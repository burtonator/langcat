https://gl.wikipedia.org/wiki/Foo_Fighters

Foo Fighters é unha banda de rock alternativo estadounidense fundada en Seattle
(Estado de Washington) en 1995 polo que fora ata ese momento batería de Nirvana,
Dave Grohl. Inicialmente foi un proxecto composto só por Grohl, e no seu
primeiro traballo, Foo Fighters, foi o único membro oficial, pero este
recrutaría aos antigos membros de Sunny Day Real Estate Nate Mendel (baixo) e
William Goldsmith (batería), e ao seu compañeiro en Nirvana Pat Smear (guitarra)
para completar a formación.

A historia de Foo Fighters está centrada na figura de Dave Grohl e comeza moito
antes da formación da banda, que só aconteceu despois da finalización do álbum
de estrea en 1995.

Dave pasou a mocidade na escena punk de Washington D.C. En 1984 entrou na súa
primeira banda, Freak Babies, tocando a guitarra. A segunda, Mission Impossible,
en 1985, pode ser considerada a súa primeira banda "seria", onde el tocaba a
batería. Mission Impossible non durou moito, e deu orixe a Dain Bramage. A banda
comezou a gañar o respecto da comunidade punk local, a banda asinou coa
discográfica independente Fartblossom e chegou a lanzar un LP. Pouco tempo
despois, Dave enterouse de que Scream precisaba batería. Scream era unha das
máis importantes bandas hardcore da rexión, formárase en 1979/80 e xa fixera
xiras por todo o país e en Europa. Dave conseguiu entrar na banda e en 1987,
lanzaron o seu cuarto álbum (No More Censorship) e comezou unha xira polos
Estados Unidos e por Europa.

En 1988, nos intervalos do seu traballo con Scream, Dave comezou a compoñer
algunhas cancións, coa axuda do seu amigo Barrett Jones, que tiña un equipo de
gravación de 8 pistas, Dave desenvolveu un método propio de composición, creando
primeiro as partes de batería, despois facendo riffs por riba da batería xa
gravada para finalmente acertar as melodías e dinámicas con baixo e voz.

En 1990, ao final dunha nova xira nos Ánxeles, os integrantes de Scream estaban
exhaustos e ante a inminencia do fin da banda, o baixista Skeeter foi o primeiro
en tomar a decisión de saír. Buzz Osborne, vocalista da banda The Melvins, de
Seattle, asistira ao concerto de Scream en San Francisco e díxolle que Nirvana
precisaba dun batería. Dave chamou a Krist Novoselic, pero este díxolle que xa
tiñan a Dan Peters (de Mudhoney). Inesperadamente, na mesma noite, Chris
telefonou de volta, convidando a Dave a ir a Seattle e dicindo que Nirvana non
traballaría con Dan Peters porque non querían que Mudhoney se separase.

Dave Grohl entón tivo que tomar outra difícil decisión, saír de Scream para
tocar cuns descoñecidos en Seattle. Era o inicio da súa historia en Nirvana,
aínda en 1990 cando aprendeu todas as cancións do Bleach e a banda comezou as
gravacións de Nevermind, que se estenderon ata a metade de 1991.

No pouco tempo libre que tiña, Dave seguía traballando nas súas propias
cancións, sempre que viaxaba para a súa casa, en Virxinia ou no seu tempo libre
en Olympia (cidade próxima a Seattle). Cando Nevermind foi gravado, Dave pasou
algúns días en Washington D.C. e gravou algúns temas nun estudio local. A cinta
escoitouna a súa amiga Jenny Toomey, que tiña un selo independente chamado
Simple Machines, que o convenceu para lanzar ese material. A casete foi lanzada
co nome de Pocketwatch, con Dave mantendo o anonimato (segundo el, o motivo foi
porque tiña vergoña de que o escoitasen cantar).

Co lanzamento de Nevermind e coa longa xira de divulgación, Dave tivo moi pouco
tempo para traballar nas súas cancións, pero, sempre que podía, continuaba
traballando xunto com Barret Jones, que se mudou para Seattle e tiña o seu
estudio caseiro sempre dispoñible para Dave. Un deses temas, "Marigold", chegou
a ser usada como cara-b de Nirvana.

Despois da morte de Kurt Cobain, en abril de 1994, Dave quedou completamente
desorientado e sen saber que facer. Segundo el, o que o salvou foi unha carta
recibida pola banda 7 Year Bitch, tamén de Seattle, que, ao igual que Nirvana,
perdera un integrante recentemente. A carta dicía: "Nós sabemos o que estás
pasando. A vontade de tocar foise por agora pero volverá. Non te preocupes."

Xa recuperado, en 1995 Dave decide gravar o seu material nun estudio
profesional. Alugou un estudio en Seattle e regravou as súas cancións, novamente
con Barrett Jones que era a única persoa que entendía os seus métodos de
gravación e composición, e co cal Dave se sentía a gusto para cantar. As
gravacións duraron só unha semana e acabarían por dar orixe ao primeiro álbum de
Foo Fighters aínda naquel ano. Dave tocou, practicamente en vivo (nunha soa
toma), todos os instrumentos coa excepción dunha guitarra, onde contou coa
participación de Greg Dulli, de Afghan Whigs.

A intención de Dave non era a de seguir unha carreira en solitario, senón a de
crear unha nova banda. Na mesma época, a banda Sunny Day Real Estate, tamén de
Seattle (que era moi coñecida na cidade e tiña un álbum lanzado pola Sub Pop)
acababa de separarse. Dave convidou a dous ex-integrantes para formar Foo
Fighters, o batería William Goldsmith e o baixista Nate Mendel. Aínda faltaba un
segundo guitarrista, e entón Dave chamou ao seu ex-colega de Nirvana, Pat Smear,
que tocara na xira de In Utero.

Co material listo, foi moi doado para Foo Fighters lanzar o seu primeiro álbum,
Foo Fighters, editado en xullo de 1995. A banda asinou un contrato coa Capitol e
o disco foi lanzado en conxunto co selo Roswell, de propiedade da banda. Ao
lanzamento seguiulle unha xira por pequenos clubs, e finalmente unha grande xira
polos Estados Unidos, Europa e Asia ata a metade de 1996. O álbum vendeu máis de
un millón e medio de copias e conseguiu o premio de vídeo do ano da MTV para o
clip de "Big Me".

A xira rematou en xullo e Dave tivo só unha semana de descanso antes de compoñer
toda a música da película Touch de Paul Schrader, onde novamente tocou todos os
instrumentos coa excepción dalgunhas participacións especiais. A principios de
outubro a banda xa estaba reunida novamente para iniciar a preprodución do
segundo disco, no estudio de 24 canles de Barrett Jones.

Despois da preprodución comezaron as gravacións do segundo álbum. A banda chamou
ao produtor Gil Norton, que xa traballara anteriormente cos Pixies, coa
intención de conseguir un son un pouco máis traballado, que non soase como unha
banda de garaxe. Dave explicou que quería un son ben producido, pero non unha
superprodución coma uns Guns N' Roses. Gil Norton utilizou métodos moi
perfeccionistas e a banda víuse obrigada e repetir 20 ou 30 veces as mesmas
partes. Con iso, a gravación acabou demorándose varios meses. Nese medio tempo,
William Goldsmith anunciou a súa saída da banda, e Dave acabou facendo
practicamente todas as partes de batería do álbum.

O disco The Colour & the Shape foi lanzado en maio de 1997, e a banda
inmediatamente recrutou a un novo batería, Taylor Hawkins, que estaba tocando na
xira de Alanis Morrisette dende facía 18 meses. The Colour & the Shape tamén
tivo bastante éxito, con tres hits, "Monkey Wrench" (que tivo un videoclip
dirixido polo propio Dave Grohl), "Everlong" e "My Hero".

Durante o MTV Video Music Awards de 1997, o guitarrista Pat Smear anunciou a súa
saída da banda. O seu substituto foi Franz Stahl, que tocara xunto con Dave en
Scream. A banda finalizou a xira de The Colour & the Shape a principios de 1999
e gravou a canción "A320" para a película Godzilla. Pouco despois foi lanzada
unha versión remix de "Walking After You", producida por Jarry Harrison, para a
serie Expediente X.

Na metade de 1999 dúas importantes noticias: Franz Stahl anuncia a súa saída; e
a banda rompe o seu contrato coa Capitol. De seguido inícianse as gravacións do
terceiro álbum na casa de Dave no Estado de Virxinia. A produción é da propia
banda, coa supervisión do produtor/enxeñeiro Adam Kasper (que produciu entre
outros álbums, Down on the Upside de Soundgarden). O clima das gravacións foi de
total tranquilidade, sen presións de discográficas nin prazo de lanzamento.
Despois do fin das mesmas, a banda asina coa RCA e o álbum There Is Nothing Left
to Lose é lanzado en novembro de 1999 e recibe boas críticas e boas vendas. Na
xira de divulgación de There Is Nothing Left to Lose, o guitarrista Chris
Shiflett, ex-No Use For A Name, pasa a formar parte de Foo Fighters.

En 2002 Dave Grohl participa das gravacións do terceiro disco de Queens of the
Stone Age como batería. Participa tamén nalgúns concertos coa banda de Josh
Homme e Nick Oliveri, e despois entra no estudio para gravar o cuarto de Foo
Fighters. One by One sae a finais de ano avalado polo éxito do sinxelo "All My
Life", e o disco é ben recibido por crítica e público. Trátase dun traballo máis
pesado e directo que o álbum anterior, e nótase bastante o paso de Dave por
Queens of the Stone Age.

2004 marca principalmente a volta de Foo Fighters ao estudio para a gravación
dun novo álbum. Dende o inicio as noticias son que a banda pretende gravar o seu
disco definitivo. Coa produción de Nick Raskulinee e participacións de Norah
Jones e Josh Homme, In Your Honor é lanzado en xuño de 2005, con boa acollida
por parte dos fans, e críticas mornas nos medios.

Este é un álbum dobre. O primeiro disco salienta pola clara influencia de heavy
metal, en cancións coma Free me, aínda que as demais están dentro dos parámetros
do hard rock. Neste disco salientan cancións coma Best of you, No way back ou
DOA.

O segundo disco ten influencias do rock alternativo, ademais de ter un formato
acústico, é máis melancólico e relaxante ca o primeiro. Algunhas das cancións
máis salientables son: Miracle, Over and out, Friend of a friend, ou Virginia
Moon, que conta coa colaboración de Norah Jones.

No ano 2006, Foo Fighters publicou Skin and Bones, en formato CD e DVD, onde se
editaron en vivo 15 das súas cancións máis coñecidas en formato acústico,
gravadas en agosto do 2006 no Pantages Theatre de Los Angeles. Para este
concerto contaron coa colaboración de Pat Smear á guitarra, antigo membro da
banda.

O último disco de Foo Fighters, Echoes, Silence, Patience & Grace, foi lanzado o
25 de setembro de 2007, coa produción do mesmo produtor de The Colour and the
Shape. O primeiro sinxelo, "The Pretender", tivo unha gran acollida xa un mes
antes de saír o disco á venda.

O disco conta con doce temas, o coa colaboración da guitarrista Kaki King no
tema "The Ballad of the Beaconsfield Miners", canción dedicada a dous mineiros
atrapados na cidade estadounidense dese nome, que pediron un mp3 con música dos
Foo Fighters, o cal fixo que Dave Grohl quixera dedicarlles esta canción. Outra
das novidades é que, ao contrario do habitual, os coros foron realizados polo
batería Taylor Hawkins, en lugar de Dave Grohl.

Os outros dous sinxelos deste disco foron "Long Road to Ruin" e "Let it Die",
canción inspirada na caótica relación mantida por Kurt Cobain e Courtney Love.

A banda editou Live at Wembley Stadium, un DVD en vivo dos Foo Fighters. Foi
gravado durante os dous concertos realizados no Wembley Stadium de Londres os
días 6 e 7 de xuño de 2008. O DVD ten unha combinación de cancións das dúas
noites, onde salientan as colaboracións de John Paul Jones e Jimmy Page, ámbos
os dous de Led Zeppelin, para os temas "Ramble on" e "Rock and Roll".

O día 3 de novembro do 2009 a banda editou un álbum recompilatorio titulado
Greatest Hits, que conta con dúas cancións novas, "Word Forward" e o sinxelo
"Wheels".

A banda comezou a gravar o seu sétimo álbum de estudio o 16 de agosto do 2010,
segundo a conta de Twitter de Dave Grohl. Durante o proceso de gravación foron
postando fotografías do progreso das sesións en Facebook e Twitter. Butch Vig
foi o elixido para producir o novo disco, despois de que este produxese os dous
temas novos do seu recompilatorio.

O álbum, bautizado como Wasting Light, foi gravado no garaxe de Dave Grohl
usando unicamente equipamento analóxico. Par Smear estaba presente en moitas das
fotos posteadas por Grohl no Twitter, e nunha rolda de prensa realizada en
decembro confirmou que Smear tocara en todas as cancións do álbum e era
considerado novamente un membro da banda.

O primeiro sinxelo do traballo, "Rope", foi editado o día 23 de febreiro do
2011, e o seu video foi emitido en primicia a través da páxima da MTV o día 10
de marzo. O álbum está previsto para ser lanzado o día 12 de abril.



https://gl.wikipedia.org/wiki/The_Beatles

The Beatles foi unha banda de rock formada en Liverpool (Inglaterra) en 1960,
activa durante a década dos 60, e recoñecida como unha das máis comercialmente
exitosas e criticamente aclamadas na historia da música popular. Formada en
Liverpool, estivo constituída desde 1962 por John Lennon (guitarra rítmica,
vocalista), Paul McCartney (baixo, vocalista), George Harrison (guitarra
solista, vocalista) e Ringo Starr (batería, vocalista). Enraizada no skiffle e
no rock and roll dos anos cincuenta, a banda traballou máis tarde con distintos
xéneros musicais, que ían desde a balada pop ata o rock psicodélico,
incorporando a miúdo elementos clásicos, entre outros, de forma innovadora nas
súas cancións. A natureza da súa enorme popularidade, que emerxera primeiramente
coa moda da «Beatlemanía», transformouse á vez que as súas composicións se
volveron máis sofisticadas. Chegaron a ser percibidos como a encarnación dos
ideais progresistas, estendendo a súa influencia nas revolucións sociais e
culturais da década de 1960.

Cunha formación inicial de cinco compoñentes que incluía a Lennon, McCartney,
Harrison, Stuart Sutcliffe (baixo) e Pete Best (batería), construíron a súa
reputación nos clubs de Liverpool e Hamburgo nun período de tres anos a partir
de 1960. Sutcliffe abandonou a formación en 1961, e Best foi substituído por
Starr ao ano seguinte. Xa como grupo profesional despois de que Brian Epstein
lles ofrecese ser o seu representante, e co seu potencial musical mellorado pola
creatividade do produtor George Martin, lograron o éxito comercial no Reino
Unido a finais de 1962 co seu primeiro sinxelo, «Love Me Do». A partir de aí,
foron adquirindo popularidade internacional ao longo dos seguintes anos, nos
cales fixeron un extenso número de xiras ata 1966, ano en que cesaron a
actividade en vivo para dedicarse unicamente á gravación no estudo ata a súa
disolución en 1970. Despois, todos os seus integrantes embarcáronse en exitosas
carreiras independentes, a pesar disto menudearon as colaboracións entre eles. O
ano 1995, con motivo da edición do primeiro volume da triloxía The Beatles
Anthology, tivo lugar unha reunión virtual do grupo, coa axuda dunhas cintas que
John Lennon deixara gravadas e que foron a base de dúas novas cancións: Free as
a Bird e Real Love.

Durante os seus anos de estudo crearon algúns dos seus mellores materiais,
incluíndo o álbum Sgt. Pepper's Lonely Hearts Club Band (1967), considerado por
moitos como unha obra mestra. Catro décadas logo da súa separación, a música que
crearon continúa sendo popular. Mantéñense como o grupo con máis números 1 nas
listas británicas, situando máis álbums nesta posición que calquera outra
agrupación musical. De acordo coas certificacións da RIAA, venderon máis discos
nos Estados Unidos que calquera outro artista. En 2004, a revista Rolling Stone
clasificounos no número un na súa lista dos «50 artistas máis grandes de todos
os tempos». De acordo coa mesma publicación, a música innovadora de The Beatles
e o seu impacto cultural axudaron a definir os anos sesenta. En 2008, a revista
Billboard publicou unha lista dos artistas máis exitosos de todos os tempos no
Hot 100 con motivo do 50º aniversario da lista de éxitos, e The Beatles foron
colocados no número un. Foron galardoados con sete premios Grammy, e recibiron
un total de quince premios Ivor Novello de parte da British Academy of
Songwriters, Composers and Authors. Tamén foron colocados no posto Nº 1 polo
sitio de Internet Acclaimed Music na súa lista «The Top 1000 Artists of All
Time» e por Digital Dream Door na súa lista «100 Greatest Rock Artists».

Lennon sería asasinado nos arredores da súa casa de Nova York en 1980, e
Harrison falecería de cancro en 2001. McCartney e Starr aínda permanecen
activos.

En marzo de 1957 con dezaseis anos de idade, o cantante e guitarrista John
Lennon, influenciado fortemente pola música de Elvis Presley, creou o grupo de
estilo skiffle The Quarrymen xunto con algúns compañeiros do colexio. Pouco
tempo despois, 6 de xullo de 1957, Paul McCartney, que por entón tiña quince
anos, coñeceu a Lennon nunha festa e uniuse como guitarrista. Este último
invitou ao seu amigo George Harrison en febreiro do ano seguinte, o cal, con
catorce anos, uniuse como o guitarrista líder da formación. En 1960, os
compañeiros de colexio de Lennon abandonaron a agrupación para ingresar na
Escola de Arte de Liverpool, facendo que Lennon e McCartney se encargaran de
tocar a guitarra rítmica, aínda que lles facía falta alguén que tocase a
batería. En xaneiro de 1960, un amigo de Lennon, Stuart Sutcliffe, uniuse como
baixista e suxeriu cambiar o nome da banda a «The Beetles» (escaravellos) como
homenaxe a Buddy Holly e The Crickets («Os grilos»). Nos primeiros meses do ano
o grupo converteuse en «The Beatals». Logo de probar outros nomes como «Johnny
and the Moondogs», «Long John and The Beetles» e «The Silver Beatles», a
mediados de agosto decantáronse finalmente por «The Beatles».

A falta dun batería permanente supúxolles un problema cando o xerente non
oficial do grupo, Allan Williams, organizoulles unha reserva na cidade alemá de
Hamburgo como banda musical residente. A finais de agosto escoitaron e
contrataron ao batería Pete Best, e o quinteto foise catro días máis tarde a
Hamburgo despois de que Bruno Koschmider, dono de varios clubs naquela cidade,
os contratara para que estiveran alí durante 48 noites. «Hamburgo, naqueles
días, non tiña clubs de rock and roll. Había clubs de striptease», conta o
biógrafo Philip Norman.

Harrison, sendo en agosto de 1960 aínda menor de idade con 17 anos, obtivo o
permiso de residencia en Hamburgo ao mentir ás autoridades alemás sobre a súa
verdadeira idade. Inicialmente situados no Indra Club para que actuasen alí,
Koschmider trasladaríaos en outubro ao Kaiserkeller despois de que o Indra fose
pechado debido ás queixas que recibía polo ruído do local. Pouco tempo despois
aceptaron a oferta de actuar no Top Ten Club, rompendo así o contrato que tiñan
con Koschmider, o cal, por despeito, informou ás autoridades da verdadeira idade
de Harrison, o que conduciu a que o músico fose deportado en novembro dese ano.
Unha semana máis tarde, McCartney e Best foron deportados tamén por ocasionar un
incendio cando lle prenderon lume a un preservativo colgado dun cravo na súa
habitación. Lennon regresou a Liverpool a mediados de decembro, mentres que
Sutcliffe permaneceu en Hamburgo coa súa noiva alemá, Astrid Kirchherr, durante
outro mes. Kirchherr fíxolles as súas primeiras fotos profesionais e deseñou o
corte de pelo de Sutcliffe, que tempo máis tarde foi adoptado polo resto do
grupo.

Durante os próximos dous anos residiron por períodos sucesivos en Hamburgo,
usando estimulantes como o Preludin para manterse con máis enerxía nas súas
actuacións nocturnas. Sutcliffe decidiu deixar a formación a principios de 1961
e renovou os seus estudos de arte en Alemaña, de modo que McCartney viuse
obrigado a tocar o baixo. O produtor alemán Bert Kaempfert contratou ao cuarteto
como extras de soporte ao cantante Tony Sheridan nunha serie de gravacións.
Acreditado a «Tony Sheridan and The Beat Brothers», o sinxelo «My Bonnie»,
gravado en xuño e lanzado catro meses despois, alcanzou o número 32 na lista
Musikmarkt. En Liverpool, ao regresar de Hamburgo, foron cada vez máis
coñecidos. Durante unha das súas frecuentes aparicións no Cavern Club coñeceron
a Brian Epstein, dono dunha tenda de discos local e columnista de música. Cando
nomearon a Epstein o seu representante o 24 de xaneiro de 1962, Kaempfert
acordou liberalos do contrato discográfico alemán. Antes diso, Epstein logrou
que a compañía discográfica Decca Studios lles realizase unha proba, proba que
seria coñecida como a audición de Decca, que se concretou o 1 de xaneiro de
1962, na que gravaron 15 temas, entre eles tres de autoría de Lennon e McCartney
(«Like Dreamers Do», «Hello Little Girl» e «Love of the Loved»). Despois de que
Decca Records os rexeitase co comentario «os grupos de guitarra están en pleno
declive, señor Epstein», o produtor George Martin asinoulles un contrato co selo
Parlophone, de EMI Records. Cando regresaron a Hamburgo en abril recibiron unha
tráxica noticia. Alí mesmo, reunidos no aeroporto, Kirchherr, mostrándose moi
afectada, informoulles de que Sutcliffe morrera por mor dunha hemorraxia
cerebral.

En Liverpool, o movemento merseybeat foi cobrando forza. A banda tivo a súa
primeira sesión de gravación en Londres, baixo a dirección de Martin, nos EMI
Studios en xuño de 1962. A Martin non lle convenceu a habilidade coa que tocaba
a batería Pete Best, suxeríndolle privadamente a Epstein que o cambiasen por un
batería de sesión no estudo. Finalmente, Best foi remplazado por Ringo Starr.
Starr, que deixou a Rory Storm and the Hurricanes para unirse a The Beatles, xa
actuara con eles nalgunhas ocasións, sobre todo cando Best estaba enfermo. Con
todo, Martin xa contratara ao batería de sesión Andy White para a seguinte
sesión de gravación, e White tocou a batería en «Love Me Do» e «P.S. I Love
You». Lanzado o 5 de outubro, «Love Me Do» alcanzou o número dezasete na lista
británica Record Retailer. Posteriormente, no mes de novembro comezaron a gravar
o que sería o seu segundo sinxelo, «Please Please Me». Fixeron o seu debut na
televisión ao emitirse unha actuación súa en directo no programa rexional People
and Places, da Granada Television.

Concluíron a súa última tempada de Hamburgo en decembro de 1962. Nese momento
acordaron que os catro contribuirían como vocalistas dentro do grupo, aínda que
o rango restrinxido de Starr fixo que de cando en cando fose o líder vocal.
Lennon e McCartney estableceron unha asociación para compor cancións; ao
comprobar que aumentaba o éxito do grupo, a celebrada colaboración entre eles
limitou as oportunidades de Harrison de ser vocalista principal. Epstein,
sentindo o potencial comercial que tiñan, alentounos a que adoptasen unha
actitude máis profesional. Lennon rememorou o que o representante lles dixo:
«Miren, se vostedes realmente desexan conseguir un deses lugares grandes, van
ter que cambiar, deixar de comer no escenario, deixar de maldicir, deixar de
fumar». Lennon dixo: «Adoitabamos vestir como nos gustaba, dentro e fóra do
escenario. Epstein dicíanos que os pantalóns vaqueiros non eran especialmente
elegantes e que deberiamos considerar a posibilidade de usar pantalóns máis
adecuados. Deixounos ter o noso propio sentido de individualidade [...] tivemos
que elixir entre obedecerlle ou seguir comendo polo no escenario».

A raíz do moderado éxito de «Love Me Do», o seu segundo sinxelo «Please Please
Me» recibio unha acollida máis enfática, alcanzando o número dous no Record
Retailer en xaneiro de 1963 logo do seu lanzamento. Martin orixinalmente tiña
previsto gravar o disco debut de The Beatles en vivo no Cavern Club. Finalmente
esta idea foi cambiada, e elixiuse crear un álbum «en vivo» dunha soa sesión nos
EMI Studios. Dez cancións foron gravadas para Please Please Me, acompañadas no
álbum polos catro temas que xa foran publicados nos dous sinxelos. Recordando a
«urxencia que tiñan por publicar o seu álbum de debut, e dándose a malleira para
gravar Please Please Me nun só día», un crítico de Allmusic comentaba: «Décadas
logo do seu lanzamento, o álbum aínda soa fresco, precisamente por mor da súa
orixe tan intensa». Lennon dixo que apenas se estruxaron a cabeza á hora de
compor as cancións naquel tempo; el e McCartney estaban «simplemente escribindo
cancións ao Everly Brothers, ao estilo de Buddy Holly, cancións pop sen ter máis
complicacións que iso: crear un son. E as palabras eran case irrelevantes».

Lanzado en marzo de 1963, o álbum alcanzou o número un nas listas británicas. O
terceiro sinxelo que publicaron, «From Me to You», foi lanzado en abril e tamén
alcanzou a cima das listas de éxitos. A partir dese momento iniciouse un refacho
case ininterrompido de dezasete sinxelos lanzados por The Beatles, que
alcanzaron o número un nas listas británicas, incluíndo todos os que se
publicaron nos seguintes seis anos, fóra dun. Lanzado en agosto, o cuarto
sinxelo, «She Loves You», alcanzou a marca de maior número de copias vendidas no
Reino Unido ata ese momento, vendendo preto de 750 mil copias en menos de catro
semanas. Converteuse no seu primeiro sinxelo en vender un millón de copias, e
seguiu tendo o récord no Reino Unido ata 1978, cando foi superada por «Mull of
Kintyre», interpretada por McCartney e o seu grupo posterior á separación de The
Beatles, Wings. A popularidade da súa música proporcionoulles unha crecente
atención da prensa, á que eles responderon cunha descarada e irreverente
actitude, que acabou por apartarse dos trazos característicos das figuras máis
importantes da música pop e que, ata, inspirou maiores intereses.

O icónico logotipo de The Beatles coa letra «T» alargada cara a abaixo fixo o
seu debut en 1963, cando foi utilizado por primeira vez á fronte da batería de
Starr, que Epstein e Starr compraron nunha tenda de Londres. Durante a primeira
metade do ano levaron a cabo tres xiras no Reino Unido: unha de catro semanas
que comezou en febreiro e outras dúas de tres semanas durante marzo e de maio a
xuño. A medida que a súa popularidade foi estendéndose, apareceu unha adulación
desenfreada cara a eles, tamén chamada «Beatlemanía». Aínda que non se
anunciaron como os xefe de xira, os outros artistas que participaron foron Tommy
Roe, Chris Montez e Roy Orbison, artistas estadounidenses que estableceran unha
gran popularidade no Reino Unido. As actuacións en todas partes, tanto na xira
como nos espectáculos fora do Reino Unido, foron recibidas cun entusiasmo
desenfreado polos fanáticos que non paraban de berrar. A policía viuse obrigada
a usar auga a alta presión con mangueiras para poder controlar ás multitudes, e
houbo debates no Parlamento sobre os miles de policías que puñan en risco as
súas vidas para protexelos. A finais de outubro, unha xira de cinco días por
Suecia converteuse na primeira visita que fixeron ao estranxeiro desde os seus
días en Hamburgo. De volta ao Reino Unido foron recibidos no aeroporto de
Heathrow baixo unha intensa choiva por miles de fanáticos. Ademais, asistiron
cincuenta xornalistas e fotógrafos e un equipo de cámaras da televisión da BBC.
Ao día seguinte, The Beatles comezaron outra xira polo Reino Unido, prevista
para seis semanas. Pero nesta ocasión, foron, indiscutiblemente, o grupo
principal.

Please Please Me estaba aínda no máis alto das listas. Mantívose nesa posición
durante trinta semanas, só para ser desprazado por With The Beatles, que se
colocou no primeiro lugar durante vinte e unha semanas. Facendo maior uso das
técnicas de produción que usaron no LP predecesor, o álbum foi gravado entre
xullo e outubro. With The Beatles é descrito por Allmusic como «unha secuela ao
máis alto nivel que mellora ao orixinal mediante o desenvolvemento dun ton
propio e a adición de profundidade». Nun cambio do que ata entón fora a práctica
habitual, o álbum foi lanzado a fins de novembro antes do inminente sinxelo «I
Want to Hold Your Hand», excluíndo a esta canción co fin de maximizar as vendas
do sinxelo homónimo. With The Beatles chamou a atención do crítico musical de
The Times William Mann, que foi tan lonxe como para suxerir que Lennon e
McCartney eran «os compositores ingleses máis destacados de 1963». O xornal
publicou unha serie de artigos nos que Mann ofreceu unha análise detallada da
música de The Beatles, o cal outorgoulles unha maior respetabilidade. With The
Beatles converteuse no segundo álbum na historia do Reino Unido en vender un
millón de copias, unha cifra que só foi alcanzada previamente pola banda sonora
da película estadounidense South Pacific, de 1958.

Os lanzamentos de The Beatles nos Estados Unidos inicialmente atrasáronse por
case un ano, cando Capitol Records, filial americana de EMI, negouse a lanzar os
sinxelos «Please Please Me» e «From Me to You». As negociacións con selos
independentes de Estados Unidos levaron á publicación dalgúns sinxelos, pero os
problemas de regalías e as burlas cara ao peiteado «moptop» dos integrantes
supoñeron novos obstáculos. Unha vez que Capitol comezou a editar o material en
Estados Unidos, en lugar de lanzar os LP na súa configuración orixinal,
compilaron as súas distintas gravacións en diferentes álbums, e publicaron
cancións en sinxelos da súa preferencia. O éxito definitivo en América chegou
cando se emitiu unha reportaxe sobre a Beatlemanía británica, provocando grande
aclamación entre o público norteamericano, o que levou a Capitol a lanzar «I
Want to Hold Your Hand» en decembro de 1963. A primeira viaxe que realizaron a
Estados Unidos estaba preparada para unhas semanas despois.

Cando abandonaron o Reino Unido o 7 de febreiro de 1964, uns catro mil
afeccionados reunidos en Heathrow comezaron a saudar e gritar cando a aeronave
despegou. «I Want to Hold Your Hand» vendera 2,6 millóns de copias nos Estados
Unidos durante as dúas semanas anteriores, pero aínda sentían certa incerteza
sobre o recibimento que terían á súa chegada. Ao chegar ao recentemente
rebautizado Aeroporto Internacional John F. Kennedy foron recibidos por outra
multitude vociferante, estimada en ao redor de tres mil persoas. A súa primeira
aparición estadounidense levárona a cabo no programa The Ed Sullivan Show o 9 de
febreiro de 1964, sendo vistos por aproximadamente 74 millóns de espectadores
-case a metade da poboación do país por entón-. Á mañá seguinte un xornal
escribiu que The Beatles «non podían levar a mesma musiquiña cruzando o
Atlántico», pero un día logo da súa presentación debut en Estados Unidos, por
primeira vez a Beatlemanía fíxose ver no Wáshington Coliseum. De volta a Nova
York o día seguinte, presentáronse con outra grande acollida no Carnegie Hall.
Logo dunha semana apareceron no Ed Sullivan Show por segunda vez, antes de
regresar ao Reino Unido o 22 de febreiro. Durante a semana do 4 de abril
lograran situar doce das súas cancións no Billboard Hot 100, incluíndo os cinco
primeiros lugares. Esa mesma semana, un terceiro LP estadounidense uniuse aos
outros dous que xa estaban en circulación. Os tres chegaron aos primeiros
lugares na lista estadounidense de álbums. O éxito que obtiveran nos Estados
Unidos provocou a denominada invasión británica: a chegada dunha serie de novas
formacións musicais británicas que lograron ser populares en Estados Unidos logo
da chegada de The Beatles. O peiteado do cuarteto, inusualmente longo para ese
tempo, continuou sendo obxecto de escarnio de moitos adultos, pero amplamente
adoptado como emblema cultural da mocidade florecente.

En xuño de 1964 realizaron unha xira internacional durante a cal a banda actuou
en trinta e dous concertos en só dezanove días. Os lugares de actuación foron en
Dinamarca, Hong Kong, Australia e Nova Zelandia, e en todos eles foron recibidos
con grande entusiasmo. Starr atopouse hospitalizado logo dunha amigdalectomía
durante a primeira metade da xira, e Jimmy Nicol foi o encargado de tocar a
batería durante a súa ausencia. En agosto volveron visitar Estados Unidos, cunha
xira de trinta concertos en vinte e tres cidades. Xerando unha aclamación
inmensa unha vez máis, a xira atraeu entre dez e vinte mil afeccionados en todos
os concertos. Con todo, a súa música apenas era audible. O sistema de
amplificación nese momento era modesto en comparación aos equipos modernos
posteriores, e os pequenos amplificadores Vox que usaban tiñan dificultades para
competir co alto volume do son xerado polos berros dos fans. Obrigados a aceptar
que nin eles nin o seu público puidesen escoitar os detalles das súas
actuacións, a banda comezou a aburrirse cada vez máis da rutina dos concertos e
as xiras.

Ao final da xira de agosto, estando en Nova York, presentáronlles a Bob Dylan
por iniciativa do xornalista Al Aronowitz. Cando o visitaron na súa suite do
hotel, Dylan iniciounos no consumo de cánnabis. O historiador musical Jonathan
Gould sinalou a importancia musical e cultural desta reunión, xa que os
respectivos fans dos músicos eran «percibidos como habitantes de dous mundos
culturalmente separados»: o público xeral de Dylan eran «mozos da universidade
con inclinacións artísticas ou intelectuais, un idealismo político e social
nacente, e un estilo lixeiramente bohemio» en contraste coa audiencia de The
Beatles que eran uns «verdadeiros 'adolescentes'-mozos de secundaria ou
primaria, cuxas vidas estaban totalmente envolvidas na comercializada cultura
popular da televisión, radio, discos de música pop, revistas, e a moda
adolescente. Foron vistos como idólatras, non como idealistas». Seis meses logo
da reunión, «Lennon habería de facer gravacións onde imitaría abertamente o ton
nasal de Dylan -de estilo fráxil- e a súa personalidade vocal introspectiva». Ao
cabo dun ano, Dylan «procedería -coa axuda dun grupo de cinco persoas e unha
guitarra eléctrica Fender Stratocaster- a sacudirse a súa fama de autor folk
auténtico que permanentemente levaba ás súas costas»; «haberanse evaporado case
as diferenzas entre o público do folk e o rock»; e a audiencia de The Beatles
«mostraría signos de crecemento intelectual».

A falta de interese da compañía discográfica Capitol Records durante 1963 non
pasou desapercibida para a competencia, de maneira que United Artists Records
alentou á súa división de cine United Artists a ofrecerlles un contrato
cinematográfico coa esperanza de poder chegar a un acordo discográfico con eles.
Dirixida por Richard Lester, A Hard Day's Night involucrounos durante un período
de tres semanas entre marzo e abril de 1964 para a rodaxe da película. A estrea
da película tivo lugar en Londres e Nova York en xullo e agosto,
respectivamente, e foi un éxito internacional. Estreada na cúspide da
Beatlemanía, foi moi ben recibida pola crítica cinematográfica, converténdose
así nunha das películas máis soadas da historia no seu xénero. Segundo Allmusic,
a banda sonora da película, A Hard Day's Night, fixo que se lles vise como «unha
verdadeira banda cohesionada. Todas as influencias dispares dos seus dous
primeiros álbums fundíronse esta vez de forma brillante, alegre e orixinal, chea
de sons de guitarras». Este «son de guitarra» foi principalmente produto de
Harrison e a súa guitarra eléctrica de 12 cordas Rickenbacker.

O seu cuarto álbum de estudo, Beatles for Sale, viu o comezo dun serio conflito
entre o comercialismo e a creatividade. Gravado entre agosto e outubro de 1964,
tívose a intención de continuar co formato establecido en A Hard Day's Night,
que a diferenza dos primeiros dous LPs, este incluía unicamente composicións
orixinais deles. Recoñecendo o desafío que expuña o dar constantes concertos por
todo o mundo, os seus esforzos de compor novas cancións foron en balde.
Finalmente, foron incluídas seis versións no seu novo álbum de estudo. Lanzado a
principios de decembro, as súas oito cancións orixinais destacaron pola crecente
madurez que mostraba o material producido pola asociación Lennon-McCartney.

En abril de 1965, estando Lennon e Harrison ceando por invitación en casa do seu
dentista, consumiron LSD que este último engadira nos seus cafés.
Posteriormente, ambos os músicos experimentaron deliberadamente con esta droga,
uníndose a eles Starr nunha ocasión. McCartney mostrouse ao principio renuente a
probala, pero finalmente fíxoo en 1966, e máis tarde converteuse no primeiro en
falar publicamente sobre iso. A controversia xurdiu en xuño de 1965, cando a
Raíña Isabel II os designou como membros da Orde do Imperio Británico (MBE).
Propúxoos o Primeiro Ministro Harold Wilson, o que fora antes membro do
Parlamento por Huyton, distrito de Liverpool. O nomeamento -nese tempo concedido
fundamentalmente a veteranos de guerra e a líderes civís- provocou que algúns
receptores do MBE protestasen devolvendo a insignia.

O día 1 de xullo de 1965 recalan en España para dar dous concertos (en Madrid o
día 2 e en Barcelona o día 3) non exentos de polémica debido as trabas por parte
do réxime do xeneral Franco que fai que nun principio sexan declarados como un
fiasco de espectadores, máis concretamente o concerto de Madrid, trabas que máis
adiante sairán a luz pública.

A segunda película de The Beatles, Help!, de novo dirixida por Lester, foi
estreada en xullo de 1965. Descrita principalmente como «unha parodia das
películas de James Bond», o filme foi recibido tibiamente pola crítica e por
eles mesmos. McCartney comentou: «Help! era estupenda, pero non foi a nosa
película, eramos como unha especie de estrelas invitadas. Foi divertido, pero
basicamente, como idea para unha película, estivo un pouco errada». A súa banda
sonora, o quinto álbum de estudo da agrupación, contiña material orixinal con só
dúas cancións versionadas. Lennon era o cantante e compositor dominante nela,
incluíndo os dous sinxelos extraídos do álbum: «Help!» e «Ticket to Ride». En
Help! víuselles cunha maior utilización de dobraxes vocais e a incorporación de
instrumentos clásicos nos seus arranxos, especialmente o cuarteto de cordas da
balada «Yesterday». Composta por McCartney, «Yesterday» posúe a marca de ser a
canción máis versionada da historia da música. A pista de peche do LP, «Dizzy
Miss Lizzy», converteuse no último tema que versionaron e incluíron nun álbum.
Coa excepción do álbum Let It Be, que contiña a canción popular tradicional de
Liverpool «Maggie Mae», todos os seus discos posteriores incluíron só material
orixinal.

O 15 de agosto, na súa terceira visita a Estados Unidos, levaron a cabo o
concerto no Shea Stadium de Nova York, ante unha multitude de 55.600 persoas.
Outros nove concertos seguíronlle noutras cidades de Estados Unidos, tamén con
grande éxito. Cara ao final da xira, o 27 de agosto de 1965, visitaron a Elvis
Presley na súa mansión de Bel-Air. Na sala de Elvis tocaron e discutiron sobre o
negocio da música e intercambiaron anécdotas persoais. En setembro de 1965
estreouse unha serie estadounidense de debuxos animados de The Beatles,
transmitida os sábados pola mañá na televisión que os tiña como protagonistas. A
serie facíase eco do humor da película A Hard Day's Night. Os episodios
orixinais, aínda que producidos ata 1967, seguiron aparecendo durante dous anos
máis, ata 1969.

Rubber Soul, lanzado a principios de decembro, foi aclamado pola crítica como un
gran paso na madurez e na complexidade da súa música. O biógrafo e crítico
musical Ian MacDonald comentou que con Rubber Soul, The Beatles «recuperaron a
dirección que comezaran a perder durante as últimas etapas co seu traballo en
Beatles for Sale». Despois de que en Help! incursionasen no mundo da música
clásica con cordas e frautas, a introdución en Rubber Soul dun sitar en
«Norwegian Wood (This Bird Has Flown)» marcou un avance máis aló dos límites
tradicionais da música rock. Ademais, tamén demostrou que Lennon e McCartney
estaban menos complementados nas súas composicións, cada vez máis diferentes
entre si (aínda que seguían compartindo crédito oficial). O seu alcance temático
estivo en plena expansión, englobando os aspectos máis complexos do romance e
outro tipo de preocupacións nas súas cancións. Como as súas letras fixéronse
máis enxeñosas, os fans comezaron a estudalas para atopar o seu verdadeiro
significado. Especulouse que «Norwegian Wood» podería referirse ao cánnabis. En
2012, a revista Rolling Stone clasificou a Rubber Soul no posto número 5 de «os
500 mellores álbums de todos os tempos», e o álbum é descrito por Allmusic como
«un dos discos clásicos no xénero musical de folk rock». De acordo con Lennon e
McCartney, con todo, este foi «só un álbum máis». O enxeñeiro Norman Smith viu
claros signos dos crecentes conflitos que tiñan durante as sesións de Rubber
Soul; Smith dixo máis tarde que «o enfrontamento entre John e Paul facíase cada
vez máis evidente» e «no que se refire a Paul, George non podía facer nada ben».

En xuño de 1966 saíu á venda Yesterday and Today, unha álbum creado por Capitol
Records para o mercado estadounidense. O disco causou grande impacto pola súa
portada, ao retratalos vestidos de carniceiros rodeados de pezas de carne e
bonecas de plástico mutiladas. Unha popular historia, aínda que apócrifa, foi
que a foto da portada habería que entendela como unha resposta satírica ao modo
que empregou Capitol en masacrar os álbums orixinais do grupo. Ante a
controversia e escándalo que a portada deste álbum espertou, decidiron cambiala
por unha nova máis convencional. Unha copia orixinal sen censura foi poxada en
10.500 dólares en decembro de 2005. Durante unha xira por Filipinas, un mes
despois de que saíse á venda Yesterday and Today, foron invitados a un almorzo
no Palacio Presidencial por parte da primeira dama do país, Imelda Marcos. Cando
se presentou a invitación, Epstein rexeitouna cortesmente en nome do grupo, xa
que nunca fora a súa política o aceptar este tipo de invitacións oficiais. The
Beatles déronse conta pronto de que o réxime de Marcos non estaba afeito tomar
un «non» por resposta. Como resultado disto, tiveron que escapar do país por mor
dos disturbios que se ocasionaron.

Ao pouco tempo, a piques de comezar a terceira xira por Estados Unidos,
atopáronse coa reacción furibunda dalgúns dos relixiosos e conservadores daquel
país, debido a un comentario que Lennon fixera o marzo pasado: nunha entrevista
coa xornalista británica Maureen Cleave, opinou que a relixión cristiá estaba
por entón en franco declive, e que The Beatles eran nese momento máis populares
que Xesucristo. O comentario pasou practicamente desapercibido en Inglaterra,
pero cando a revista Datebook a publicou en Estados Unidos, creouse unha gran
controversia entre os grupos relixiosos do sur de Estados Unidos. Ao mesmo
tempo, ocasionou tamén que en Suráfrica o goberno prohibise a publicación de
gravacións de The Beatles, prohibición que se estendeu ata 1971. Epstein
criticou publicamente a Datebook, dicindo que interpretaran as palabras de
Lennon fora de contexto. Finalmente, Lennon tivo que desculparse publicamente
polo seu comentario nunha conferencia de prensa en Chicago o 11 de agosto de
1966.

Rubber Soul marcara un gran paso cara a adiante na música de The Beatles;
Revolver, lanzado en agosto de 1966, unha semana antes da súa última xira,
marcaría outro paso máis para o grupo. Pitchfork identifícao como «o son dunha
banda que estaba crecendo con suprema confianza en si mesma» e «a redefinición
do que cabía esperar da música popular». En Revolver destácanse as sofisticadas
composicións e un repertorio moi amplo de estilos musicais, que van desde
innovadores arranxos de corda clásica ata o rock psicodélico. Abandonando a
típica fotografía que ata ese momento era norma, a portada do álbum -deseñada
por Klaus Voormann, un amigo que coñecían desde os seus días en Hamburgo-
consistiu agora nun «collage artístico en branco e negro que tiña caricaturizada
a imaxe de The Beatles nun curral de tinta ao estilo de Aubrey Beardsley». O
álbum foi precedido polo sinxelo «Paperback Writer», con «Rain» na cara B do
disco. The Beatles rodaron curtametraxes promocionais para ambas as cancións,
que están considerados como «auténticos primeiros vídeos musicais de entre os
que se rodaron naquela época», e que foron transmitidos nos programas Top of the
Pops e The Ed Sullivan Show.

Un dos temas máis experimentais de Revolver foi «Tomorrow Never Knows», cuxa
letra foi inspirada polo libro The Psychedelic Experience: A Manual Based on the
Tibetan Book of the Dead, de Timothy Leary. Na creación da canción víronse
involucradas oito pletinas distribuídas polo edificio de estudo de gravación,
cada unha manexada por un enxeñeiro ou un membro da banda, que variaba
aleatoriamente o movemento do bucle dunha cinta. «Eleanor Rigby», de McCartney,
contén un uso prominente dun octeto de corda na canción; o tema foi descrito
como «un verdadeiro híbrido musical, xa que non é recoñecible algún estilo ou
xénero concreto na canción». Harrison estábase desenvolvendo como compositor, e
tres das súas composicións gañaran lugar no álbum. En 2012, Rolling Stone situou
a Revolver como «o terceiro mellor álbum de todos os tempos». Na xira que seguiu
en Estados Unidos, The Beatles non tocaron ningunha das cancións do álbum. The
Beatles deron o seu último concerto en vivo o 29 de agosto de 1966 no
Candlestick Park de San Francisco. Marcou o final dun período de catro anos
dominado por xiras que incluíron preto de 1.400 aparicións en concertos a nivel
internacional.

En menos de sete meses, logo de gravar Revolver, volveron aos estudos de
gravación de EMI o 24 de novembro de 1966 para empezar a gravar o seu oitavo
álbum, Sgt. Pepper's Lonely Hearts Club Band. Emerick recordou: «The Beatles
insistiron en que todo no Sgt. Pepper tiña que ser diferente. Tiñamos instalados
micrófonos dentro das campás dos instrumentos de metal, e os auriculares
convertéronse en micrófonos unidos aos violíns. Adoitabamos usar xigantes
osciladores primitivos para variar a velocidade do son dos instrumentos e a voz,
e tiñamos cintas cortadas en pedazos e pegadas de novo aleatoriamente e ao
revés». Algunhas partes de «A Day in the Life» requiriron unha orquestra de
corenta persoas. Preto de 700 horas de tempo de estudo dedicáronse ás sesións.
Primeiro produciuse o sinxelo independente de dobre lado A «Strawberry Fields
Forever»/«Penny Lane» en febreiro de 1967; o Sgt. Pepper seguiulle en xuño. A
complexidade das gravacións musicais, creadas usando só tecnoloxía de gravación
a catro pistas, asombrou a artistas contemporáneos que buscaban superar a The
Beatles. Para o líder de The Beach Boys, Brian Wilson, no medio dunha crise
persoal e dificultades para completar o seu ambicioso álbum Smile, o oír
«Strawberry Fields» foi un duro golpe e pronto abandonou todos os intentos de
competir con The Beatles. O Sgt. Peppers recibiu a aclamación da crítica. En
2012, a revista Rolling Stone situouno como o mellor álbum de todos os tempos,
sendo amplamente considerado como unha obra mestra. Jonathan Gould descríbeo
como:

Sgt. Pepper's Lonely Hearts Club Band é probablemente o álbum máis famoso pola
súa portada na historia da música popular. Foi un dos primeiros no seu xénero en
incluír as letras das cancións na súa funda. Esas letras foron obxecto de
intensas análise; os fans especularon, por exemplo, que o «soado Señor K.» en
«Being for the Benefit of Mr. Kite!» de feito podería ser o escritor de ficción
surrealista Franz Kafka. O crítico literario norteamericano e profesor de inglés
Richard Poirier escribiu un ensaio, Aprender de The Beatles, no que sinalaba que
os seus estudantes estaban «escoitando a música do cuarteto con tal grado de
compromiso, que el, como mestre de literatura, só podía envexalos». Poirier
identificou o que el chamou as «alusiones mixtas» do material musical: «Sempre é
pouco prudente asumir que só están facendo unha soa cousa ou que se están
expresando nun único estilo [...] un só tipo de sentimento acerca dun tema non é
suficiente [...] ten que existir a miúdo calquera sentimento inducido dentro do
contexto das alternativas aparentemente contradictorias». McCartney dixo nese
momento: «Nós escribimos cancións. Sabemos o que queremos dicir nelas. Pero
nunha semana alguén máis di algo respecto diso, e non o podes negar [...] Ti pos
o teu propio significado ao teu propio nivel ás nosas cancións». A moi elaborada
portada do Sgt. Pepper's ocasionou grande interese e un estudo profundo sobre
ela. Os bigotes que nesta época levaban os membros do grupo convertéronse
rápidamente nun selo distintivo do estilo hippie. O historiador cultural
Jonathan Harris describiu «o coloreado intenso e paródico dos uniformes
militares» usados por The Beatles no disco como unha visualización cómplice en
contra da autoridade e o sistema.

O 25 de xuño interpretaron o seu novo sinxelo, «All You Need is Love», para os
televidentes de todo o mundo a través de Our World, o primeiro programa
transmitido vía satélite para todo o mundo. A súa aparición no medio do Summer
of Love (Verán do Amor) fixo que o adoptasen como himno do flower power. Dous
meses despois sufriron unha perda que lanzou a súa carreira ao caos. Logo de ser
presentados ao Maharishi Mahesh Yogi, viaxaron a Bangor (Gales) para retirarse á
meditación transcendental. Durante o retiro, o asistente de Epstein, Peter
Brown, chamou para informarlles de que Epstein morrera. O médico forense
ditaminou que a súa morte foi ocasionada por unha sobredosis accidental de
anfetaminas, pero tamén se rumoreó de que se descubriu unha nota de suicidio
entre as súas posesións. Epstein atopouse nun estado emocional fráxil, tanto por
cuestións persoais como polo estado da súa relación de traballo con The Beatles.
Preocupáballe que non foran a renovalle o seu contrato de xestión con el, que
expiraba en outubro, baseado no descontento que tiñan coa súa supervisión nos
asuntos de negocios. Expresáronse dúbidas concretas sobre Seltaeb, a empresa que
manexaba os dereitos de comercialización de The Beatles nos Estados Unidos. A
morte de Epstein deixounos desorientados e medorentos polo seu futuro. Pouco
despois, Lennon dixo: «Non tiven ningún concepto erróneo acerca da nosa
capacidade para facer outra cousa que non fose tocar música, e tiña medo».
Recapitulando, comprendeu que a morte de Epstein sería o comezo do fin do grupo:
«Sabía que estabamos en apertos [...] Entón pensei, estamos fodidos a partir
deste momento».

Magical Mystery Tour, a banda sonora dunha próxima película de The Beatles,
apareceu como un dobre EP de seis temas a principios de decembro de 1967. Nos
Estados Unidos as seis cancións apareceron nun LP titulado do mesmo xeito, no
que se incluíron tamén os temas dos seus últimos sinxelos. Allmusic opina sobre
o Magical Mystery Tour americano: «O son psicodélico deste disco está moi preto
do Sgt. Pepper, e ata se atopa máis acentuado nalgunhas partes del
(especialmente nos colaxes de son de 'I Am the Walrus')», e cualifica as súas
cinco cancións extraídas dos sinxelos que publicaron en 1967 como «enormes,
gloriosas e innovadoras». O álbum estableceu un novo récord nas súas primeiras
tres semanas de venda inicial nos Estados Unidos, o máis alto de calquera outro
LP de Capitol, e é unha compilación de Capitol que despois foi adoptada no canon
oficial dos álbums de estudo de The Beatles. Transmitida o 26 de decembro, Día
de Santo Estevo, a película Magical Mystery Tour, dirixida basicamente por Paul
McCartney, tróuxolles a primeira crítica negativa por parte da prensa do Reino
Unido, con artigos despectivos cara ao seu filme. Foi chamada «un indubidable
lixo» polo Daily Express, que a describiu como «unha sucesión de imaxes sen
editar mostrando a un grupo de xente subindo e baixando dun autobús e viaxando
todo o tempo nel». Con todo, o Daily Mail cualificouna como «un proxecto
vanidoso», mentres que The Guardian cualificouna como «unha especie de xogo de
fantasía moral sobre a grosería, a calidade e a estupidez da audiencia». Foille
tan rotundamente mal que foi cancelada nese momento en Estados Unidos. En
xaneiro, filmaron un curto para a película animada Yellow Submarine, unha
versión animada e fantasiosa de The Beatles. A outra e última participación que
levaron a cabo na película foi coa contribución de varias gravacións de estudo
inéditas. Estreado en xuño de 1968, o filme foi ben recibido polo seu innovador
estilo visual e humorístico, ademais da súa música. Con todo, tiveron que pasar
sete meses ata que se publicou a banda sonora da película.

Entre tanto, apareceu o que sería o álbum The Beatles, un dobre LP popularmente
coñecido como o White Album —Álbum Branco— debido a súa funda totalmente branca.
En contraposición ás anteriores fundas ou cubertas, o Álbum Branco —publicado co
plus do deseño minimalista de Richard Hamilton— contrastaba con anteriores
deseños das cubertas de estilo pop-art como as que realizaba Peter Blake.

A inspiración creativa para este álbum chegou desde unha nova dirección, cando,
faltando a presenza reitora de Epstein, a banda volveuse cara ao Maharishi
Mahesh Yogi para facelo o seu gurú. Na súa ashram en Rishikesh, India, a
impartición dun «curso-guía» de tres meses converteuse nun dos seus períodos
máis creativos, producindo alí un gran número de cancións, incluíndo a maior
parte das trinta gravadas para o álbum. Starr marchouse logo de dez días de
estancia alí, comparando aquel lugar cun campamento familiar de verán, e
McCartney finalmente aburriuse co procedemento dos seus compañeiros naquel lugar
e foise un mes despois. Para Lennon e Harrison a creatividade tornouse en
cuestionamento cando Yanni Alexis Mardas, técnico de electrónica coñecido como
Magic Alex, suxeriu que o gurú Maharishi estaba tratando de manipularlles.
Despois de que Mardas alegase que o Maharishi fixera proposicións sexuais a
varias asistentes, Lennon quedou convencido e foise abruptamente, levándose a
Harrison e ao resto da comitiva consigo. Na súa ira, Lennon escribiu unha
canción chamada «Maharishi», pero logo modificouna para evitar unha demanda
legal, converténdoa na canción «Sexy Sadie». McCartney dixo: «cometemos un erro.
Pensabamos que había algo máis no Maharishi do que realmente había».

Durante as sesións de gravación para o álbum, que se estenderon desde fins de
maio ata mediados de outubro de 1968, as diferenzas e os desacordos comezaron a
dividilos. Starr deixounos por un tempo, o que fixo que seguisen adiante con
McCartney tocando a batería en varios temas. O romance de Lennon coa artista
vangardista Yoko Ono contribuíu a crearlles tensións, facendo que Lennon perdese
o interese en escribir cancións con McCartney. Desobedecendo o acordo que eles
mesmos estableceron de non levar parellas ao estudo, Lennon insistiu en levar a
Ono a todas as sesións de gravación, situación que non lle agradaba a Harrison.
Tamén era cada vez máis despectivo coas achegas creativas de McCartney, ao que
empezou a identificar como «autor de música para avoíñas», cualificando a
canción «Ob-La-Di, Ob-La-Da» como «músico-lixo para avoíñas». Recordando as
sesións do White Album, Lennon ofreceu un curiosamente abreviado resumo da
historia que vivira cos seus compañeiros a partir dese momento, dicindo: «É coma
se sacases cada tema de aí e o convertese en todo meu e todo de Paul [...]
soamente eu con músicos de acompañamento por unha banda e Paul igualmente por
outro; e paseimo ben. Entón foi cando nos disolvemos». McCartney tamén recordou
que as sesións marcaron os comezos da ruptura, dicindo: «Ata ese momento, o
mundo era un problema, pero nós non o eramos», o cal sempre fora «a mellor cousa
de The Beatles». Publicado en novembro, o White Album foi o primeiro álbum de
The Beatles editado por Apple Records. O selo discográfico era unha das
divisións da empresa Apple Corps, formada polo grupo ao seu regreso da India,
cumprindo así un plan previo de Epstein de crear unha estrutura empresarial
efectiva para administrar mellor os impostos a pagar. O álbum tivo máis de dous
millóns de pedidos anticipados, vendendo case catro millóns de copias nos
Estados Unidos en pouco máis dun mes, e os seus temas dominaron as listas das
emisoras de radio estadounidenses. A pesar da súa popularidade, non recibiu
comentarios afagadores na súa época. Segundo Jonathan Gould,

A opinión xeral da crítica decantouse finalmente a favor do White Album, e en
2012 a revista Rolling Stone considerouno o décimo mellor álbum de todos os
tempos. Pitchfork describe o álbum como «grande, rebosante de ideas e cheo dunha
enorme variedade musical [...] os seus defectos son tan esenciais ao seu
carácter como as súas virtudes». Allmusic sinala: «Claramente, as dúas forzas
compositoras de The Beatles xa non estaban na mesma páxina, pero tampouco o
estaban George e Ringo»; a pesar de todo «Lennon crea unha das súas dúas
mellores baladas, as letras das cancións de McCartney son sorprendentes», é
visible que Harrison converteuse en «un compositor que merecía unha demostración
máis ampla» e a composición de Starr «é un pracer».

Para ese entón, o interese polas letras de The Beatles estaba tomando un aspecto
serio. Cando a canción de Lennon «Revolution» publicouse como sinxelo en agosto,
como anticipo do White Album, a súa mensaxe parecía claro: «libera a túa mente»
e «non contes comigo» para calquera conversación sobre a destrución como medio
para alcanzar un fin. Nun ano caracterizado por protestas estudantís que se
estendían desde Varsovia ata París e Chicago, a resposta da esquerda radical foi
mordaz. Con todo, a versión da canción no White Album, «Revolution 1», engadía
unha palabra extra: «count me out... in» (traducible por: «non contes comigo...,
conta comigo»), o que implicaba un cambio de ideas desde a publicación do
sinxelo. De feito, a cronoloxía invertiuse: a ambigua versión do álbum gravouse
antes, pero algúns creron que The Beatles agora dicían que a violencia política
podía ser, a pesar de todo, xustificable.

O LP Yellow Submarine apareceu finalmente en xaneiro de 1969. Contiña só catro
das súas cancións inéditas, xunto á pista do título, xa aparecida en Revolver;
unha canción editada en sinxelo en 1967; e sete pezas instrumentais compostas
por George Martin e interpretadas coa súa orquestrada. Debido á escaseza de
música nova que a agrupación proporcionaba, Allmusic suxeriu que quizais o álbum
«non fose esencial», salvo polo tema «It's All Too Much» de Harrison, «a xoia
das novas cancións [...] resplandecida por un mellotron envolvente, unha
percusión incrible, e unha retroacción (feedback) de guitarra fastuoso [...]
unha excursión virtuosa na por outra banda confusa psicodelia reinante».

Aínda que Let It Be foi o último álbum que lanzaron, a maior parte do seu
contido foi gravado antes de Abbey Road. Inicialmente chamado Get Back, Let It
Be orixinouse dunha idea que Martin atribúe a McCartney: preparar novo material
e interpretalo por primeira vez nun concerto, gravalo para un novo álbum e
filmar as súas sesións de gravación. Neste caso, moito do contido do disco veu
do traballo en estudo, moitas horas das cales foron capturadas en película polo
director Michael Lindsay-Hogg. Martin dixo que os ensaios e a gravación para o
proxecto, que ocuparon gran parte de xaneiro de 1969, «non eran en absoluto unha
experiencia feliz. Foi unha época na que as relacións entre os membros de The
Beatles estaban no seu punto máis baixo». Agravado polas relacións entre
McCartney e Lennon, Harrison abandonou os ensaios durante unha semana. Regresou
co teclista Billy Preston, que participou nos últimos dez días das sesións do
álbum e que foi acreditado no sinxelo «Get Back», foi o único músico en recibir
tal recoñecemento nunha gravación oficial de The Beatles. Pensando na
localización para realizar o concerto, aos membros da banda esgotáronselles
todas as ideas, rexeitando, entre outros escenarios, un barco no río Támese, o
deserto de Tunisia e o Coliseo de Roma. Finalmente, acompañados por Preston,
levaron a cabo e filmaron a actuación na azotea do edificio de Apple Corps no 3
de Savile Row, Londres, o 30 de xaneiro de 1969.

O enxeñeiro Glyn Johns traballou durante meses reunindo varias repeticións
posibles para poder publicar un álbum definitivo de Get Back, mentres que eles
trataban outros asuntos. O problema chegou coa necesidade de nomear un asesor
financeiro, necesidade que se había feito evidente ao non estar xa Epstein para
xestionarlles os seus asuntos de negocio. Lennon estaba a favor de Allen Klein,
que negociara os contratos de The Rolling Stones e outras bandas do Reino Unido
durante a invasión musical británica nos Estados Unidos. A elección de McCartney
foi John Eastman, irmán de Linda Eastman, con quen McCartney casaría o 12 de
marzo de 1969 (oito días antes de que o fixesen Lennon e Ono). Non se puido
chegar a ningún acordo, así que ambos os candidatos foron nomeados para o mesmo
posto. A causa do conflito, perdéronse varias oportunidades de operacións
financeiras.

Martin sorprendeuse cando McCartney púxose en contacto con el e pediulle que
producise un novo álbum, xa que as sesións de Get Back foran -segundo o
produtor- «unha experiencia desagradable» e que pensara que era o final do
camiño para todos nós [...] convertéronse en persoas desagradables - para eles
mesmos como para as demais persoas.» As sesións de gravación de Abbey Road
iniciáronse a finais de febreiro de 1969. Lennon rexeitou o formato proposto por
Martin de «unha obra musical continua», e quería que as súas propias cancións e
as de McCartney ocupasen partes separadas do álbum. O formato final, con
cancións individuais na primeira parte e a segunda comprendendo un longo medley,
foi un concepto suxerido por McCartney. O 4 de xullo, mentres ía progresando o
traballo no álbum, apareceu o primeiro sinxelo dun membro de The Beatles en
solitario: «Give Peace a Chance» de Lennon, acreditado á Plastic Ono Band. A
complementación de «I Want You (She's So Heavy)», de Abbey Road, o 20 de agosto,
foi a última vez que os catro Beatles estiveron xuntos no mesmo estudo. Lennon
anunciou a súa retirada da formación o 20 de setembro de 1969, pero chegouse a
un acordo polo cal non se faria ningún anuncio público ata que non se resolvesen
algúns asuntos legais aínda pendentes.

Lanzado seis días logo da declaración de Lennon, Abbey Road vendeu catro millóns
de copias en dous meses e encabezou as listas do Reino Unido durante once
semanas. A súa segunda pista, a balada «Something», publicouse tamén como
sinxelo, a primeira e única composición de Harrison en aparecer como un lado A
nos sinxelos de The Beatles. Abbey Road recibiu críticas moi variadas, aínda que
o medley levou o aplauso xeral. Allmusic considera que é «un oportuno canto de
cisne para o grupo» con «algunhas das mellores harmonías que poden ser oídas en
calquera disco de rock». MacDonald resaltouno como «errático e, a miúdo oco»:
«Se non fose pola entrada de McCartney como deseñador do longo medley [...]
Abbey Road carecería da descrición de unidade e coherencia que fai que pareza
mellor do que é». Martin colocouno como o seu favorito entre todos os álbums de
The Beatles; Lennon dixo que era «competente», pero «non tiña vida en el»,
chamando a «Maxwell's Silver Hammer» «máis da música de avoa de Paul». O
enxeñeiro de gravación Geoff Emerick sinalou que a substitución da válvula na
mesturadora de son do estudo fixo que o transistorizado producise un son con
menos garra, deixando aos músicos frustrados polo ton máis delgado e a falta de
efecto.

O 3 de xaneiro de 1970 gravouse a última nova canción de The Beatles, «I Me
Mine», de Harrison, para o aínda incompleto álbum Get Back. Non participara
Lennon, que se atopaba entón en Dinamarca. Para completar o álbum, agora
retitulado Let It Be, Klein deu en marzo as cintas de gravación de Get Back ao
produtor estadounidense Phil Spector. Coñecido polo seu característico muro de
son (Wall of Sound), Spector producira recentemente o sinxelo en solitario de
Lennon «Instant Karma!». Ademais de remezclar o material de Get Back, Spector
editou, empalmou e sobregravou en varias das pistas que The Beatles concibiran
como gravacións «en vivo». McCartney estaba insatisfeito co tratamento que
Spector lle deu ao material, e particularmente coa orquestración en «The Long
and Winding Road», que involucrou a un conxunto dun coro e unha orquestra de
trinta e catro pezas instrumentais. Por iso, intentou sen éxito deter o
lanzamento do álbum na versión de Phil Spector. Finalmente, McCartney anunciou
publicamente a separación do grupo o 10 de abril de 1970, unha semana antes da
publicación do seu primeiro álbum en solitario, McCartney. As primeiras copias
do seu álbum debut en solitario incluían unha nota de prensa cunha
autoentrevista explicando o final de The Beatles e as súas esperanzas cara ao
futuro.

O 8 de maio lanzouse o álbum Let It Be, con produción final de Spector. O
sinxelo extraído del, «The Long and Winding Road», foi a súa última publicación
nos Estados Unidos, xa que en Gran Bretaña non se publicou como tal. A película
documental Let It Be seguiulle máis tarde nese mes; na cerimonia dos Premios
Óscar do seguinte ano gañaría o Oscar á mellor banda sonora. The Sunday
Telegraph cualificouna como «unha película moi mala, pero ao mesmo tempo
enternecedora [...] sobre a ruptura desta tranquila, xeométricamente perfecta, e
algunha vez atemporal familia de compañeiros». Máis dunha recensión crítica
comentara que algunhas pistas de Let It Be soaban mellor na película que no
propio álbum. Observando que Let It Be é o único álbum de The Beatles que
adoitaba ocasionar recensións negativas, ata hostís, Allmusic describiuno como
«en conxunto, un álbum menos valorado [...] McCartney, en particular, ofrece
algunhas xoias: a canción ao estilo gospel «Let It Be», que contén algunha das
súas mellores letras; 'Get Back', un dos seus temas máis roqueros; e a melódica
'The Long and Winding Road', arruinada pola sobreprodución de Spector». Paul
McCartney presentou unha demanda para a disolución de The Beatles o 31 de
decembro de 1970. As disputas legais continuaron moito tempo logo da ruptura, e
a disolución da asociación non fornecería efecto ata 1975.

Pouco antes e logo da súa separación oficial, cada un deles publicou álbums en
solitario, aínda que algúns dos seus discos contiñan contribucións dos outros
membros. Ringo (1973), de Ringo Starr, foi o único álbum que incluía
composicións e interpretacións de todos eles, aínda que en cancións gravadas por
separado. Harrison mostrou a súa conciencia sociopolítica ao arranxar o concerto
para Bangladesh na cidade de Nova York en agosto de 1971, xunto ao mestre do
sitar Ravi Shankar, gañando así respecto pola súa contribución á axuda daquel
país, devastado pola guerra (co consecuente refuxio dunha parte da poboación ao
país veciño, a India), e un posterior desastre natural en forma de ciclón. Agas
dun inédito jam session de 1974 (aparecido despois no bootleg A Toot and a Snore
in '74), Lennon e McCartney nunca máis volverian a gravar xuntos.

En 1973 lanzáronse dous dobres LP que contiñan os grandes éxitos de The Beatles
compilados por Allen Klein, The Beatles/1962-1966 e The Beatles/1967-1970.
Comunmente coñecidos como o Álbum Vermello e Álbum Azul, respectivamente, cada
un obtería co paso do tempo un disco multi-platino nos Estados Unidos e unha
certificación de platino no Reino Unido. Entre 1976 e 1982, lanzáronse, por
parte de EMI/Capitol, unha onda de álbums recompilatorios de The Beatles sen
participación algunha dos membros do grupo. O único álbum de todos eles que
incluíu material inédito foi The Beatles at the Hollywood Bowl (1977), que
contiña unha selección de dous concertos de The Beatles durante as súas xiras de
1964 e 1965 nos Estados Unidos. Todos estes discos recompilatorios foron
suprimidos do catálogo oficial de EMI -incluíndo The Beatles at the Hollywood
Bowl- ao reeditarse a discografía orixinal inglesa en CD para todo o mundo en
1987.

A fama e música de The Beatles foron explotadas comercialmente de diferentes
xeitos, fóra do control creativo dos seus catro membros. En 1977 inaugurouse un
musical en Broadway chamado Beatlemanía. Era unha revista nostálxica
interpretada por catro músicos imitando a The Beatles e que gozou dunha gran
popularidade, de maneira que se sonsacou dela cinco producións por separado para
as súas correspondentes xiras mundiais. En 1977 The Beatles trataron
infrutuosamente de evitar o lanzamento do álbum Live! at the Star-Club in
Hamburg, Germany; 1962. Esta edición independente contiña gravacións que
realizaron durante a súa estancia en Hamburgo, feitas cun equipo básico de
gravación e un só micrófono. Sgt. Pepper's Lonely Hearts Club Band (1978), unha
película musical protagonizada, entre outros, polos Bee Gees e Peter Frampton,
foi un fracaso comercial e artístico. En 1979, os catro músicos demandaron aos
produtores do musical Beatlemania, chegando a pedir varios millóns de dólares de
indemnización. «A xente cría que a música de The Beatles era do dominio
público», dixo Harrison. «Non se pode ir por aí furtando o material de The
Beatles».

John Lennon sería asasinado o 8 de decembro de 1980, ao redor das 22:49 h. da
noite, de cinco disparos feitos por Mark David Chapman á entrada do edificio
Dakota, onde o músico tiña a súa residencia na cidade de Nova York. Foi
incinerado o 10 de decembro de 1980, no Cemiterio Ferncliff de Hartsdale, Nova
York; as cinzas foron entregadas a Ono, quen decidiu non realizar un funeral por
el, aínda que se realizaron varias homenaxes e tributos na súa honra. Como
tributo persoal, George Harrison reescribiu a letra da súa canción «All Those
Years Ago», un tema que versaba sobre o seu tempo pasado con The Beatles, e que
se empezou a gravar un mes antes do asasinato de Lennon. Con McCartney e a súa
esposa Linda achegando coros, e Starr tocando a batería, a canción foi publicada
como sinxelo en maio de 1981. En 1982, Paul McCartney publicou o seu álbum Tug
of War, que contiña o seu tributo persoal a Lennon na canción «Here Today».

En 1988, The Beatles foron incluídos no Salón da Fama do Rock and Roll durante o
seu primeiro ano de elexibilidade, á que asistiron Harrison e Starr, xunto á
viúva de Lennon, Yoko Ono, e os seus dous fillos, Julian e Sean. McCartney
negouse a asistir, emitindo un comunicado de prensa dicindo: «Logo de 20 anos,
The Beatles aínda teñen algunhas diferenzas de negocios que eu houbese desexado
que xa foran resoltas para este momento. Desafortunadamente, non o foron, polo
que me sentiría como un completo hipócrita saudando e sorrindo con eles nunha
falsa reunión». O ano seguinte, EMI/Capitol puxo fin a unha demanda de dez anos
de duración que tiña con The Beatles referente ás regalías, achandando o camiño
para poder publicar comercialmente material inédito.

Live at the BBC, a primeira publicación oficial de interpretacións inéditas de
The Beatles desde facía 17 anos, apareceu en 1994. Ese mesmo ano, McCartney,
Harrison e Starr reuníronse para o proxecto Anthology, a culminación dun
traballo iniciado a finais dos anos 60 por Neil Aspinall. Primeiro road manager
e despois asistente persoal de The Beatles, Aspinall comezou a reunir material
para un documental logo de chegar a director de Apple Corps en 1968. The Long
and Winding Road, como tiña titulado provisionalmente Aspinall o seu documento
sobre The Beatles, foi arquivado entón de forma indefinida, ata que, como
produtor executivo do proxecto Anthology nos anos 90, estivo en condicións de
completar o seu traballo. Documentando a historia de The Beatles relatada polos
propios membros, o proxecto viu xurdir algunhas das súas gravacións inéditas;
McCartney, Harrison e Starr engadiron tamén novas partes instrumentais e vogais
a dúas cancións gravadas por Lennon a finais da década de 1970. Durante 1995 e
1996, o proxecto antolóxico deu lugar a un documental dividido en cinco partes
destinado para a televisión; a unha edición videográfica dividida en oito
volumes do mesmo documental, pero expandido; e a tres álbums con dous CD cada
un. Posteriormente, en 2000, tamén daría lugar a un libro de gran tamaño e tapa
dura coa historia de The Beatles relatada en primeira persoa polas súas ex
membros. As dúas cancións baseadas nas maquetas de Lennon, «Free as a Bird» e
«Real Love», foron lanzadas cada unha como sinxelo. O deseño artístico da
portada tríptica dos tres álbums antolóxicos foi obra de Klaus Voormann, creador
da portada do álbum Revolver en 1966. Os lanzamentos foron un éxito comercial e
a serie de televisión foi vista por unha audiencia estimada de 400 millóns de
persoas en todo o mundo.

O 13 de novembro de 2000 publicouse o álbum recompilatorio 1, que contiña todos
os números un británicos e estadounidenses de The Beatles. Converteuse no álbum
con vendas máis rápidas de todos os tempos, con 3,6 millóns de unidades vendidas
na súa primeira semana e máis de 12 millóns en tres semanas en todo o mundo. Foi
número un nas listas de polo menos 28 países, incluíndo o Reino Unido e os
Estados Unidos. Ata abril de 2009 vendera 31 millóns de copias a nivel mundial,
e é o álbum máis vendido da década nos Estados Unidos.

Harrison morrería de cancro de pulmón o 29 de novembro de 2001. McCartney e
Starr foron dous dos músicos que apareceron no Concert for George organizado por
Eric Clapton e a viúva de Harrison, Olivia. A homenaxe tivo lugar no Royal
Albert Hall no primeiro aniversario da morte de Harrison. Agas das cancións que
compuxo para The Beatles e para a súa carreira en solitario, o concerto incluíu
tamén unha celebración da música tradicional hindú, que tanto influíra a The
Beatles a través de Harrison. En 2003 lanzouse Let It Be... Naked, unha versión
remodelada do álbum orixinal Let It Be coa produción supervisada de McCartney, e
que recibiu recensións diversas por parte da crítica. Alcanzou o Top 10 tanto no
Reino Unido como nos Estados Unidos.

Como banda sonora para o espectáculo Love do Cirque du Soleil en Las Vegas,
George Martin e o seu fillo Giles remezclaron e combinaron 130 gravacións da
banda para crear «un xeito de revivir toda a vida musical de The Beatles nun
período de tempo moi curto». O espectáculo estreouse en xuño de 2006, lanzándose
o álbum Love en novembro dese mesmo ano. Atendendo ao primeiro aniversario do
espectáculo musical, McCartney e Starr foron entrevistados no programa de
televisión estadounidense Larry King Live xunto a Yoko Ono e Olivia Harrison.
Así mesmo, en 2007 circulou a noticia de que McCartney esperaba completar «Now
and Then», unha terceira maqueta de Lennon na que se traballou durante as
sesións de Anthology. Sería acreditada como «unha composición de
Lennon/McCartney» coa adición de novos versos, e dispondo dunha nova pista de
batería a cargo de Ringo Starr e gravacións arquivadas de George Harrison
tocando a guitarra.

En marzo de 2008 os avogados representantes de Apple Corps tramitaron unha
demanda para evitar a difusión de gravacións inéditas supostamente feitas
durante a primeira aparición de Starr con The Beatles no Star-Club de Hamburgo
en 1962. En novembro, McCartney falou da súa esperanza de que «Carnival of
Light», unha gravación experimental de 14 minutos de The Beatles realizada nos
estudos de gravación de EMI en 1967, recibise unha versión oficial. O 4 de abril
de 2009, McCartney encabezou un concerto caritativo no Radio City Music Hall
para a Fundación David Lynch, que incluía a Ringo Starr entre os demais
invitados.

O 9 de setembro de 2009 publicouse The Beatles: Rock Band, un videoxogo dentro
da serie Rock Band, e que estaba baseado nas cancións de The Beatles. Ese mesmo
día saíron á venda as versións remasterizadas dos doce álbums de estudo
británicos do grupo, máis Magical Mystery Tour e a compilación Past Masters.

En Icons of Rock: An Encyclopedia of the Legends Who Changed Music Forever,
Scott Schinder e Andy Schwartz falaron sobre a evolución musical de The Beatles:

En The Beatles as Musicians, Walter Everett sinalou o contraste que había entre
Lennon e McCartney respecto das súas motivacións e enfoques ao compor: «Pódese
dicir que McCartney estaba desenvolvendo de forma constante un concentrado
talento musical -entendido como un medio para entreter- con bo oído para o
contrapunto e demais aspectos do oficio, na demostración dunha linguaxe común
universalmente aceptada do que el fixo moito para enriquecer. Pola contra, a
música máis madura de Lennon é mellor apreciada como audaz produto da procura
-en gran parte inconsciente-, aínda que indisciplinada, dunha sensibilidade
artística».

Ian MacDonald fixo unha comparación dos dous compositores en Revolution in the
Head, describindo a McCartney como «un compositor por natureza -un creador de
melodías capaces de existir separadamente da súa harmonía». As súas liñas
melódicas caracterízanse principalmente como «verticais», empregando todo,
intervalos consonantes que reflicten a súa «extrovertida enerxía e optimismo». Á
inversa, «o sedentarismo e a personalidade irónica» de Lennon reflíctese nun
enfoque «horizontal», intervalos disonantes e repetitivas melodías que se fían
da súa harmonía para sacar un maior proveito: «Basicamente un realista, mantén
por instinto as súas melodías pechadas para os ritmos e o progreso da súa
linguaxe, coloreando as súas letras cun ton de blues e unha harmonía que crea
melodías sorprendentes feitas pola súa propia conta». MacDonald encomiou a
interpretación da guitarra solista de Harrison polo papel que as súas «liñas
cheas de calidade e texturas colorantes» xogaron como soporte a Lennon e
McCartney, e describe a Starr como «o pai da forma de tocar a batería no
pop/rock moderno [...] O seu estilo apenas percibido de apoio rítmico impulsaba
sutilmente a The Beatles; a súa afinación trouxo os últimos fundamentos dentro
do son gravado da batería, e a súa distintiva excentricidade seguirá
permanecendo entre o máis memorable da música popular».

As primeiras influencias obtivéronas de músicos como Elvis Presley, Little
Richard e Chuck Berry, entre outros, cuxas cancións adoitaban interpretar en
numerosas ocasións nas súas actuacións en vivo. Durante a súa co-residencia con
Little Richard no Star Club de Hamburgo en abril de 1962, Richard ensinoulles
técnicas para mellorar as súas cancións. Sobre Presley, Lennon dixo: «Nada me
influenciou tanto ata que escoitei a música de Elvis. Se non existise Elvis, The
Beatles tampouco existirian». Outras influencias de The Beatles nos seus
principios inclúen tamén a Buddy Holly, Eddie Cochran, Carl Perkins, Roy
Orbison, e The Everly Brothers. The Beatles continuaron recibindo influencias ao
longo da súa carreira musical, sobre todo de artistas contemporáneos, incluíndo
a Bob Dylan, Frank Zappa, The Byrds e The Beach Boys, cuxo álbum de 1966, Pet
Sounds, deixou sorprendido e inspirado a McCartney. Martin declarou: «Sen Pet
Sounds, o Sgt. Pepper non ocorrería [...] Sgt. Pepper foi un intento de igualar
o nivel de Pet Sounds».

Orixinalmente comezaron como grupo de estilo skiffle, pero pronto se embarcaron
no rock and roll xenuíno dos anos 50. Conforme pasou o tempo, o seu repertorio
foise ampliando ata incluír unha extensa variedade de música pop. Como reflexo
da variedade de estilos que exploraron, Lennon dixo sobre Beatles for Sale:
«Podías cualificar ao noso último álbum como un LP de The Beatles de country &
western», mentres que a banda foi acreditada por Allmusic, e en particular
Rubber Soul, como unha das principais influencias no movemento do xénero do folk
rock. Incorporaron así mesmo elementos de música clásica na súa música,
comezando co uso dun cuarteto de corda na canción «Yesterday», do álbum Help!.
Con todo, tal e como sinalou Jonathan Gould, este non foi «nin remotamente o
primeiro disco pop en facer uso prominente de cordas [...] máis ben, ocorreu que
o son máis tradicional das cordas permitira unha nova apreciación do seu talento
como compositores por aqueles oíntes que en certo xeito sentían alerxia ao
estrondo das baterías e as guitarras eléctricas». Fixeron uso das cordas para
crear distintos efectos. En «She's Leaving Home», por exemplo, gravada para o
Sgt. Pepper, escribe Gould que «está construída no molde dunha balada
sentimental victoriana, as súas palabras e a música énchense cos clichés do
melodrama musical».

O rango estilístico que promulgaban expandiuse noutra dirección en 1966, co lado
B do sinxelo «Paperback Writer»: «Rain», descrita por Martin Strong en The Great
Rock Discography como «a primeira gravación abertamente psicodélica de The
Beatles». Seguíronlle outras obras psicodélicas, talles como «Tomorrow Never
Knows» (gravada antes de «Rain»), «Strawberry Fields Forever», «Lucy in the Sky
with Diamonds», e «I Am the Walrus». A influencia da música clásica india foi
evidente en cancións de Harrison como «Love You To» e «Within You Without You»,
cuxa intención, escribe Gould, era «reproducir os esquemas do raga en
miniatura». Tendo en conta a súa evolución musical, o historiador musical e
pianista Michael Campbell identifica á innovación como a característica máis
rechamante da banda, escribindo: «'A Day in the Life' resume a arte e o logro de
The Beatles de forma única. Destácanse as principais características da súa
música: a imaxinación no son, a persistencia da melodía harmoniosa, e a estreita
coordinación entre as palabras e a música. Representa unha nova categoría de
canción - máis sofisticada que o pop, máis accesible e práctica que o pop, e
excepcionalmente innovadora. Nunca antes houbera, literalmente, unha canción
-clásica ou vernácula- que mesturara tantos elementos dispares dun xeito tan
imaxinativo». O teórico musical Bruce Ellis Benson está de acordo coa opinión de
Campbell: «Os compositores quizais poidan concibir novos ritmos e progresións
nos acordes, pero xeralmente son improvisacións de ritmos e progresións xa
existentes. The Beatles [...] dannos un exemplo marabilloso de como influencias
tan remotas como a música celta, o rhythm and blues, e o country e western,
poden ser combinados dun novo modo diferente».

En The Songwriting Secrets of The Beatles (Os segredos dos Beatles escribindo
cancións), Dominic Pedler destacou tamén a importancia do modo en que combinaron
os xéneros: «Un dos máis grandes logros de The Beatles foi o malabarismo
compositivo que desempeñaron durante a maior parte da súa carreira. Lonxe de
mudarse dun xénero a outro de xeito secuencial (como ás veces se suxire a
conveniencia), mantiveron en paralelo a súa mestría do tradicional e pegadizo
éxito musical, á vez que forxaban o rock e desenvolviano cun amplo espectro de
influencias periféricas, que abarcaba desde o xénero country ata o vodevil. Así
o fixeron tamén á hora de aproximarse á música folk, que tan esencial se
volveria como base para os seus posteriores encontros coa música e filosofía
hindús». Como as relacións persoais entre os membros eran cada vez máis tensas,
as súas influencias individuais fixéronse máis evidentes. A portada minimalista
para o White Album contrasta coa complexidade e diversidade da súa música, que
abarca «Revolution 9» de John Lennon, cuxa perspectiva de música concreta foi
influenciada por Yoko Ono; a canción country de Starr «Don't Pass Me By»; a
balada rock de Harrison «While My Guitar Gently Weeps» e o «ruxido proto-metal»
de «Helter Skelter» de McCartney.

A estreita relación que George Martin tivo cos catro músicos no seu papel de
produtor fixo del un dos principais candidatos para o título informal de «quinto
Beatle». Contribuíu a que a estrutura musical clásica da formación comezase a
evolucionar de xeito diferente. A idea de incluír un cuarteto de corda en
«Yesterday» foi súa - os membros da banda mostraron inicialmente pouco
entusiasmo sobre o concepto, pero o resultado final resultoulles toda unha
revelación. Gould describiu así mesmo como, «ao volverse Lennon e McCartney cada
vez máis ambiciosos nas súas composicións, Martin comezou a funcionar como un
profesor informal de música para eles». Isto, xunto coa súa vontade de
experimentar por indicación dos músicos -tal como agregar «algo de son barroco»
a unha gravación-, facilitoulles ao grupo o seu desenvolvemento creativo.
Ademais de dirixir os arranxos orquestrais para algunhas gravacións de The
Beatles, Martin tamén colaborou tocando instrumentos musicais como o piano, o
órgano e algúns instrumentos de vento-metal.

Mirando cara ao pasado durante a creación do Sgt. Pepper, Martin dixo: «O
'Sarxento Pepper' en si non aparece ata a metade da elaboración do álbum. Era
unha canción de Paul, só un ordinario tema de rock e non particularmente
brillante como si ocorre con outras cancións [...] Paul dixo: 'Por que non
facemos o álbum coma se a banda de Pepper realmente existise, coma se o Sarxento
Pepper estivese facendo a gravación? Sobregravaremos efectos de son e cousas
polo estilo'. Atrouxome a idea, e desde ese momento foi coma se o Pepper tivese
vida propia». Recordando como a canción contrastou fortemente coas composicións
de Lennon, Martin falou por outra banda da súa propia influencia de
estabilizador:

Harrison fíxose eco da descrición de Martin no seu papel de estabilizador: «Creo
que só crecemos a través dos anos xuntos, el como o home recto e nós como os
tolos; pero el sempre estaba aí para interpretar as nosas tolemias- adoitabamos
estar lixeiramente vangardistas en certos días da semana, e alí estaba el como a
persoa de ancoraxe, para comunicalo a través dos enxeñeiros e nas cintas».

The Beatles fixeron un uso innovador da tecnoloxía, tratando ao estudo como un
instrumento en si mesmo. Urxiuse a Martin e os seus enxeñeiros de gravación á
constante experimentación, esixindo regularmente usar algo novo porque «soamente
dese modo, algo pode soar realmente ben». Ao mesmo tempo, a agrupación buscou
novos xeitos de crear e utilizar cousas máis creativas nas súas creacións
musicais, incorporando efectos tales como o eco dunha botella de plástico e o
acomodar unha cinta no lado oposto para que a voz se reproducise ao revés. O
desexo que tiñan para crear novos sons en cada gravación realizada, xunto coas
habilidades de organización de Martin e a experiencia dos enxeñeiros de estudo
de EMI como Norman Smith, Ken Townsend e Geoff Emerick, contribuíron
significativamente ás gravacións de Rubber Soul e, especialmente, Revolver.
Xunto cos trucos de estudo, tales como efectos de son, emprazamentos dos
micrófonos convencionais, loops de cinta, voces dobradas, variacións de
velocidade, The Beatles incluíron nas súas cancións instrumentos non
convencionais para o rock dese momento. Instrumentos da India como o sitar en
«Norwegian Wood (This Bird Has Flown)» e o swordmandel en «Strawberry Fields
Forever». Tamén usaron instrumentos electrónicos tales como o mellotrón, co que
McCartney deu inicio ao intro de «Strawberry Fields», e o clavioline, un teclado
electrónico que creaba o inusual son dun oboe en «Baby You're a Rich Man».

A influencia de The Beatles na cultura popular foi -e segue sendo- enorme. O ex
editor asociado da revista Rolling Stone, Robert Greenfield, dixo: «A xente
segue admirando a Picasso [...] aos artistas que romperon os límites da súa
época para chegar a algo que era único e orixinal. O xeito en que se traballou
para a construción da música popular, ninguén será máis revolucionario, máis
creativo e máis distintivo de como o foron The Beatles». Desde a década de 1920,
os Estados Unidos dominaran a cultura popular de entretemento en gran parte do
mundo, a través das películas de Hollywood, o jazz, a música de Broadway e o Tin
Pan Alley e, máis tarde, o rock and roll que xurdiu por primeira vez en Memphis,
Tennessee. Baseándose nas súas raíces do rock and roll, non só desencadearon a
invasión británica nos Estados Unidos, senón que se converteron nun fenómeno
influente a nivel mundial.

As innovacións musicais de The Beatles, así como o seu éxito comercial,
inspiraron a músicos de todo o mundo. Un gran número de artistas recoñecéronos
como influencia nas súas producións ou que tiveron éxitos con versións de
cancións de The Beatles. Na radio, a chegada dos catro músicos marcou o inicio
dunha nova era; directores de programas como Rick Sklar da WABC de Nova York,
foron tan lonxe como para prohibir aos DJs que tocasen a música «pre-Beatles».
The Beatles redefiniron o álbum como algo máis que só algúns éxitos completado
con temas de «recheo». Foron os primeiros en innovar o vídeo musical. O seu
concerto no Shea Stadium coa que abriron a súa xira norteamericana de 1965
atraeu ao que entón era a maior audiencia na historia dos concertos e é visto
como un «acontecemento histórico no crecemento e desenvolvemento da música
rock». A emulación das súas pezas de vestir e especialmente os seus peiteados,
que se converteron nunha marca de rebelión, tivo un impacto global na moda.

En termos máis xerais, The Beatles cambiaron a forma de escoitar a música
popular e experimentaron ese papel nas súas propias vidas. Do que comezou como o
capricho da Beatlemanía, o cuarteto chegou a ser percibido polos seus novos fans
como os representantes, ata os creadores, dos ideais asociados coa
transformación cultural. Como iconas da contracultura da década de 1960,
convertéronse nun catalizador da bohemia e o activismo en diversos ámbitos
sociais e políticos, e inspiraron a movementos tales como a liberación da
muller, a liberación gai e o ecoloxismo.

En 1965, a raíña Isabel II nomeou aos catro Beatles membros da Orde do Imperio
Británico (MBE). A película Let It Be (1970) de The Beatles, gañou un Óscar en
1971 pola mellor Banda Sonora Orixinal. The Beatles recibiron 7 premios Grammy e
15 premios Ivor Novello polos seus discos. foron certificados con 6 discos de
diamante, así como 24 discos multi-platino, 39 discos de platino e 45 discos de
ouro nos Estados Unidos, mentres que no Reino Unido teñen 4 discos
multi-platino, 4 discos de platino, 8 discos de ouro e 1 disco de prata. O grupo
foi admitido no Salón da Fama do Rock and Roll en 1988. En 1998 logo de máis de
25 anos separados recibirón a estrela o grupo no Paseo da Fama de Hollywood En
2008, a revista Billboard publicou unha lista dos artistas que máis venderon no
Hot 100 para celebrar o quincuaxésimo aniversario da lista estadounidense: The
Beatles arrincaron no posto número un. En 2009, a Asociación da Industria
Discográfica de Estados Unidos certificou que The Beatles lograran vender máis
discos nos Estados Unidos que calquera outro artista. The Beatles tiveron máis
álbums número un no Reino Unido que calquera outro artista musical (un total de
15 álbums), sumando con iso un total de 174 semanas de permanencia na primeira
posición da lista musical. De forma colectiva, foron incluídos na recompilación
da revista Time das 100 persoas máis influentes do século XX.

En 1987, EMI reeditou a nivel mundial todos os álbums de estudo británicos de
The Beatles en formato CD, incluíndose tamén no canon oficial a versión
estadounidense de Magical Mystery Tour en lugar do dobre EP de seis cancións que
fose publicado no Reino Unido en 1967. Todo o material restante dos sinxelos e
EP de The Beatles que non se publicaron nos álbums de estudo orixinais
xuntáronse nos discos recompilatorios Past Masters - Volume One e Past Masters -
Volume Two (1988).

As configuracións dos discos estadounidenses de 1964-65 foron lanzados nunha
caixa recompilatoria en 2004 e 2006 (The Capitol Albums Vol. 1 e Vol. 2,
respectivamente); incluían as versións estéreo e mono baseadas nas mesturas
preparadas para vinilo no momento da publicación orixinal estadounidense da
música de The Beatles.

O 9 de setembro de 2009, logo dun extenso proceso de remasterización dixital que
durou catro anos, volveuse a publicar todo o seu catálogo musical. As edicións
estereofónicas dos doce álbums orixinais foron lanzadas en CD, xunto con Magical
Mystery Tour e Past Masters, tanto individualmente como nunha caixa
recompilatoria. Unha segunda colección incluíu todos os títulos mesturados
orixinalmente en mono, xunto ás mesturas orixinais estereofónicas de Help! e
Rubber Soul. Por un tempo limitado, tamén se incluíu un breve vídeo documental
sobre a remasterización en cada CD. Na revista Mojo, o crítico musical Danny
Eccleston escribiu: «Desde que The Beatles apareceron por primeira vez en CD en
1987, houbo queixas sobre a calidade de son da súa música en devandito formato».
Apoiando a opinión de que o vinilo orixinal tiña importantes vantaxes sobre os
primeiros CD en canto a claridade de son e dinamismo, suxeriu: «Compara o son de
'Paperback Writer'/'Rain' proveniente dun vello vinilo de 45 RPM, coa versión
incluída no CD de Past Masters, e a diferenza está clara». Antes da publicación
das remasterizacións de 2009, os Estudos Abbey Road invitaron aos críticos de
Mojo a escoitar unha mostra do traballo, avisando: «Están a piques de sufrir
unha conmoción». Na súa recensión sobre o produto final o día da súa edición,
Eccleston ratificouno de forma «brillante, que así é como sente aínda un mes
despois».

The Beatles eran un dos poucos artistas importantes cuxo catálogo musical non
estaba dispoñible a través de servizos de música en liña como iTunes ou Napster.
Parte do motivo era o litixio que había entre Apple Corps e Apple Inc.
(propietaria de iTunes) no uso do nome «Apple», aínda que en novembro de 2008
McCartney dixo que o obstáculo principal foi que EMI «quere algo que nós non
estamos dispostos a darlles». En marzo de 2009, The Guardian informou de que «a
perspectiva dunha tenda independente, que se especifique na música dixital de
The Beatles» foi exposta polo fillo de Harrison, Dhani, quen dixo: «Estamos
perdendo diñeiro todos os días [...] Así que, que facer? Tes que ter o teu
propio sistema de entrega, ou tes que facer un bo trato con Steve Jobs (CEO de
Apple Inc.) [...] [El] dixo que a descarga vale 99 centavos de dólar, e non
estamos de acordo». O 30 de outubro, Wired.com informou de que un servizo en
liña chamado Bluebeat, puxo a disposición todo o catálogo de The Beatles,
adquirible tanto en descargas como en libre reprodución. Nin EMI nin Apple Corps
autorizaran a distribución, e unha semana despois prohibíuselle a Bluebeat
legalmente o manexo da música da banda. En decembro de 2009, o catálogo foi
oficialmente lanzado en formato MP3, FLAC e nunha edición limitada de 30.000
unidades flash USB. O 16 de decembro de 2010, a discografía oficial dos trece
álbums de estudo, as recompilacións Past Masters e os álbums Vermello e Azul
empezaron a estar dispoñibles en iTunes. Un vídeo do primeiro concerto da banda
nos Estados Unidos en 1964 tamén se fixo dispoñible para a compra como parte dun
sistema dixital de «caixa recompilatoria» do catálogo e de forma gratuíta a
través de streaming a finais de 2010.

En 1963, Lennon, McCartney, Harrison e Starr accederon ceder os dereitos de
publicación das súas cancións a Northern Songs, unha empresa creada polo editor
musical Dick James. Administrada pola súa compañía Dick James Music, Northern
Songs saíu ao mercado público en 1965 facendo a Lennon e McCartney cada un
posuidores do 15% das accións da compañía, e James e o presidente da compañía,
Charles Silver, cun control do 37,5%. Logo dun intento errado de Lennon e
McCartney para comprar a compañía, James e Silver venderon Northern Songs en
1969 á compañía británica de televisión Associated Television (ATV), na que
Lennon e McCartney recibiron as súas accións correspondentes. Brevemente
propiedade do magnate australiano Robert Holmes à Court, ATV Music foi vendida
en 1985 a Michael Jackson por unha suma reportada de 47 millóns (superando a
oferta conxunta que fixeran McCartney e Yoko Ono), dándolle o control sobre os
dereitos de publicación de máis de 200 cancións compostas por Lennon e
McCartney.

Jackson e o selo discográfico Sony fusionaron as súas empresas de publicación de
música en 1995, converténdose nos copropietarios da maioría das cancións de
Lennon-McCartney gravadas por The Beatles, aínda que os bens de Lennon e
McCartney seguen recibindo as súas respectivas cotas das regalías. Aínda que o
catálogo de Jackson-Sony inclúe á maioría dos grandes éxitos de The Beatles,
algunhas das súas primeiras cancións foron publicadas por unha filial de EMI,
Ardmore & Beechwood, antes de que Lennon e McCartney asinasen con James.
McCartney adquiriu os dereitos de publicación de «Love Me Do» e «P.S. I Love
You» por parte de Ardmore na década de 1980. Harrison e Starr permitiron que o
contrato das súas composicións con Northern Songs caducase en 1968, asinando con
Apple Publishing nesta ocasión. Harrison creou Harrisongs, que aínda posúe os
dereitos das súas cancións posteriores a 1967 como «While My Guitar Gently
Weeps» e «Something», mentres que Startling Music de Starr ten os dereitos das
súas propias cancións gravadas con The Beatles, «Don't Pass Me By» e «Octopus's
Garden».



https://gl.wikipedia.org/wiki/Francia

Francia ( pronunciación (axuda · info)) (en francés: France, [ˈfræns] (AFI), 
escoitar), oficialmente República Francesa ( pronunciación (axuda · info)) (en
francés: République française, [ʁepyblik fʁɑ̃sɛz] (AFI)) é un estado membro da
Unión Europea, con capital en París, que se estende sobre unha superficie total
de 675.417 km², incluíndo Francia Metropolitana e os territorios de ultramar
espallados nos cinco continentes. Conta cunha poboación de 64,9 millóns de
habitantes.

Constituído en estado democrático de dereito, a súa forma de goberno esta
organizada como república semipresidencialista, co nome oficial de República
Francesa (République française) e o lema Liberté, Égalité, Fraternité
(Liberdade, Igualdade, Fraternidade). O territorio de Francia esténdese por
diversas rexións do mundo situándose a súa parte metropolitana (refírese ao
territorio continental de Francia máis a illa de Córsega, a parte continental
chámase popularmente l'Hexagone (o Hexágono) pola súa similitude con esta forma
xeométrica), en Europa Occidental, onde limita ao sur co mar Mediterráneo,
Mónaco (4,4 km), España (623 km) e Andorra (56,6 km); ao oeste co golfo de
Biscaia e o océano Atlántico; ao norte coa canle da Mancha (que separa o
continente das Illas Británicas), o mar do Norte e Bélxica (620 km) e ao leste,
con Luxemburgo (73 km), Alemaña (451 km), Suíza (573 km) e Italia (488 km). O
seu territorio insular europeo, comprende a Illa de Córsega, no Mediterráneo
occidental, e diversos arquipélagos costeiros no Atlántico. En América, son
territorio de Francia a Güiana francesa, que limita con Brasil (673 km), a maior
fronteira do país cos seus países veciños, Suriname (510 km), e as illas e
arquipélagos de Martinica, Guadalupe, Saint-Barthélemy, San Martiño (que limita
coas Antillas Neerlandesas) e de San Pedro e Miquelón. No océano Índico, son
francesas as illas de Mayotte e de Reunión, así como os arquipélagos de
Polinesia francesa e de Nova Caledonia, estes no océano Pacífico. Son
territorios de Francia deshabitados o atol de Illa Clipperton, no Pacífico
Oriental, e as denominadas Terras Austrais e Antárticas Francesas.

Francia é un país altamente desenvolvido económica e socialmente, influente no
plano xeopolítico. ﻿A súa economía é de tipo capitalista cunha intervención
estatal non desprezable dende o fin da Segunda Guerra Mundial. Non obstante,
dende mediados dos anos 1980, reformas sucesivas arrastraron unha liberación
progresiva do Estado de varias empresas públicas. É a sexta economía mundial en
termos de PIB, membro do G8, da Zona Euro e do Espazo Schengen, e sede de
numerosas multinacionais de primeira orde, líderes en diversos segmentos da
industria e do sector primario, e é o primeiro destino turístico mundial, con
máis de 75 millóns de visitantes estranxeiros anuais.

Francia, fogar da primeira Declaración dos Dereitos do Home e do Cidadán, é
membro fundador das Nacións Unidas, do Consello de Europa, un dos cinco membros
permanentes do Consello de Seguridade das Nacións Unidas e sede da Organización
para a Cooperación e o Desenvolvemento Económico e da UNESCO. É tamén unha das
oito potencias nucleares recoñecidas e membro da OTAN.

Francia é un país cunha elevada difusión internacional da súa cultura. ﻿Dende o
século XV, participando nas exploracións marítimas, e a continuación como
potencia colonial, a súa cultura e civilización atópase difundida por países de
todo o mundo agrupados na organización da Francofonía. O idioma francés é unha
das linguas con maior influencia, tradicionalmente empregada como lingua da
diplomacia e relacións internacionais, que xunto con outras 77 linguas
rexionais, conforma o patrimonio lingüístico de Francia. Francia é membro da
Unión Latina.

Francia foi formada polas artes e a filosofía. Berce da Ilustración, influíu nas
revolucións americanas, despois a Revolución francesa deu o arranque e o exemplo
democrático no mundo enteiro, desenvolvendo valores de liberdade, de igualdade,
de fraternidade e, dende 1905, de laicismo.

A Francia actual é un país de lingua románica con superestrato xermano que ocupa
a maior parte da antiga Galia celta conquistada por Xulio César.

O país tomou o seu nome dos francos, pobo xermánico cuxo nome significaba «homes
libres». Os francos foron unha tribo que invadiu a Galia no século V, en tempos
da desintegración do Imperio Romano de Occidente. Os francos e os galos
(xermanos os primeiros e celtas os segundos, ambos indoeuropeos) fusionados e
xunto a outros grupos importantes, deron orixe aos franceses. Aínda na
actualidade adóitase empregar "franco" ou "galo" para se referir ao que é
"francés" ou ao que está en relación cos franceses.

Inicialmente, a palabra latina Francia designou a rexión do norte de Europa,
poboada, ou máis ben dominada, por pobos guerreiros xermánicos autodenominados
francos. Francia é unha adaptación latina do século III En efecto, dende os
séculos III e IV os romanos xa tiñan contactos cos francos, a quen enrolaban
como mercenarios no seu exército, xa antes das invasións propiamente xermánicas.
A denominación Francia non tiña daquela unha connotación política senón
xeográfica ou sociolóxica, coma o Magreb ou os Balcáns no século XXI. Os francos
eran ante todo un pobo de guerreiros que elixía a un xefe caudillo, a quen
nomeaban rei dos francos e que constituía a máxima autoridade para asuntos
militares. Naqueles tempos a guerra considerábase o valor por excelencia da
liberdade e isto fixo que co tempo o termo franco se convertese en sinónimo de
libre.

En 1204, a palabra Francia designou, por vez primeira, o territorio sobre o cal
exercía a súa autoridade o rei dos francos, a quen comezou a chamarse rex
Francie. A autoridade dos reis francos sobre os señores do que se chamaba reino
franco só constituía unha autoridade de señor a vasalo, de home a home. O
vencello que unía as diferentes tribos francas era tan só de tipo militar, para
facer a guerra. O rei franco só era señor no dominio territorial de seu. O feito
de que o rei franco compartise costumes e cultura cos outros señores non
significaba que mandase nos territorios e nas xentes dos territorios dos señores
francos. O rei franco só era un xefe de guerra, non un xefe de estado.

É por isto polo que se compara o concepto da Europa de 1957, na que existe unha
unidade de mando con respecto a un único tema, co modelo de reinado do rei
franco. Para o rei franco, o que lle daba unidade a todos os territorios era a
guerra de defensa do reino franco, mentres que para os europeos de 1957 era a
economía de Europa (CECA). Para que fose recoñecido o concepto dunha autoridade
civil de rei sobre un territorio habería que agardar ata o século XV cando,
polas boas ou pola forza, así o entenderon a inmensa maioría dos señores.

A comezos do século XVI o concepto de res publica ("cousa pública") reaparece
timidamente logo de esvaecer coa caída do imperio romano. En 1499, o contrato de
casamento do rei Luís XII de Francia con Ana da Bretaña, que dispuña da
propiedade de Francia, intentou, sen éxito, constituír un compromiso non só
entre os asinantes, senón tamén entre os seus descendentes e mesmo os seus
sucesores. O concepto de nacionalidade francesa comezouse a definir naquela
época.

É tamén cara a esta época cando se iniciou o embrión do estado. Ata a metade do
século XVI, o rei era un nómade que se desprazaba ao longo de tódalas súas
terras, sen ficar nunca máis dalgunhas semanas na mesma residencia, o cal
limitaba singularmente as posibilidades de centralismo das funcións estatais.

A principios do século XVII, a política exterior de Francia comezou a ir alén da
defensa e da agresión militar directa ao introducir Richelieu a diplomacia como
medio para facer levar a cabo as súas guerras por outros países.

A revolución francesa constitúe a partida de nacemento da nación francesa, e do
pobo francés como actor político. Son as guerras napoleónicas, e sobre todo as
grandes guerras de 1870, 1914 e 1939, as que conformaron a imaxe mental de
Francia compartida polos franceses. As dificultades económicas vinculadas á
globalización da primeira e segunda metade do século XX exacerban (como no resto
de Europa) este sentimento nacional no nacionalismo.

A presenza humana sobre o territorio francés remóntase ao paleolítico inferior.
Unha das localizacións máis antigas (1 800 000 anos a. de C.) onde se poden
atopar vestixios dun asentamento humano é na localidade de Chilhac (no Alto
Loira). Varios lugares franceses con datacións posteriores deron o seu nome a
facies culturais, como o Achelense, o Musteriense, o Solutrense ou o
Magdaleniano.

Ao longo do territorio francés atópanse un número importante de covas adornadas
do paleolítico superior, das cales a máis coñecida é a cova de Lascaux (Dordoña)
cuxas pinturas remóntanse 15.000 a. de C. A partir de 7.000 a. de C.
aproximadamente, a rexión entrou no neolítico, o asentamento máis antigo
coñecido é o lugar de Courthézon (Vaucluse), datado de 4.560 a. de C.
aproximadamente.

Aló polo ano 900 a. de C. os celtas chegaron e instaláronse no territorio da
actual Francia ata ocupar o conxunto no século III a. de C.. Por outra banda
cara ao ano 680 a. C., os primeiros colonos gregos comezaron a instalarse no
litoral mediterráneo, fundando a colonia grega de Antibes.

Cara ao ano -125 a Galia Narbonense, pasou a estar baixou o dominio romano. O
dominio romano seguiu espallándose logo da guerra das Galias ata ocupar todo o
territorio da actual Francia no ano 51 a. de C. Baixo o Imperio Romano
desenvolveuse unha próspera civilización galo-romana, achegando a Francia unha
base de cultura latina e conducindo indirectamente á súa cristianización, a cal
tería lugar nun lento proceso comezado no século II e rematado no século VI.

A partir do século V comezou a época das migracións bárbaras á Galia, destacando
a presenza de varios pobos entre os cales se atopaban os burgundios, os
visigodos e os francos.

Unha grande parte das rexións que constitúen a Francia actual uníronse baixo o
dominio de Clodoveo I no ano 507 (reunión baixo a dominación franca, ou regnum
francorum, dos alamáns, os burgundios e os visigodos no norte dos
Pireneos[Cómpre referencia]. Este "reino dos Francos" que se estendía sobre o
que aínda se chamaba a Galia instaurouse coa lexitimidade e unidade que lle
outorgaba a herdanza cultural romana. O reino franco, durante a dinastía dos
Merovinxios, estivo a mercé das herdanzas dos herdeiros de Clodoveo, dividíndose
e reuníndose logo durante varias ocasións. Cando estiveron divididos, estes
reinos ulteriores eran a Neustria (París), a Austrasia (Metz), a Borgoña
(Chalon-sur-Saône) e a Aquitania (Bordeos).

Na segunda metade do século VIII Pipino o Breve, rei non merovinxio dos Francos,
estende considerablemente o reino dos Francos, pronto erixido en Imperio polo
seu fillo Carlomagno e o seu neto Luís o Piadoso (Louis le Pieux). Logo da morte
de Luís, o seu dominio é compartido en tres partes onde a autoridade central se
afunde rapidamente, volvendo a organización da rexión á situación anterior: a
Francia orientalis (ao leste), a Francia occidentalis (ao oeste) e entre as dúas
a efémera Lotarinxia, dominio dun emperador moi teórico.

A parte oriental corresponde ao que se converteu máis tarde en Alemaña e a parte
occidental, Francia. A fonte máis antiga que testemuña o uso das dúas linguas
diferentes dunha e outra parte do río Rin (a tedesca e a romana) data de 842,
cos xuramentos de Estrasburgo pasados entre os netos de Carlomagno. Este texto
presentouse a miúdo como o acto fundador de Francia (e de Alemaña). Os
descendentes de Carlomagno (os Carolinxios) conservan unha influencia simbólica
sobre os territorios que se corresponden moi aproximadamente con Francia ata
987, cando o duque Hugo Capeto (Hugues Capet) foi elixido rei dos francos.

Hugo Capeto, modificando as regras de sucesión, creou as condicións que
permitirían, ao longo dos séculos seguintes, a institución de Francia como
estado. Os seus descendentes reinaron sucesivamente sobre Francia, en tres
dinastías (os Capetos, os Valois e os Borbóns), ata 1792 cando Luís XVI perde o
trono na revolución francesa, logo dun intermedio de trinta anos (do 1814 ao
1848).

Os primeiros reis da dinastía espallaron progresivamente o dominio real,
consolidando a realeza franca malia a oposición dos Plantagenêts, materializada
na guerra dos Cen Anos. A autoridade do rei dos Francos non se estendería desde
os Pireneos ata a canle da Mancha ata finais do século XII, con Philippe
Auguste. Naquela época comezouse a empregar a expresión reino de Francia e esta
expresión adquire un peso comparable ao de Inglaterra ou de Sacro Imperio Romano
Xermánico. Os últimos séculos da Idade media, marcados polas crises da guerra
dos Cen Anos e da peste negra, reforzan finalmente a autoridade real, a cal
vólvese indiscutible durante o século XV, co reinado de Luís XI.

Trala fin da Idade media, España convértese nunha forte ameaza para os franceses
ao unirse o reino dos reis católicos coas posesións dos Habsburgo dando orixe ao
imperio de Carlos I de España e V de Alemaña. Buscando facerlle fronte,
Francisco I e o seu fillo Henrique II de Francia declararíanlle a guerra á
potencia. A segunda metade do século XVI marcaría o reino francés coas guerras
de relixión e os reinados dos derradeiros Valois (Francisco II, Carlos IX,
Henrique III) que afastarían Francia do escenario político europeo.

Habería que agardar ao reinado de Henrique IV, Luís XIII e o seu ministro
Richelieu, para que a potencia española cedese o paso á de Francia. Malia a
temperá desaparición destes actores, o equilibrio das forzas sería de novo
restablecido e derrubado, por grandes políticos como Mazarin, particularmente
cos tratados de Westfalia (1648) e dos Pireneos (1659).

No campo colonial, Francia vería as súas empresas con luces e sombras. Malia a
boa saída cara a América coa expedición de Jacques Cartier baixo o reinado de
Francisco I, e os establecementos conseguidos nas Antillas, Luisiana e no
Senegal durante o reinado de Luís XIV, a falta de determinación de Luís XV
conduciría ao reino a graves fracasos fronte os ingleses na India e no Canadá,
rompendo os éxitos conseguidos polos primeiros colonizadores franceses.

As dificultades financeiras, a repulsa das reformas e a impaciencia popular
conducen á Revolución francesa, do 1789 ao 1799. Neste importante episodio na
construción da historia nacional vai nacer asemade a Declaración dos dereitos do
home e do cidadán de 1789 e a promoción dos ideais de liberdade, igualdade e
fraternidade.

A partir de 1799, Napoléon Bonaparte toma o poder, inicialmente como primeiro
cónsul e logo como emperador. Este período ve a instauración de novas
institucións, mentres que Francia se estende militarmente a través de Europa,
antes dun período de revés importante. Este período termínase coa restauración
dos Borbóns en 1815.

A Restauración de 1815 marca o principio dunha nova tentativa de monarquía
constitucional, pero as tensións dos reinados de Luís XVIII e logo sobre todo de
Carlos X conducen á Revolución de 1830, que leva a Luís-Filipe I ao poder. Desde
1830 ata 1848, a Monarquía de Xullo é un réxime sostido pola burguesía, pero que
suscita unha oposición lexitimista, bonapartista e sobre todo republicana.

Esta última arrastra a revolución de febreiro de 1848 que ve unha tentativa de
réxime presidencial, a Segunda República.

O 2 de decembro de 1851, o presidente da República, Louis-Napoléon Bonaparte,
sobriño de Napoleón I, organiza un golpe de estado. O 14 de xaneiro de 1852 é
nomeado emperador baixo o nome de Napoleón III. Baixo o Segundo Imperio, o país
coñece os principios da segunda industrialización, impulsada por orientacións
económicas liberais, fundadas en construcións capitalistas estruturais básicas
(bancos de negocios, compañías de ferrocarril e marítimas, industrias téxtiles,
grandes comercios e industrias etc.). No plan da política exterior, Napoléon III
asegúrase a confianza do Reino Unido (guerra de Crimea) que permite asentar a
influencia de Francia en Próximo Oriente mentres que a súa acción en Italia,
contra Austria, é coroada con éxito e conduce á anexión en Francia das rexións
do Piemonte (Savoia, Niza). Con todo, graves reveses empeñan considerablemente a
imaxe do réxime e reforzan unha oposición exterior e interior (Victor Hugo). A
aposta da loita contra Prusia para devolver un certo brillo ao Imperio precipita
a súa caída. O imperio remata así en 1870 logo da derrota de Sedán. A perda da
Alsacia-Lorena e as indemnidades[Cómpre referencia] considerables debidas o
Imperio Alemán creado a favor da vantaxe tomada por Prusia, conducen a un gran
resentimento nacional ("o desquite", en francés la Revanche). Un feito
significativo para os acontecementos seguintes será que o crecemento da
poboación italiana e sobre todo da alemá excede con moito a de Francia, que fora
o país o máis poboado de Europa durante a revolución.

A guerra de 1870 arrastra a caída do Segundo Imperio Francés e a volta á
república, logo da insurrección do Municipio de París (Comuna de París). O
Segundo Imperio evolucionara cara a un réxime parlamentario, e a súa herdanza é
en parte repetida Terceira República Francesa. Logo dalgúns anos de vacilación,
a Terceira República é finalmente confirmada en 1875, a práctica das
institucións facendo un réxime de asemblea.

Baixo a Terceira República, Francia estende o seu imperio colonial, cuxa
conquista comezara baixo as monarquías do século XIX (África occidental e
ecuatorial, Marrocos, Tunisia, Madagascar, Indochina).

Saída vitoriosa, pero ao prezo de sufrimentos inmensos demográficos e
económicos, da Primeira Guerra Mundial, Francia coñece un período de crise
económica e política nos anos 1930. A derrota de 1940 conduce á atribución por
voto dos plenos poderes ao mariscal Pétain durante a Segunda Guerra Mundial.
Este substitúe a república por un Estado francés negado pola Francia Libre do
xeneral de Gaulle ata 1944.

En consecuencia da Segunda Guerra mundial, a Cuarta República é promulgada o 27
de outubro de 1946, pero ponse fronte a dificultades graves no Imperio colonial,
primeiro en Indochina, logo en Alxeria, mentres que noutro lugar a
descolonización faise por negociación. A inestabilidade gobernamental que
resulta diso, finalmente, xera unha crise que conduce a un cambio de
constitución. Con todo, malia os cambios frecuentes de ministerios, unha certa
constancia da política de construción europea permitiu participar activamente en
primeiro lugar na Comunidade europea do carbón e do aceiro en 1950, logo na
firma do tratado de Roma en 1957 fundador do Mercado común. Doutra banda, a
política de desenvolvemento da industria nuclear tanto civil como militar,
permitiu asentar unha política independente nos anos 1960.

A constitución da quinta república, redactada baixo a influencia do xeneral
Charles de Gaulle e de Michel Debré, é adoptada o 4 de outubro de 1958. Coloca a
república en réxime parlamentario que demostra resistir mellor as
inestabilidades que as repúblicas parlamentarias precedentes. En 1962, a
conxunción da elección do presidente da república por sufraxio universal directo
e do feito maioritario no parlamento favorable para o presidente van modificar a
constitución para ter unha lectura favorable para o presidente. Fálase entón de
réxime parlamentario presidencializado. Este caso de Francia é único; en todos
os demais réximes parlamentarios, o xefe do estado sistematicamente borrouse en
proveito do xefe de goberno, que é sostido pola maioría parlamentaria. Maurice
Duverger desexou definir a quinta república como que dependía dunha nova
categoría, a do réxime semipresidencial. Con todo, esta tipoloxía non esta
aceptada por todos.

A partir de 1973, a economía francesa coñece unha sucesión de crises económicas
e de períodos de débil crecemento, que arrastran unha alteración frecuente no
seo do poder. Do 1986 ao 1988, logo do 1993 ao 1995 e por fin do 1997 ao 2002, o
fenómeno da convivencia (anulación do feito maioritario favorable para o
Presidente, o que fai que o Primeiro ministro é dun diferente pensamento
político que o Presidente) aínda modifica a lectura da constitución, para volver
a unha lectura máis próxima da súa concepción en 1958, é dicir, un réxime
parlamentario.

Dende os anos 1950, a reconciliación, logo a cooperación con Alemaña permitiron
a Francia desenvolver un papel de motor na construción europea, particularmente
coa Comunidade Económica Europea. Fíxose un dos principais países da Unión
Europea, partidario dunha Europa política forte, aínda que rexeitase a
Constitución europea polo 55% dos sufraxios o 29 de maio de 2005.

Francia é unha república constitucional, "indivisible, laica, democrática e
social" (artigo Iº da constitución de 1958) de réxime parlamentario
presidencialista (porque a lectura se fai a favor do Presidente da República, ás
veces chamado, con razón ou sen ela, réxime semipresidencial). A reforma
constitucional do 28 de marzo de 2003 (acto II da descentralización) engadiu no
mesmo artigo que a organización da República esta agora descentralizada.

Antes de 1962, o presidente da República francesa era elixido por sufraxio
universal indirecto por un corpo electoral estendido. Este estaba ensanchado
para evitar a preponderancia do poder lexislativo sobre o poder executivo que se
produciu baixo a IV República e que provocara o bloqueo das institucións. En
novembro de 1962, o presidente da República, Charles de Gaulle, pediu por
referendo que fose elixido por sufraxio universal directo, utilizando o artigo
11 da constitución de 1958, e non o artigo 89 desta. O artigo 11 permite someter
a referendo leis sobre os poderes públicos, sobre a organización das
institucións ou aínda sobre os tratados internacionais mentres que o artigo 89
permite someter unha reforma constitucional ao pobo pero despois do acordo do
Parlamento reunido en congreso. Esta opción arrastrou a caída do goberno
Pompidou por unha moción de censura. Esta moción de censura foi a única da
Quinta república que tivo éxito.

Na Constitución da Vª República, reforzouse o poder executivo en detrimento do
lexislativo. O presidente ten o dereito de disolver a Asemblea Nacional (artigo
12 da Constitución), o dereito de realizar referendos (artigo 11 da
Constitución), o poder de nomear ao primeiro ministro (artigo 8 da Constitución)
ou mesmo o dereito de enviar mensaxes ao Parlamento (artigo 18 da Constitución).
En canto ao goberno, este determina e leva a política da nación. Tamén dispón do
poder regulamentario o que lle permite facer e adoptar leis. Tamén fixa as 3/4
partes das ordes do día na Asemblea Nacional.

Logo da reforma constitucional de 2001, o presidente da República elíxese por
cinco anos por sufraxio universal directo (anteriormente eran 7 anos). O
Parlamento está constituído pola Asemblea Nacional (elixida mediante voto
popular), composta por 577 deputados, e do Senado, que conta con 331 senadores
(que serán 346 no ano 2010) elixidos por seis anos mediante sufraxio indirecto e
renovado á metade cada tres anos. Os franceses residentes no exterior contan
para a defensa dos seus intereses diante do Parlamente coa Asemblea dos
Franceses no Estranxeiro.

En materia de dereitos humanos, respecto á pertenza nos sete organismos da Carta
Internacional de Dereitos Humanos, que inclúen o Comité de Dereitos Humanos
(HRC), Francia firmou ou ratificou:

O territorio de Francia esténdese polos cinco continentes do mundo, polo tanto a
xeografía física estúdase separadamente segundo a rexión do mundo na que se
atope. ﻿O territorio europeo de Francia (Francia metropolítana) está localizado
no oeste deste continente. A configuración das súas fronteiras xeográficas no
continente europeo fixo que se lle coñeza coma o hexágono.

﻿A Francia metropolitana ten unha gran variedade de paisaxes, entre as chairas
costeiras situadas no norte e o oeste e as cadeas montañosas no sueste -os
Alpes- e no sueste -os Pireneos. ﻿Os Alpes franceses posúen o punto máis alto de
Europa do Oeste, o Mont Blanc, que alcanza os 4.810 m. Existen tamén outras
rexións montañosas máis antigas, tales a Córsega, o Macizo Central, o Xura, os
Vosges, o Macizo Armoricano e as Ardennes que son bastante rochosas e arboradas.
﻿O territorio da metrópole implica os rastros de varios episodios de formación
de cadeas de montaña: as cadeas antigas e erosionadas (a cadea herciniana) e as
cadeas recentes sempre en formación (Pireneos e Alpes). Estas cadeas recentes
son na orixe dunha actividade sísmica non desprezable.

﻿O subsolo francés permitiu e permite aínda a explotación de diversos minerais:
bauxita, carbón, ferro etc.

A rede fluvial de Francia é extensa e está composta principalmente polo río
Loira, o río Ródano, que ten a fonte en Suíza, o río Garona, que ten a fonte en
España, o río Sena e unha parte dos cursos dos ríos Rin, Mosa, Mosela, Somme.

Francia forma parte dos países desenvolvidos, que disputa coa Alemaña e o Reino
Unido o liderado económico na Unión Europea, pois é a segunda economía da Europa
e a cuarta do mundo (EUA, Xapón, Alemaña, Francia, Reino Unido). A capital da
Francia, París é unha das cidades máis poboadas do continente, e figura como
unha cidade das máis importantes do mundo.

Francia funciona coma un istmo que liga a Península Ibérica ao resto do
continente, facendo fronteira coa Bélxica, Luxemburgo, Alemaña, Suíza, Italia,
España, Andorra e co Principado de Mónaco. O Eurotúnel liga Francia co Reino
Unido, pasando por baixo da canle da Mancha. Por ese túnel circúlase soamente en
tren, que leva dun país para o outro mercadorías, turistas e pasaxeiros. Francia
é privilexiada por ter tres áreas de litoral: ao oeste o océano Atlántico, ao
norte a canle da Mancha e ao sur o mar Mediterráneo.

Francia divídese administrativamente en rexións, departamentos, distritos,
cantóns, e concellos (ou comunas). Ademais conta con colectividades, territorios
e dependencias. O departamento máis amplo é o da Güiana Francesa con 91.000 km².

As 4 rexións de ultramar están constituídas por 4 departamentos de ultramar:
Reunión, Guadalupe, Martinica e Güiana Francesa.

As 6 colectividades de ultramar son San Pedro e Miquelón, Mayotte, Polinesia
Francesa, Wallis e Futuna Saint-Barthélemy e San Martiño. Ademais existe unha
colectividade sui géneris: Nova Caledonia.

Un territorio de ultramar conformado polas denominacións Terras Austrais e
Antárticas Francesas. Seis dependencias son illas francesas espalladas polos
océanos e actualmente deshabitadas: Clipperton, no nor-oriente do océano
Pacífico (administrada dende a Polinesia Francesa); e Europa, Gloriosa, Saint
Cristopher, Tromelin, e Bassas da India, no sur-occidente do océano Índico
(administradas dende o departamento de Reunión).

A poboación de Francia é estimada de de 65,1 millóns de habitantes ao primeiro
de xaneiro 2009... As principais cidades francesas segundo a súa poboación son
París, Marsella, Lión, Lille, Tolosa, Niza e Nantes.

No ano 2003, o crecemento natural de Francia (excluíndo a inmigración) foi
responsable de case todo o crecemento natural da Unión Europea. No ano 2004, o
crecemento poboacional foi do 0,68%, un ano máis tarde, no 2005, as taxas de
fertilidade e crecemento volveron medrar de novo. O crecemento natural do país
galo (nados por riba dos finados) foi de 299.800 en 2006. O número de fillos por
muller ascendía a 2,00 en 2007, fronte ao 1,92 de 2004. Aínda así, Francia é un
país avellentado: un 18,76 % da poboación ten de 0 a 14 anos, un 60,74 % da
poboación ten de 15 a 49 anos e un 20,53 % da poboación ten máis de 60 anos.

No ano 2004, un total de 140.033 persoas elixiron ao país galo para emigrar.
Deles, 90.250 viñan de África e 13.710 de Europa. No ano 2005, a inmigración
baixou lixeiramente ata os 135.890. Francia constitúe un estado etnicamente
diverso. Segundo o Instituto Nacional Francés para as Estatísticas e Estudos
Económicos, no país moran un 4,9 millóns de inmigrantes estranxeiros, dos cales
preto de 2 millóns adquiriron a nacionalidade francesa. Con preto de 50.000
solicitudes no ano 2005 Francia é o principal destino dos refuxiados na Europa
Occidental, malia minguaren nun 15% o número de refuxiados respecto ao 2004. A
Unión Europea permite a libre circulación de cidadáns entre os estados membros.
Mentres o Reino Unido (xunto con Irlanda) non impuxeron restricións, Francia
puxo aranceis aos inmigrantes dos novos socios membros da Europa do Leste.

Como moitos países europeos, Francia está sufrindo a despoboación do seu rural.
No período 1960-1999 quince departementos rurais experimentaron un descenso da
súa poboación. O caso máis extremo é o do departamento de Creuse que perdeu o
24% dos seus veciños.

Francia é considerado un país do primeiro mundo polo seu nivel de vida. O país é
a 6º (ou 5º) potencia económica mundial, por detrás dos Estados Unidos de
América, Xapón, Alemaña, a China e o Reino Unido. Cos seus 551.602 quilómetros
cadrados na metrópole e os seus 64 millóns de habitantes, incluíndo aqueles que
habitan nos territorios de ultramar, Francia non pode considerarse coma un
"gran" país a nivel mundial. Porén, o seu peso económico foi capaz de facerse un
papel importante na escena internacional. A República Francesa logrou
beneficiarse dos seus bens naturais intanxibles, da súa situación xeográfica e
dos principais puntos de venda dos maiores fluxos comerciais da Europa
Occidental: o Mediterráneo, a canle da Mancha e o Atlántico.

Segundo o Índice de Desenvolvemento Humano (IDH) Francia situouse no posto 10º
sobre 173 estados no ano 2005, o que constitúe unha subida respecto ao posto 16º
de 2003 e 2004.

O paro en Francia era do 7,5 % en marzo de 2008, sendo un dos máis elevados de
Europa. Dende hai 30 anos este problema é oficialmente a prioridade
gobernamental, calquera que sexa o partido no poder. O paro afecta
particularmente ás mulleres, ás persoas maiores de 50 anos e aos mozos (aínda
que as estimacións sexan lixeiramente falseadas para estes últimos, pola
sobrerrepresentación que resulta debido a que son unha minoría que busca un
emprego antes dos 22 anos).

En 2008, 3,68 millóns de persoas (o 6,4% da poboación) vivían baixo o limiar de
pobreza do 50%, e 7,13 millóns de persoas (o 12,1% da poboación) vivían baixo o
limiar de pobreza do 60%. A pobreza absoluta diminúe constantemente en Francia,
e a pobreza relativa diminúe máis feblemente (a pobreza relativa que foi
definida respecto ao nivel de vida medio, pode só dificilmente desaparecer). O
15% dos fogares máis ricos posúe o 55,8% do conxunto do patrimonio (son na súa
maioría persoas de idade).

O déficit público, coma o déficit orzamentario, é moi elevado: para 2007, os
gastos netos do estado establécense en 271 mil millóns de euros; mentres que os
ingresos totais netos ascenden a 228 mil millóns de euros. Segundo o Ministerio
francés das finanzas, o déficit estableceuse en preto de 42 mil millóns de euros
en 2007.

A débeda pública das administracións públicas (Estado, colectividades
territoriais, Seguridade Social, organismos varios da administración central)
ascendía a 1.150 mil millóns de euros a finais de 2006, é dicir o 64,2% do PIB
(os criterios do Pacto de estabilidade e de crecemento do Tratado da Unión
Europea limitan o déficit ao 30% do PIB e a débeda ao 60% do PIB).

As principais actividades do sector primario son a agricultura, a pesca, a
explotación forestal, a explotación mineira e a gandería.

Cun 23% da produción agrícola europea (1999), Francia é o principal produtor
agrícola da Unión Europea. Os seus principais competidores son Italia (15,4%) e
Alemaña (15,2%). Os produtos máis importantes do sector agrícola galo son os
cereais (millo e trigo), o azucre, o viño, os produtos lácteos, as froitas, os
legumes e os produtos cárnicos.

En termos de produción, o gando, con 11,9 mil millóns de euros en valor no ano
2000, atópase á cabeza en canto a ganancias, por diante dos cereais (﻿10 000
millóns para 66 millóns de toneladas) e o viño (8,9 mil millóns de euros). ﻿Con
22,6 mil millóns de litros en 2000, a produción leiteira de Francia, malia
recuar fronte as cifras do ano 1990, representa unha quinta parte do total
europeo. A produción agrícola tamén se atopa detrás dun importante sector de
industrias de procesamento de alimentos que, no ano 1999, abranguía un total de
3.000 empresas que empregaban a 370.000 traballadores, dos cales 122.000
adicábanse á industria dos produtos cárnicos.

Malia representar unha pequena porcentaxe do sector primario europeo e mundial,
o sector pesqueiro galo captura 643.000 toneladas de peixe (2003), ocupando o 3º
posto europeo en número de capturas por detrás de Dinamarca e España. En euros,
o país ten un volume de capturas por valor de 1,144 billóns de euros (2003).

A produción de madeira no país ascendía a 36,2 millóns de metros cúbicos no ano
1999. Esta industria abastece de materia a unha importante cadea de industrias
que traballan coa madeira ou os seus derivados (papel, cartón, artigos de
madeira etc.), e que emprega a uns 100.000 traballadores no país. En Francia, os
bosques ocupan 147.000 quilómetros cadrados, ocupando aproximadamente o 27% do
territorio nacional (2003).

No ano 2006, o sector secundario representaba o 20,6% do PIB francés e ocupaba
ao 24,4% da poboación activa. O país galo é unha das meirandes potencias
industriais do mundo. En diversos eidos, varios grupos franceses ocupan o
primeiro posto fronte aos seus competidores estranxeiros. Este é o caso de
L'Oreal ou Michelin.

A industria nuclear francesa constitúe, hoxe en día, un dos sectores punteiros
da economía do país, e un dos piares da súa política enerxética. Francia é o
segundo produtor de enerxía nuclear tralos Estados Unidos. Con 58 reactores
nucleares, explotados por EDF, Francia posúe o segundo maior número de centrais
trala potencia americana; en canto á participación da enerxía nuclear sobre o
total da enerxía producida, cun 79%, Francia ocupa o primeiro posto a nivel
mundial.

O emprego da enerxía nuclear contribuíu de xeito constante a minguar a factura
enerxética de Francia. Deste xeito a taxa de independencia enerxética do país
medrou fortemente: do 26% en 1973, pasou ao 50% a finais dos 80. A enerxía
nuclear tamén permitiu a Francia minguar a taxa de emisións que contribúen ao
efecto invernadoiro. Francia ten deste xeito unha das menores taxas de emisión
de CO2 dos países da OCDE. Así, Francia posúe unha taxa de emisión de gases de
efecto invernadoiro per cápita de máis dun 21% por baixo da media europea, e dun
30 a 40% menor cós seus países veciños.

O sector terciario posúe un lugar preponderante na economía francesa ao igual
que na maioría dos grandes países industrializados. O sector emprega ao 71,5% da
poboación activa, ou o que é o mesmo, a máis de 16 millóns de franceses. Éste
constitúe o sector que contribúe dun xeito maior ao crecemento de Francia.

Con 79,1 millóns de turistas estranxeiros no ano 2006, Francia ocupa o primeiro
posto na listaxe dos principais destinos turísticos mundiais por diante de
España (55,6 millóns no 2005) e dos Estados Unidos (49,4 millóns no 2005). Os
principais atractivos de interese turístico de Francia son as súas cidades, as
praias e destinos costeiros, os resorts de esquí, e rexións rurais. Francia
tamén atrae cada ano millóns de peregríns que se achegan ao santuario relixioso
de Lourdes.

A súa organización é de tipo capitalista cunha intervención estatal forte
("neo-mercantilismo") desde a fin da Segunda Guerra Mundial, ata tal punto que a
miúdo se fala de "capitalismo á francesa":

A rede de ferrocarrís de Francia, cos seus 31.840 quilómetros, é a máis extensa
da Europa Occidental. A rede é operada por SNCF. Entre os trens de alta
velocidade que circulan polo país galo, atópanse o Thalys, o Eurostar e o TGV,
que viaxa a unha velocidade de 320 km/h. O Eurostar, xunto co Eurotunnel
Shuttle, conecta o país co veciño Reino Unido a través do Eurotúnel. A rede de
ferrocarrís gala conecta ao país con tódolos seus veciños estranxeiros, agás
Andorra.

O transporte urbano nas cidades atópase tamén altamente desenvolvido, existindo
metros e tranvías nas cidades principais, complementados cos servizos de
autobús. En Francia existen 893.300 quilómetros de vías de servizo. A rexión de
París é a mellor comunicada do país estando conectada virtualmente por medio de
estrada e autoestradas con tódalas vilas principais. As vías de transporte
francesa son percorridas cada ano por milleiros de visitantes estranxeiros que
proveñen das veciñas Bélxica, España, Andorra, Mónaco, Suíza, Alemaña e Italia.

En Francia, o mercado dos automóbiles de nova adquisición está dominado por
marcas nacionais como Renault (27% dos automóbiles vendidos no ano 2003),
Peugeot (20,1%) e Citroën (13,5%).

Existen aproximadamente 478 aeroportos en Francia, incluíndo aeródromos e pistas
de aterraxe. O Aeroporto internacional Charles de Gaulle (Aéroport
Paris-Charles-de-Gaulle) constitúe o maior aeroporto do país en tamaño e número
de pasaxeiros, 59 922 177 pasaxeiros no 2007. Este atópase nos arrabaldes de
París e conecta a capital coas principais cidades e destinos de Europa e do
mundo. O segundo aeroporto francés, tamén na rexión parisiense é Orly (Aéroport
d'Orly) con 26 millóns no 2007. Os tres que seguen atópanse fóra da rexión
parisiense: Nice-Côte d'Azur con 10,3 millóns, Lyon-Saint-Exupéry con 7,3
millóns, Marseille Provence con 6.9 millóns en 2007. Air France é a principal
aeroliña francesa, malia existiren numerosas aeroliñas privadas.

Existen dez portos de certa importancia, o maior deles é o da cidade de Marsella
(Grand port maritime de Marseille dende 2008 e anteriormente Port Autonome de
Marseille- PAM) localizado no concello de Fos-sur-Mer. No país galo existen
14.932 quilómetros de vías navegables, entre as que destaca a canle du Midi que
conecta o mediterráneo co océano Atlántico a través do río Garona.

En Francia naceron grandes inventores como os Irmáns Montgolfier (inventores do
globo aerostático), Joseph-Nicéphore Niépce (químico, litógrafo e científico
afeccionado que inventou, xunto ao seu irmán, un motor para barcos e, xunto a
Louis Daguerre, a fotografía), Clément Ader (inventor do avión, un micrófono e
os primeiros perfeccionamentos do teléfono), os irmáns Lumière (inventores do
proxector cinematográfico), René Théophile Hyacinthe Laënnec (inventor do
estetoscopio), Louis Pasteur (a técnica coñecida como pasteurización) entre
outros, cuxas achegas á ciencia foron decisivas na historia da humanidade.

En Francia a educación pública é de balde en tódolos seus niveis, tanto para os
estudantes franceses como para os estranxeiros. No ano 2007 os gastos en
educación acadaron o 28% do orzamento do Estado.

As primeiras manifestacións proveñen da arte prehistórica, en estilo
franco-cantábrico. A época carolinxia marca o nacemento dunha escola de
iluminadores que se prolongará ao longo de toda a Idade Media, culminando nas
ilustracións do libro d'As moi ricas horas do duque de Berry. Os pintores
clásicos do século XVII francés son Poussin e Lorrain. No século XVIII predomina
o rococó, con Watteau, François Boucher e Jean-Honore Fragonard. A finais de
século comeza o clasicismo con Jacques-Louis David coma un dos seus expoñentes.
O romanticismo está dominado polas figuras de Théodore Géricault e Eugène
Delacroix. A paisaxe realista da Escola de Barbizon ten a súa continuación en
artistas dun realismo máis testemuñal sobre a realidade social do seu tempo,
como Jean-François Millet e Gustave Courbet. A finais do século XIX, París,
convertida en centro da pintura, ve nacer o impresionismo, precedido pola obra
de Édouard Manet. A estes seguen Toulouse-Lautrec, Gauguin e Cézanne. Xa no
século XX, xorden os fauvistas ao redor de Matisse e o cubismo da man de Georges
Braque e o español Pablo Picasso que traballa en París, despois de exiliarse de
España. Outros movementos artísticos vanse sucedendo no París de entreguerras,
decaendo como centro pictórico mundial logo da Segunda Guerra Mundial.

En Francia a escultura evolucionou desde vello por diversos estilos, sobresaíndo
en todos eles: prehistórico, romano, cristián, románico, gótico, renacentista,
barroco e rococó, neoclásico (Frédéric Auguste Bartholdi: Estatua da Liberdade),
romántico (Auguste Rodin: O pensador), e os contemporáneos.

No que se refire á arquitectura, os celtas deixaron a súa pegada tamén no
erguemento de grandes monólitos ou megálitos, e a presenza grega desde o século
VI a. de C. lémbrase hoxe na herdanza clásica de Massalia (Marsella). O estilo
romano ten exemplos na Maison Carrée, templo romano edificado entre 138-161 a.
de C., ou no Pont du Gard construído entre os anos 40 e 60, en Nîmes, declarado
patrimonio universal en 1985. En Francia inventouse o estilo gótico, plasmado en
catedrais como as de Chartres, Amiens, Notre-Dame ou Estrasburgo. O renacemento
xurdido en Italia, ten o seu estilo arquitectónico representado maxistralmente
no Castelo de Blois ou no Palacio de Fontainebleau entre outros. A arte barroca
(tamén de orixe italiana) e o rococó (de orixe francesa) teñen obras
extraordinarias en Francia. Tal é o caso do Palacio do Louvre e o Panteón de
París entre tantos outros. O modernismo ou arte moderna en arquitectura abrangue
todo o século XIX e a metade do XX, e nel Gustave Eiffel revolucionou a teoría e
práctica arquitectónica do seu tempo na construción de xigantescas pontes e no
emprego de materiais coma o aceiro. A súa obra máis famosa é a chamada Torre
Eiffel. Outro grande da arquitectura universal é Le Corbusier, un innovador e
funcionalista celebrado especialmente polas súas achegas urbanísticas nas
edificacións de vivendas e conxuntos habitacionais.

A lingua oficial en Francia é o francés, proveniente do franciano, variante
lingüística falada na Illa de Francia que a comezos da Idade Media, e ao longo
dos séculos, impúxose ao resto de linguas e variantes lingüísticas que se falan
en calquera parte do territorio francés. Segundo o artigo nº 2 da constitución
francesa, o francés é a única lingua de Francia.

A miúdo, esta imposición do francés foi froito de decisións políticas tomadas ao
longo da historia, co obxectivo de crear un estado uniformado lingüisticamente.
De feito, o artigo 2 da Constitución francesa de 1958 di textualmente que «La
langue de la République est le français» (A lingua da República é o francés).

A historia da literatura francesa empeza co francés antigo (ancien français) da
Idade Media. Un dos Xuramentos de Estrasburgo (842) é o primeiro texto completo
coñecido redactado en roman (O roman é unha evolución do latín que se
desenvolveu ao principio da Idade Media, coa perda das declinacións e con
transformacións morfolóxicas), o "antecesor" do francés. O primeiro texto
conservado nesta lingua que se considera hoxe como "literario" é o Séquence ou
Cantilène de sainte Eulalie, probablemente escrito entre 881 e 882; é unha
simple adaptación en 29 versos dun poema latino a vocación relixiosa e
pedagóxica.

﻿A Literatura francesa do século XVI está marcada polos principios do humanismo:
volta aos textos antigos (gregos, latinos e hebreos), desexo de coñecemento,
epicureísmo indiscutible, a renovación das formas e dos temas distinguíndose da
literatura medieval. A poesía conta con autores importantes como Marot, Jean de
Sponde, Agrippa d'Aubigné e os poetas da Pléiade, entre os cales figuran Ronsard
e Du Bellay. As novelas máis notables son as de Rabelais e de Margarida de
Navarre. Os Ensaios de Montaigne son unha importante obra situada entre a
filosofía e a autobiografía.

O século XVII conta dúas grandes correntes literarias , o clasicismo e a
literatura barroca. Competidores posto que o clasicismo en literatura imporá
cara ao barroco pero tamén complementarios posto que certos autores foron
influídos polas dúas correntes á vez (como Corneille). Pero dende o fin do
século debúxase en literatura unha corrente de pensamento que anuncia xa a
ilustración (con La Bruyère por exemplo).

Ademais Francia foi cerne da ilustración, que se espallou polo continente
europeo, sendo os principais escritores Voltaire, Diderot, Rousseau e
Montesquieu, coñecidos como os filisofos da ilustración.

A música francesa naceu na Idade Media, co xénero do canto plano gregoriano,
chamado organum. Desenvolveuse a continuación elaborada baixo os auspicios da
escola de Notre-Dame ou da Ars antiqua co conductus, un canto de procesión.
Despois viñeron os trobadores e os troveros que afirmaron máis a independencia
da arte lírica cara ao clero. Ás veces, simples artistas invitados nas cortes
dos nobres, fixeron a estes melómanos traendo a música aos asuntos (de corazón)
humanos polo medio de cancioncillas. Este atragoamento musical suscitou a
vocación dos malabaristas, músicos ambulantes que non eran máis que os
intérpretes de composicións creados polos precedentes, e que non vacilaban en
falar a lingua vulgar.

Se non se pode datar exactamente a aparición da música tradicional ou folclórica
posto que é esencialmente de transmisión oral, os instrumentos como a gaita
parecen ter unha longa historia no seo dos diversos pobos que forman Francia.

Na música francesa desde antes do ano 1000 destácase o canto gregoriano
empregado nas liturxias. En Francia creouse a polifonía. Francia foi o berce dos
trobadores no século XII, así como da Ars Nova dous séculos máis tarde. Durante
o Romanticismo París converteuse no centro musical do mundo e na actualidade
Francia mantén un lugar privilexiado na creación musical grazas a novas
xeracións de compositores. Dentro dos expoñentes da música popular francesa,
atópanse figuras como Edith Piaf, Dalida, Charles Aznavour e Gilbert Becaud.

A mellor participación de Francia nos Xogos Olímpicos foi no ano 1900 en París,
cidade que acolleu o certame en dúas ocasións. Á parte a delegación gala nunca
baixou dos 10 primeiros lugares sendo unha potencia a nivel deportivo e das
olimpíadas.

Os deportes individuais están ben implantados en Francia. Así por exemplo o Tour
de Francia, celebrado anualmente no mes de xullo dende 1903, é a competición
ciclista máis prestixiosa do calendario profesional. O Torneo de Roland Garros
en París é un dos torneos máis cosmopolitas do Grand Slam. No referente ás artes
marciais, Francia tamén destaca entre os mellores de Europa dominando ata o día
de hoxe no karate, judo e savate (boxeo francés), este último un dos máis
difundidos no mundo principalmente nos torneos do Knock Out. En judo destaca
como un dos máis importantes na historia do mundo o francés David Douillet con
diversas participacións e premios ao longo da súa traxectoria neste deporte.

En canto aos deportes de equipo, a Selección de fútbol de Francia é un dos
combinados nacionais máis importantes a nivel mundial. Obtivo o Campionato
Mundial de 1998, e no 2006 obtivo o 2° posto grazas á xeración dourada liderada
por Zinedine Zidane. Este mesmo conxunto obtivo a Eurocopa 2000 e as Copas
Confederacións de 2001 e 2003. Pola súa banda a Selección de rugby de Francia é
unha das mellores do mundo sendo a que conta con máis títulos do mesmo xeito que
Inglaterra. Tamén a Selección de baloncesto de Francia é igualmente un dos
combinados nacionais máis importantes a nivel mundial, coa que obtivo o quinto
posto no Campionato mundial de baloncesto de 2006.

Constitucionalmente, Francia é un estado secular. O laicismo francés carrexa
unha separación recíproca entre as igrexas e o estado, sobre a base do postulado
de que, para que o estado poida respectar todas as relixións, non debe recoñecer
ningunha.

En efecto, dende 1905, as igrexas e o estado están separadas oficialmente, agás
en Alsacia-Mosela, que non era francesa no momento da separación. ﻿O dereito
local en Alsacia-Mosela é un réxime xurídico creado en 1919. Concirne aos
departamentos franceses do Alto Rin, do Baixo Rin (rexión Alsacia), e do de
Mosela, reagrupados baixo o nome xenérico de Alsacia-Mosela. En materia de
relixión, coñece e organiza os cultos católico, luterano, reformado e xudeu.
Estes cultos reciben un tratamento financeiro do estado francés.

Por principio pois, en Francia prohibese os censos de carácter relixioso. Non
obstante, certa cantidade de estudos e de sondaxes foron levados. ﻿A relixión
maioritaria é o catolicismo. ﻿Influíu amplamente na cultura francesa; cabe citar
así que a meirande parte dos días festivos correspóndense coas festas relixiosas
católicas, ao igual cá maioría das catedrais e as escolas privadas, das cales 9
sobre 10 son católicas. En xeral, a taxa de práctica relixiosa é relativamente
feble e estable.

A comunidade xudía francesa, con 600.000 membros segundo o World Jewish
Congress, é a maior de toda Europa. As estimacións sobre o número de musulmáns
varían amplamente. Segundo o censo francés do ano 1999, había 3,7 millóns de
persoas de fe musulmá (6,3% da poboación total). Na actualidade existen entre
200.000 e 1 millón de inmigrantes ilegais.

En Francia, os días festivos son definidos legalmente polo código de traballo,
artigo L 3133-1 , sendo a ultima mudanza feita pola lei n° 2008-67 do 21 de
xaneiro 2008 (Loi n° 2008-67 du 21 janvier 2008) . A nivel nacional contase 11
festivos legais, cinco civiles e seis da relixión católica.



https://gl.wikipedia.org/wiki/ABBA

ABBA (estilizado ᗅᗺᗷᗅ®) foi un grupo sueco de música pop, integrado por Benny
Andersson, Anni-Frid «Frida» Lyngstad, Björn Ulvaeus e Agnetha Fältskog. O nome
«ABBA» é un acrónimo formado polas primeiras letras do nome de cada membro
(Agnetha, Björn, Benny, Anni-Frid). O cuarteto formouse en Estocolmo en 1972,
pero só lograron fama internacional ao triunfar no Festival de Eurovisión 1974.
Desde entón, ABBA gañou popularidade empregando melodías pegadizas, letras
simples e o seu son propio, caracterizado polas harmonías das voces femininas e
o wall of sound, un efecto musical creado polo produtor Phil Spector. Björn e
Agnetha contraeron matrimonio meses antes da formación do cuarteto, mentres que
Benny e Frida fixérono en 1978; os catro cumprían coas súas obrigacións
artísticas ao tempo que se ocupaban das súas novas familias. As súas gravacións
tiveron un impacto comercial que os levou a converterse nos artistas de maior
éxito da súa compañía discográfica —Universal Music Group— e a ser a banda con
máis vendas nos anos 1970.

ABBA foi o primeiro grupo pop europeo en experimentar o éxito en países de fala
inglesa fora de Europa, principalmente Australia, Nova Zelandia, Suráfrica,
Canadá e en menor medida Estados Unidos. Porén, no cume da súa popularidade,
ambos matrimonios disolvéronse e estes cambios reflectíronse na súa música, ao
escribir letras máis profundas cun estilo musical diferente. A agrupación
experimentou un declive comercial e finalmente decidiron separarse, de modo que
en decembro de 1982 realizaron a súa última aparición como ABBA.

Logo dun tempo fora do interese público, na década de 1990 o lanzamento de
varios álbums de recompilación fixeron posible o seu regreso ao cume das listas
de popularidade, e ABBA é agora un dos grupos de maior éxito, con vendas
estimadas de entre 380 e 400 millóns das súas producións musicais en todo o
mundo. A súa foi interpretada por varios artistas recoñecidos, e tamén é a base
do musical Mamma Mia!. A agrupación é un símbolo do seu país de orixe, ademais
dunha figura importante na expansión do europop. Así, a súa popularidade abriu
as portas a outros artistas europeos, unha das razóns polas que ingresaron ao
Salón da Fama do Rock.

Desde os 18 anos de idade, Benny Andersson foi membro de The Hep Stars, unha
banda sueca de pop rock que facía versións en sueco de éxitos internacionais.
Benny tocaba o teclado e comezou a compoñer temas orixinais para a súa banda,
moitos dos cales convertéronse en éxitos locais como: «No Response», «Sunny
Girl», «Wedding», «Consolation» e «Speleman». Tamén tiña unha frutífera
colaboración co compositor Lasse Berghagen, con quen escribiu e produciu a
canción «Hej, Clown» para o Melodifestivalen 1969, o festival que serve como
preselección sueca para o Festival de Eurovisión. O tema empatou en primeiro
lugar con «Judy min vän» de Tommy Körberg, pero na segunda rolda quedou no
segundo posto. Este primeiro intento animou a Benny a seguir escribindo melodías
para o festival.

Do mesmo xeito, Björn Ulvaeus pertencía a The Hootenanny Singers, un grupo sueco
de música folclórica e skiffle, que tiñan un contrato coa discográfica Polar
Music. Björn comezou a escribir material para a súa banda, mentres intentaba
sacar adiante unha carreira como produtor en Polar Music, onde se fixo amigo de
Stig Anderson, o dono da discográfica. A miúdo The Hootenanny Singers e The Hep
Stars coincidían en varios espectáculos, e pronto os dous escritores comezaron
unha relación profesional.

En xuño de 1966 compuxeron a súa primeira canción xuntos, a cal titulouse «Isn't
It Easy to Say», gravada por The Hep Stars. Stig viu moito potencial na súa
colaboración e animounos a que realizaran máis composicións. Björn e Benny
comenzaron a tocar coa banda do outro no escenario e no estudo, pero non foi ata
1969 cando os dous compositores escribiron e produciron os seus primeiros
éxitos: «Ljuva sextiotal», gravada por Brita Borg e «Speleman», o éxito de The
Hep Stars.

Agnetha Fältskog[nota 1] gravou o seu primeiro álbum de estudo cando só tiña 17
anos e os críticos recoñecérona como unha compositora talentosa. De feito, antes
de formar parte de ABBA, Agnetha xa publicara catro álbums e máis de quince
sinxelos en Suecia. A inspiración nos seus primeiros anos proviña de cantantes
co estilo de Connie Francis, aínda que a maioría das súas cancións pertencían ao
xénero schlager. Xunto coas súas propias composicións gravou varias versións de
éxitos estranxeiros e cantábaos nas súas xiras polos folkparks.

Anni-Frid «Frida» Lyngstad cantou desde os 13 anos con varias bandas de jazz,
incluso creou a súa propia agrupación chamada Anni-Frid Four. No verán de 1967
gañou unha competición nacional de talento coa canción «En ledig dag», onde o
primeiro premio era un contrato coa discográfica EMI e unha presentación en
directo nun popular programa de televisión. SVT transmitiu o episodio no «Dagen
H», o que permitiu un nivel de audiencia alto durante a presentación de Frida.
Deste xeito lanzou varios sinxelos con EMI e tivo un éxito significativo nas
listas de radio suecas. A partir de 1969, Frida comezou a viaxar e a presentarse
con regularidade nos folkparks, ademais de facer aparicións en radio e
televisión. En 1971 púxose en contacto con Benny para producir o seu primeiro
álbum, onde conseguiu o seu primeiro sinxelo número un. Nesa canción, «Min egen
stad», os catro futuros membros de ABBA cantaban nos coros.

Previamente, Frida coñeceu a Björn en 1963 durante o concurso de talento, e a
Agnetha durante un programa de televisión a principios de 1968. En marzo de
1969, Agnetha coñeceu a Björn nun concerto, volvéndose a encontrar durante a
gravación dun especial de televisión e pronto convertéronse en parella. O 1 de
maio dese ano, Frida participou no Melodifestivalen 1969, onde coñeceu a Benny.
Unhas semanas despois víronse nun concerto e ao pouco tempo tamén se
comprometeron, pero ata 1978 non contraeron matrimonio. The Hep Stars e The
Hotennany Singers desintegráronse a finais da década de 1960, polo que Björn e
Benny comenzaron a gravar o seu primeiro álbum como dúo, chamado Lycka, o cal
contiña composicións feitas ao longo deses anos. Frida e Agnetha colaboraron nos
coros dalgúns temas.

En abril de 1970, cando os catro estaban de vacacións en Chipre, o que empezou
como un canto por diversión na praia, rematou nunha presentación improvisada
ante os Cascos Azuis da ONU, sendo esta a primeira presentación dos futuros
membros de ABBA. En setembro de 1970 saíu á venda o álbum Lycka, acreditado
simplemente ao dúo Björn & Benny. Para a promoción lanzáronse como sinxelos os
temas «Det kan ingen doktor hjälpa» e «Tänk om jorden vore ung», con Agnetha e
Frida como coristas, que obtiveron un éxito moderado. Finalmente, o 1 de
novembro de 1970 en Gotemburgo os catro presentaron un espectáculo de cabaret
denominado Festfolk —un xogo de palabras en sueco que significa ‘festa da xente’
ou ‘parellas comprometidas’—, recibindo críticas negativas. Xunto con outros
números, o cuarteto cantaba o éxito de Björn & Benny «Hej, gamle man» e cancións
dos seus propios álbums. O espectáculo non captou a atención do público, e tras
unha curta xira por Suecia os catro decidiron concentrarse nos seus proxectos
individuais de novo.

Pouco despois do lanzamento de Lycka, Agnetha lanzou o sue cuarto álbum de
estudo, När en vacker tanke blir en sång e contraeu matrimonio con Björn o 6 de
xullo de 1971, nunha cerimonia que a prensa de Suecia cualificou como «a voda do
ano». Agnetha, Björn e Benny comenzaron a presentarse xuntos ese verán e
apareceron nalgúns concertos e programas de televisión. Pola súa banda, con
axuda de Benny, Frida comenzou a producir a súa primeira produción discográfica,
Frida, o cal presentouse en marzo de 1971 obtendo boas críticas. Stig Anderson
fixouse a meta de entrar ao mercado internacional coa música de Benny e Björn:
«Un día su dueto escribirá unha canción que se convertera nun éxito mundial»,
predixo. Stig animou a Björn e Benny a escribir un tema para o Melodifestivalen,
e despois de dúas entradas rexeitadas en 1971 («Det kan Ingen Doktor Hjälpa» e
«Välkommen Till Världen»), inscribiron no Melodifestivalen 1972 unha nova
canción, «Säg det med en sång», interpretada por Lena Andersson. Aínda que o
tema quedou en terceiro lugar, converteuse nun éxito en Suecia e convenceu a
Stig de que ían por bo camiño.

Porén, os primeiros sinais de éxito internacional chegaron por sorpresa en marzo
de 1972, cando CBS Records lanzou no Xapón o sinxelo de Björn & Benny, «She's My
Kind of Girl», que chegou ao número sete das listas de Oricon. Aínda que
lanzaron dous sinxelos máis no Xapón —«Merry-Go-Round» e «Love Has Its Ways»—
non lograron repetir o éxito. A pesar disto, a popularidade de «She's My Kind of
Girl» aseguroulles un lugar para representar a Suecia no Festival Yamaha Music,
celebrado en Toquio. En novembro dese ano, Björn & Benny viaxaron ao Xapón coas
súas parellas, quen tamén lles acompañaron no escenario interpretando o tema
«Santa Rosa», que finalmente non obtivo ningún galardón.

Björn e Benny continuaron coas súas composicións e experimentaron con novos sons
e arranxos vocais. Finalmente o 29 de marzo de 1972, os catro gravaron unha
canción chamada «People Need Love», con máis versos cantados polas mulleres,
adquirindo as súas voces máis importancia. Todos entusiasmáronse co novo son e
Stig decidiu publicalo como sinxelo en xuño de 1972, baixo a súa discográfica
Polar Music; debido a que os catro non pensaran aínda o crear un grupo, o
lanzamento foi acreditado simplemente a Björn & Benny, Agnetha & Anni-Frid.[nota
2] «People Need Love» chegou ao número 17 nas listas combinadas de sinxelos e
álbums en Suecia, suficiente para convencelos de que estaban en medio de algo
bo. O sinxelo tamén converteuse na súa primeira entrada ás listas de
popularidade nos Estados Unidos, onde chegou ao número 114 da lista de Cashbox e
ao posto 117 da lista Record World. Aí chamábanse Björn & Benny (with Svenska
Flicka)[nota 3] e o seu selo discográfico era Playboy Records. Porén, de acordo
a Stig, «People Need Love» puido ter un éxito máis grande en Estados Unidos,
pero unha discográfica pequena como Playboy Records non tiña suficientes medios
de distribución para satisfacer a demanda.

O 30 de abril de 1972, os catro apareceron por primeira vez en televisión como
unha agrupación no programa sueco Vi i femman, cantando o tema «People Need
Love». Como o sinxelo foi un éxito local, decidiron gravar o seu primeiro álbum
xuntos, a pesar de que o formar un grupo non era unha prioridade para ningún
nese momento. Así, as sesións de gravación comenzaron o 26 de setembro de 1972,
e para outubro terminaron un par de cancións. Unha pista en particular incluíu
ás chicas como líderes vocais, «Nina, Pretty Ballerina», onde as súas voces
postas en harmonía deron por primeira vez unha idea da calidade dos seus
talentos combinados. En outubro publicaron o sinxelo «He Is Your Brother», que
aínda que non logrou entrar nas listas de vendas, acadou o número un das listas
da radio. O 23 de febreiro de 1973 naceu Linda Ulvaeus, a primeira filla de
Agnetha e Björn. Previamente, o embarazo de Agnetha supuxera algúns problemas
para a promoción dos seus sus primeiros sinxelos: durante a primeira
presentación do grupo en Alemaña e Austria, Agnetha foi substituúda por Inger
Brundin, unha amiga de Frida.

Mentres continuaban as sesións de gravación, os membros do cuarteto continuaron
con algúns proxectos individuais. Frida seguiu presentándose a varios
espectáculos de cabaret en Estocolmo ata 1973. Nese mesmo ano, Agnetha
interpretou a María Magdalena na produción orixinal sueca de Jesus Christ
Superstar, recibindo críticas favorables. Björn seguiu traballando
ocasionalmente con algúns dos seus compañeiros de The Hootenanny Singers ata o
verán de 1974. O grupo e Stig –agora o seu representante– decidiron facer outro
intento para o Melodifestivalen, esta vez coa canción «Ring Ring». As sesións de
gravación realizáronse co enxeñeiro de son Michael B. Tretow, quen experimentou
co wall of sound, unha técnica de produción musical que converteuse en
particular son de ABBA. O wall of sound consistía en gravar a melodía nunha
cinta mestra, creando posteriormente varias copias desa cinta e reproducilas
cunha separación de milisegundos, de xeito que se duplicara o número de
elementos que se escoitaban nunha pista e conseguindo así un son máis forte e
claro.

Coa pista xa feita e a canción gravada en sueco, Stig arranxou unha tradución ao
inglés coa letra por Neil Sedaka e Phil Cody, o que faría ao grupo un gañador
seguro. Porén, no Melodifestivalen de 1973 celebrado o 10 de febreiro, «Ring
Ring» quedou en terceiro lugar sen oportunidade para presentarse no concurso
internacional. A pesar do resultado, o cuarteto mantivo os seus plans e lanzou o
seu primeiro álbum, chamado Ring Ring, que contiña éxitos pasados como «People
Need Love» e «He Is Your Brother», así como os sinxelos «Love Isn't Easy (But is
Sure is Hard Enough)» e «Another Town, Another Train». Pola súa banda, o sinxelo
«Ring Ring» tivo unha boa recepción en varios países europeos, pero Stig sentiu
que o verdadeiro éxito chegaría solo cun número un no Reino Unido ou en Estados
Unidos.

Na primavera de 1973, cansado de nomes difíciles, Stig empezou a referirse ao
grupo en público como ABBA, acrónimo formado polas primeiras letras do nome dos
seus integrantes: Agnetha, Björn, Benny e Anni-Frid. Ao principio non foi tomado
en serio, xa que «ABBA» era o nome dunha coñecida compañía de mariscos en
Suecia, pero Stig chegou a crer que o nome si funcionaría no mercado
internacional. Porén, un periódico de Goteburgo anunciou un concurso para
encontrar un nome adecuado para a banda. O grupo recibiu nomes como «Baba» e
«Friend and Neighbours», pero ao final todos foron rexeitados e no verán
anunciaron que o nome oficial era ABBA; posteriormente, Stig chegou a un acordo
económico coa compañía de mariscos. A primeira vez que o nome apareceu escrito
nun papel foi durante as sesións de gravación que tiveron lugar no estudio
Metronome de Estocolmo, o 16 de outubro de 1973. A primeira «B» no logotipo de
ABBA foi posta ao revés nunha campaña de promoción da banda en 1976, e máis
tarde converteuse no seu logotipo oficial e nunha marca rexistrada. No verán de
1973, ABBA comezou unha longa xira polos folkparks que abarcou desde xullo ata
setembro, presentándose en máis de sesenta concertos ao aire libre. Despois da
xira comenzaron a traballar nun segundo álbum.

Tal como en anos anteriores, Björn, Benny e Stig creron na posibilidade de usar
o Melodifestivalen e o Festival da Canción de Eurovisión para lograr un negocio
musical seguro para a banda. A finais de 1973, Sveriges Television invitou aos
tres a contribuír cunha canción para a edición de 1974. Dun número variado de
novas composicións escritas durante os últimos meses, o grupo agora inspirado
polo crecente glam rock no Reino Unido escolleu o tema «Waterloo», unha canción
cun estilo pop glam producido co wall of sound arranxado polo enxeñeiro Michael
B. Tretow. O 9 de febreiro, ABBA obtivo o triunfo no Melodifestivalen 1974 ao
obter un total de 302 puntos por parte dos xuíces, a puntuación máis alta obtida
por un ganador no evento. O tema gañador foi publicado como sinxelo en inglés e
en sueco, colocándose nos primeiros lugares das listas de popularidade suecas.
En marzo lanzaron ao mercado o seu segundo álbum Waterloo que contiña a canción
do mesmo nome, así como os sinxelos «Honey, Honey» e «Hasta mañana».

O 6 de abril de 1974, «Waterloo» representou a Suecia na XIX edición do Festival
de Eurovisión celebrado no Domo de Brighton, Reino Unido. Durante a súa
presentación os catro membros de ABBA levaron unhas vestimentas deseñadas por
Inger Svvenke, e o director de orquestra Sven-Olof Walldoff disfrazouse como
Napoleón Bonaparte. A pesar de que a interpretación vocal dos catro non foi a
mellor, o número en si rompeu con varios estereotipos propios do festival. Ao
final da votación a canción obtivo vinte e catro puntos —seis máis que a
representante de Italia «Si», de Gigliola Cinquetti— dándolle a Suecia a súa
primeira vitoria no festival e a ABBA un éxito de alcance internacional.

Gañar o festival brindoulles a oportunidade de viaxar por Europa e presentarse
en importantes programas de televisión como Top of the Pops, Domino, Starparade,
Toppop e ¡Señoras y señores!. «Waterloo» chegou ao cume das listas na maioría
dos países que visitaban, sendo o primeiro sinxelo número un de ABBA no Reino
Unido. Nos Estados Unidos, grazas ao apoio da súa nova compañía discográfica
Atlantic Records, o tema chegou ao número seis na lista Billboard Hot 100,
contrario ao que pasou co álbum, que só chegou ao número 145 no Billboard 200.
Incluso en Australia, «Waterloo» ascendeu ao número catro nas listas da ARIA.

O seguinte sinxelo de ABBA, «Honey, Honey», logrou escalar ao número vinte e
sete en Estados Unidos, así como ás tres primeiras posicións en Alemaña. Porén,
no Reino Unido Epic Records —o seu selo discográfico nas illas Británicas—
decidía publicar unha remezcla de «Ring Ring» no seu lugar. Este non logou
colocarse dentro do top 30 da lista UK Singles Chart, incrementando a crecente
especulación de que o grupo era simplemente outro one-hit wonder de Eurovisión.
Para atopar un novo tema que continuara co éxito xa obtido, no cuarteto regresou
ao estudo de gravación en agosto de 1974; algunhas pistas destas sesións foron
publicadas máis adiante como parte do seu terceiro álbum de estudio. En novembro
decidiron lanzar unha destas cancións como sinxelo. Aínda que «So Long» tiña un
estilo similar ao de «Waterloo», o seu lanzamento foi un fracaso comercial e é
considerado como o sinxelo de menor éxito de ABBA a nivel internacional.

En novembro de 1974 ABBA comezou a súa primeira xira internacional,
presentándose primeiramente en países como Dinamarca, Alemaña, e Austria. Esta
primeira parte do tour non tivo moito éxito, mostra de que o grupo aínda non
contaba cunha gran base de seguidores fora de Escandinavia. De feito, debido á
pouca demanda de boletos se viron forzados a cancelar varias datas, incluíndo o
único concerto que tiñan previsto en Suíza. Logo dun breve descanso, en xaneiro
de 1975 realizaron a segunda parte da xira por Escandinavia, e contrario ao
ocorrido na primeira parte, o espectáculo obtivo a atención do público e da
prensa. O cuarteto presentouse en sete datas cun cheo total, finalizando cun
gran concerto en Suecia.

Ao finalizar a xira, a banda pasou os seguintes dous meses traballando no seu
próximo disco. ABBA, o seu terceiro álbum de estudo, saíu á venda en abril de
1975 en conxunto co sinxelo «I Do, I Do, I Do, I Do, I Do». Ambos lanzamentos
lograron unha boa recepción nalgunhas listas europeas e doutros países como
Australia e Nova Zelandia, pero non así no Reino Unido. Tras unha campaña de
promoción por varios programas de televisión europeos, ABBA comezou a prepararse
para outra serie de concertos. Durante tres semanas do verán de 1975, o grupo
realizou unha pequena xira por Suecia orixinalmente planeada para o ano
anterior, pero que foi cancelada tralo seu triunfo no Festival de Eurovisión.
Deste xeito presentáronse en dezaseis diferentes folkparks en Suecia e
Finlandia, interpretando temas do seu máis recente álbum, atraendo a unha gran
multitude. O seu espectáculo no parque de diversións Gröna Lund, Estocolmo, foi
visto por unha audiencia estimada en 19 200 persoas. En total, esta pequena xira
logrou recadar máis de 500 000 SEK.

En xuño de 1975, mentres estaban de xira, Polar Music decidiu lanzar como
sinxelo o tema «SOS» acadando de novo o éxito no Reino Unido, onde chegou ao
número seis e logrou colocar ao álbum no número trece. Tras 18 meses ABBA volvía
a ter éxito naquel país. En Estados Unidos, «SOS» chegou ao número dez na lista
de Record World e ao número quince no Billboard Hot 100, ademais de ser o
primeiro número un de ABBA en México. Tamén gañou un premio da Broadcast Music
Incorporated por ser unha das cancións máis tocadas na radio estadounidense en
1975. Despois de finalizada a xira, en agosto de 1975 comezaron a traballar no
seu cuarto álbum, sen saber se este chegaría a ser publicado. Os catro
continuaban involucrados en proxectos alleos ao grupo: Björn e Benny seguían
compoñendo e producindo temas para outros artistas de Polar Music; Agnetha
publicou o seu quinto álbum de estudo Elva Kvinnor I Ett Hus —onde se incluía a
versión en sueco de «SOS»—; e Frida culminou o seu primeiro álbum de estudo
chamado Frida ensam.

En agosto de 1975, a emisión dos vídeos de «I Do, I Do, I Do, I Do, I Do»,
«Mamma Mia», «SOS» e «Bang-A-Boomerang» no programa de televisión australiano
Countdown, deu comezo a un inmenso interese público por ABBA naquel país. A
finais dese ano RCA Records —o seu selo discográfico en Oceanía— decidiu
publicar a compilación The Best Of ABBA; aínda que para moitos era demasiado
pronto para que o grupo lanzara un álbum de recompilacións, o material tivo un
bo recibimiento comercial, pasando dezaseis semanas no número un con vendas que
superaron o millón de copias vendidas, que o converteu no disco máis vendido en
Australia. Debido á popularidade que tiña o vídeo, «Mamma Mia» foi publicado
como sinxelo, de modo que «I Do, I Do, I Do, I Do, I Do», «Mamma Mia» e «SOS»
ocuparon o posto un nas listas da ARIA de forma consecutiva.

O éxito de ABBA en Australia e Nova Zelandia influíu na programación de
lanzamentos por parte de Polar Music e dos seus outros selos discográficos en
Europa. Por exemplo, aínda que «Mamma Mia» non foi considerada como un posible
sinxelo ata o seu lanzamento australiano, a canción chegou ao número un no Reino
Unido a principios de 1976, ademais de acadar as primeiras dez posicións noutras
listas europeas. O seu primeiro álbum de recompilacións, sinxelamente chamado
Greatest Hits —a versión europea de The Best of ABBA—, saíu á venda a finais de
1975. A compilación foi ben recibida polo mercado europeo, incluso no Reino
Unido, onde as súas vendas o colocaron como o segundo disco máis vendido na
década de 1970 naquel país. Permaneceu once semanas no número un e 130 semanas
dentro da lista UK Albums Chart. Ademais levou a ABBA por primeira vez dentro do
top 50 da lista Billboard 200 de Estados Unidos, onde eventualmente venderon un
millón de copias e obtiveron un disco de platino.

En Greatest Hits incluíuse outro tema, «Fernando», cuxa versión en sueco
utilizouse en Suecia para facer promoción do álbum de Frida como solista, Frida
ensam. Logo da boa recepción que obtivo en Escandinavia, decidiron gravar unha
versión en inglés. «Fernando» lanzouse como sinxelo na primavera de 1976, ocupou
o número un en trece países e o cume das listas en Australia por catorce
semanas, superando o récord de trece semanas de «Hey Jude» de The Beatles e
converténdose no sinxelo máis vendido nese país. En Estados Unidos, «Fernando»
chegou ás primeiras dez posicións da lista Cashbox e ao número trece no
Billboard Hot 100. Tamén chegou ao cume das listas Adult contemporary de Canadá
e Estados Unidos, o primeiro número un de ABBA en ambos países. En total,
«Fernando» vendeu máis de dez millóns de copias e converteuse no sinxelo máis
vendido do grupo.

A principios de 1976, mentres noutros países ABBA comezaba a ocupar os primeiros
postos nas listas, nos Estados Unidos apenas conseguiron un sinxelo no top dez e
as vendas dos álbums non daban boas cifras. O disco homónimo ABBA só chegou ao
número 165 na lista de Cashbox e ao número 174 no Billboard 200. Ademais, as
críticas que a súa música recibía por parte dos profesionais eran variadas. Para
a revista Creem en particular, nos Estados Unidos o grupo resistira «unha moi
desordenada campaña de promoción». Pola súa banda, ABBA pasou gran parte de 1976
traballando no seu novo álbum de estudo, non sen realizar varios traballos de
promoción en Europa e Estados Unidos. En marzo, ABBA fixo unha visita a
Australia onde apareceron en varios programas da radio e televisión, promovendo
o seu sinxelo «Fernando». O domingo 20 de marzo de 1976 ás 6:30 pm, o canal 9 de
Australia retransmitiu o programa The Best Of ABBA, un especial filmado durante
a visita do cuarteto a semana anterior. A retransmisión foi vista polo 54% da
cota de pantalla, rompendo o récord de audiencia imposto pola chegada do home á
Lúa en 1969.

A pesar de que estaba planeado que o novo álbum se publicara antes do verán de
1976, as constantes viaxes e xiras de promoción entorpeceron as sesións de
gravación e o lanzamento do disco atrasouse para outubro. Porén, o primeiro
sinxelo do álbum publicouse en agosto de 1976 e presentouse durante a gala en
honra á voda do rei Carlos XVI Gustavo de Suecia e a raíña Silvia Sommerlath.
«Dancing Queen» volveuse un éxito instantáneo, vendendo máis de tres millóns de
copias tan só en 1976, logo de entrar ao top vinte nas listas de máis de vinte
países, ademais de ser a súa primeira entrada ás listas de popularidade en
países como Xapón, Turquía e a Unión Soviética. As críticas ao tema alagaban a
composición, a instrumentación e a harmonía das voces de Frida e Agnetha.
«Dancing Queen» converteuse na canción insignia de ABBA, ademais de ser nomeada
como unha das mellores cancións da historia segundo a revista Rolling Stone.

O cuarto álbum de estudo do grupo púxose á venda no outono de 1976. Arrival
representou un novo nivel de realización e complexidade tanto en composición
como no traballo de estudo, incitando críticas entusiastas das revistas máis
orientadas ao rock do Reino Unido, como Melody Maker e New Musical Express, e
notas máis apreciativas por parte dos críticos estadounidenses. Os tres sinxelos
obtidos de Arrival —«Dancing Queen», «Money, Money, Money» e «Knowing Me,
Knowing You»— tamén tiveron unha boa recepción crítica e comercial en Europa e
Oceanía. Porén, nos Estados Unidos a súa popularidade aumentou a menor escala,
Arrival chegou ao número vinte no Billboard 200 e obtivo un disco de ouro polas
súas vendas neste país. En abril do seguinte ano, «Dancing Queen» converteuse no
único número un de ABBA no Billboard Hot 100.[nota 4] En novembro de 1976, ABBA
publicou o segundo sinxelo de Arrival, «Money, Money, Money», unha canción con
estilo de cabaret que lle deu ao cuarteto un número un en Alemaña, Bélxica,
México, Francia, Países Baixos, Nova Zelandia e Australia, onde a canción
converteuse no seu sexto e último número un. Por contra, no Reino Unido e
Estados Unidos o grupo experimentou un pequeno declive e «Money, Money, Money»
só puido situarse no número tres e cincuenta e seis, respectivamente.

En xaneiro de 1977, o status do grupo cambiou drasticamente e o seus membros xa
eran famosos a nivel mundial. Neste ano, Arrival estivo nomeado na primeira
entrega dos premios Brit Awards na categoría de mellor álbum internacional do
ano, grazas ás súas vendas e popularidade no Reino Unido. Tralo lanzamento do
sinxelo «Knowing Me, Knowing You», o 28 de xaneiro comenzaron unha moi esperada
xira por Europa e Australia, onde montaron un espectáculo no que presentaban os
seus sinxelos de maior éxito e outros temas de tódolos seus álbums, ademais do
mini-musical The Girl with the Golden Hair. O concerto atraeu a atención da
prensa a través de Europa Occidental, visitando Gotemburgo, Copenhaguen, Berlín,
Colonia, Amsterdam, Antwerpen, Essen, Hannover, Hamburgo e terminando con varios
concertos no Reino Unido en Manchester, Birmingham, Glasgow e Londres. Os
boletos para as dúas presentacións no Royal Albert Hall estaban dispoñibles só
por correo e máis tarde a oficina postal revelou que recibiron máis de 3,5
millóns de pedidos de boletos, o suficiente para encher o salón de concerto máis
de 400 veces. Un dos concertos no Royal Albert Hall foi filmado e gravado coa
intención de facer un especial de televisión, pero isto nunca se concretou.
Porén, existiron moitas críticas negativas acerca da presentación do grupo, como
a carencia de «personalidade», e que os catro actuaban «moi refinados» e
«estirados».

En marzo de 1977, despois da manga europea da xira, ABBA presentouse en once
datas en Australia ante un total de 145 000 espectadores. No concerto de
apertura no Sydney Showgrounds en Sydney, máis de 20 000 persoas esperaron por
horas baixo a choiva para observar á banda, polo que pese ás condicións do clima
decidiron non cancelar o espectáculo. Posteriormente, os catro recordaron este
concerto como un dos máis memorables da súa carreira. En Melbourne, organizouse
unha recepción cívica no concello da cidade e ABBA apareceu no balcón para
saudar a unha multitude de 100 000 persoas; nesta cidade o cuarteto ofreceu tres
concertos no Sydney Myer Music Bowl, nun dos cales asistiu o primeiro ministro
Malcolm Fraser. En Adelaida, o grupo deu un concerto no estadio de fútbol West
Lakes ante un récord de 21 000 espectadores, con outros 10 000 escoitándoos
desde o exterior. Durante o primeiro de cinco concertos en Perth, houbo unha
falsa ameaza de bomba, polo que todos tiveron que evacuar o lugar do concerto.

A xira estivo acompañada dunha histeria en masa e unha atención sen precedentes
os medios. Para facer promoción e mostrar a resposta do público australiano cara
á banda, Polar Music decidiu realizar unha película dirixida por Lasse
Hallström. Nesta cinta, chamada simplemente ABBA: The Movie, aparecen varias
escenas reais do cuarteto na súa visita a varias cidades, incluíndo fragmentos
dos concertos, rodas de prensa e entrevistas con algúns seguidores de ABBA. De
regreso a Suecia, Benny e Björn comenzaron a escribir temas inéditos para a
película, que máis tarde se incluirían no seu quinto álbum de estudo. Pese o
segundo embarazo de Agnetha, se lograron culminar as nove pistas do disco en
menos de seis meses, e para outubro publicaron o primeiro sinxelo do álbum. «The
Name Of The Game» mostrou outro cambio nas melodías e o estilo da súa música,
volvéndose «máis maduros» e obtendo mellores críticas por parte da prensa
especializada. A canción chegou ao número un nas listas británicas, sendo o
único lugar onde acadou o cume das listas, aínda que logrou situarse dentro dos
dez primeiros postos en Australia, Nova Zelandia, Suráfrica, México e case toda
Europa; quedando no número doce do Billboard Hot 100.

ABBA: The Movie estreouse o 12 de decembro de 1977 en Estocolmo, unha semana
despois de que Agnetha dera a luz ao seu segundo fillo con Björn, Christian.
Dirixida por Lasse Hallström —quen tamén dirixiu a maioría dos vídeos da
agrupación—, a película orixinalmente planificouse para a televisión, pero Polar
Music decidiu aumentar o presuposto para adaptala ao cine. Agregáronselle novas
cancións e ABBA gravou unha serie de escenas en Estocolmo para completar a
cinta. Despois da súa estrea recibiu críticas favorables por parte da prensa
europea e estadounidense; Leif Schulman de Billboard dixo que «sería inxusto
comparala cas películas de Dick Lester con The Beatles ou con Woodstock, pero
segue sendo unha das cintas pop máis refrescantes dos anos recentes». Contrario
ao ideado, a cinta non tivo unha boa recepción en Australia, onde a popularidade
do grupo decaeu gradualmente. Porén, ABBA: The Movie levouse aos cines
estranxeiros ao tempo que a súa imaxe crecía noutros territorios: a finais de
1978 estreouse no Xapón, en 1979 chegou aos cines de Latinoamérica e para 1982
comezouse a exhibir nos cines da Unión Soviética e outros países comunistas.

O mesmo día da estrea da súa película, ABBA publicou o seu quinto álbum de
estudio The Album. O sucesor de Arrival presentaba unha maior ambición lírica e
musical e, aínda que foi o menos benvido polos críticos no Reino Unido, deulle
ao grupo máis sinxelos con éxito mundial: «The Name Of The Game», «Take A Chance
On Me» e «Eagle». O novo álbum incluíu as versións de estudo de The Girl with
the Golden Hair, un mini-musical presentado durante a súa xira anterior. Entre
elas destacaba «Thank You For The Music», que aínda que realmente nunca foi
lanzado como sinxelo,[nota 5] converteuse nunha das canción máis coñecidas do
cuarteto. A principios de 1978, ABBA publicou «Take A Chance On Me» como o
segundo sinxelo do álbum. O ritmo pegadizo da canción axudoulle a acadar as
primeiras posicións das listas no Reino Unido, Europa Occidental, México e
Sudáfrica. Aínda que «Take A Chance On Me» non chegou ao cume do Billboard Hot
100, logrou vender máis copias que «Dancing Queen», obtendo un disco de ouro da
RIAA.

Para 1978, ABBA e a súa obra eran recoñecidos por gran parte dos músicos daquela
época. En maio culminaron os traballos para converter un cine abandonado no
estudo de gravación de Polar Music. O novo «sitio da arte» en Estocolmo non só
estivo utilizado por ABBA, senón tamén por outras grandes bandas como Led
Zeppelin e Genesis. A partir de entón, ABBA gravou a gran maioría das súas
cancións neste estudo, o cal contaba coa máis alta tecnoloxía de gravación
naquela época e unha localización privilexiada no centro de Estocolmo. Ao ser os
artistas de maior éxito de Polar Music, o cuarteto podía facer uso do estudo en
horarios flexibles, situación que solucionou o problema de dispoñibilidade que
se presentara ao alugar outros estudos. Durante maio, ABBA dirixiuse a Estados
Unidos para realizar unha campaña publicitaria na que se presentaban como «o
grupo máis vendedor da historia da música gravada», sendo invitados a un
especial de televisión con Olivia Newton-John e Andy Gibb. Como resultado desta
campaña, «Take A Chance On Me» e The Album lograron subir posicións nas listas
estadounidenses, chegando ao número tres e catorce no Billboard Hot 100 e o
Billboard 200, respectivamente. Nese mesmo mes, ABBA lanzou un sinxelo de
promoción do seu novo álbum en Europa, «Eagle», a súa canción máis longa gravada
en estudo.

O grupo comezou a ter algúns problemas no novo estudo de Polar Music en
Estocolmo. As sesións de gravación do seu sexto álbum convertéronse nas máis
longas e complicadas, xa que moitas das cancións gravadas e mesturadas durante
este tempo aínda continúan sen ser publicadas, demostrando unha primeira crise
creativa ao tardar máis dun ano en completar as dez pistas que integrarían o seu
seguinte disco. O cuarteto comezou as sesións de composición en febreiro de 1978
—dous meses despois do lanzamento de The Album—, pero esta vez sen que Stig
Anderson participara no proceso. Para agosto Polar Music premeunos para publicar
un novo sinxelo, polo que elixiron unha das poucas pistas coas que estaban
satisfeitos, «Summer Night City». Aínda que a canción converteuse nun éxito en
Escandinavia e Irlanda, só acadou o número cinco no Reino Unido. Os catro
expresaron certa preocupación porque «Summer Night City» rompeu a súa racha de
sinxelos número un naquel país; Agnetha dixo: «converteuse nun hábito que cada
cousa que lanzábamos convertíase nun número un en Inglaterra». Pese a todo, esta
canción foi a plataforma para a incursión de ABBA na música disco co seu
seguinte álbum. O lado B do sinxelo —«Medley: Pick a Bale of Cotton/On Top of
Old Smokey/Midnight Special»— era un popurrí que ABBA gravou para un disco de
caridade para unha fundación contra o cancro en Alemaña tres anos atrás. Este
tema permanece como a única canción que a banda gravou e que non era da súa
autoría.

Do 17 ao 26 de novembro, ABBA estivo de visita no Xapón nunha campaña de
promoción do mesmo xeito que fixera en Estados Unidos meses atrás. Se
presentaron en diversas conferencias de prensa e programas de radio e televisión
como The Best 10, Ginza Now e 11 pm. Durante esta xira de promoción presentaron
o que se supoñía sería o seu novo sinxelo, If It Wasn't For The Nights. A finais
de 1978, a Unicef convidounos a colaborar cunha canción para o disco Music for
Unicef, co obxectivo de doar as regalías do tema á organización. Neste evento
tamén participaron outros artistas como Bee Gees, Olivia Newton John, Earth,
Wind & Fire, Donna Summer, Rod Stewart, entre outros. Björn e Benny abandonaron
a idea de lanzar If It Wasn't For The Nights como sinxelo e no seu lugar
elixiron unha balada cun título en español. O 9 de xaneiro de 1979, o grupo
presentouse co tema «Chiquitita» no concerto Music for Unicef ante a Asemblea
Xeneral das Nacións Unidas. O sinxelo lanzouse nas seguintes semanas
converténdose no número uno en dez países; tamén chegou ao número dos no Reino
Unido, ao catro en Australia e ao vinte e nove nos Estados Unidos. A canción
segue sendo o sinxelo máis vendido na historia de América Latina, e o éxito nos
países de fala hispana animounos a gravar un disco totalmente en castelán. No
ano 2004, Unicef estimou que recibiron ingresos por máis de 1 000 000 £ polas
vendas da canción.

A vida persoal dos catro tamén cambiara. Logo de máis de cinco anos de estar
comprometidos, Benny e Frida casáronse o 7 de outubro de 1978, nunha cerimonia
privada nunha pequena igrexa de Lidingö. Días despois do lanzamento de
«Chiquitita», Björn e Agnetha anunciaron o seu divorcio. A noticia causou un
interese masivo por parte da prensa, e conduciu a unha discusión acerca do
futuro de ABBA. A parella asegurou aos medios e aos seus seguidores que
continuarían o seu traballo como grupo e que o divorcio non les afectaría, aínda
que a prensa continuou confrontándoos coas súas entrevistas. Varios críticos
definiron este cambio como «unha ruptura aparecida na imaxe de dúas felices
parellas unidas para crear música pop». A presión do público sobre os catro fixo
que o traballo no álbum se acelerara en febreiro e marzo, de tal xeito que
gravaron cinco temas do seu novo disco en tan só dous meses; dous destes foron
producidos nos Estudios Criteria en Miami. O seu sexto álbum de estudo,
Voulez-Vous, foi finalmente lanzado en abril de 1979 coa asistencia do enxeñeiro
de son Tom Dowd, entre outros. O disco recibiu críticas variadas, xa que contaba
cunha grande influencia da música disco, a cal dominaba a escena musical de
finais dos anos 1970. Porén, as únicas dous baladas incluídas neste
converteríanse nos sinxelos de maior éxito do álbum. Voulez-Vous chegou ao cume
das listas en Europa, Xapón e México; ademais, chegou ao top 10 en Canadá e
Australia, e ao top 20 nos Estados Unidos.

Ao mesmo tempo que o álbum, o cuarteto publicou o sinxelo «Does Your Mother
Know?», o seu último sinxelo con Björn como líder vocal, que acadou o número un
en Bélxica e Alemaña, o número catro nas listas inglesas, dezasete en México e
dezanove no Billboard Hot 100. De xeito similar, ningún dos sinxelos de
Voulez-Vous acadou o número un no Reino Unido, pero si chegaron máis aló do
número catro. A finais de xullo lanzouse o sinxelo de dobre lado A
«Voulez-Vous»/«Angeleyes», que logrou quedarse no número tres, ademais de acadar
o número un en Bélxica e entrar ao top 10 en Irlanda, Suíza, Suráfrica, España,
Francia e Países Baixos. En Estados Unidos ambas cancións foron lanzadas por
separado, de xeito que «Angeleyes» non chegou máis aló da posición 64 e
«Voulez-Vous» estancouse no posto 80.

En outono de 1979, en conxunto coa súa xira, o grupo lanzou o seu segundo álbum
de recompilación, Greatest Hits Vol. 2, o cal contiña o seu novo sinxelo,
«Gimme! Gimme! Gimme! (A Man After Midnight)». A canción volveuse o seu disco
máis coñecido en Europa e Xapón —onde chegou ao número 17 nas listas de Oricon—,
ao situarse no número un en Bélica, Francia, Finlandia, Irlanda e Suíza; no tres
no Reino Unido e no oito en Australia. Mentres tanto, en México ABBA conseguiu o
seu noveno e último número un con «As Good As New». Na Unión Soviética, debido á
prohibición de exportar rublos só se admitían pagos en especie, polo que Polar
Music cobraba as vendas dos seus discos en petróleo.

Tras ver o éxito obtido en países de fala hispana coa versión en inglés de
«Chiquitita», ABBA decidiu gravar unha versión en castelán coas letras compostas
por Mary e Buddy McCluskey, executivos de RCA Records en Arxentina. O cuarteto
tamén presentouse nos programas Aplauso e 300 millones en España, onde obtiveron
un disco de ouro polas vendas do sinxelo. A versión en castelán converteuse nun
éxito nas radios de España e América Latina, ademais de ser lanzada noutros
territorios como Francia, Australia e Xapón. Tan só en México e Arxentina, a
versión en español de «Chiquitita» vendeu máis de dous millóns de copias. Para
probar a súa racha de sorte, RCA Records animou ao grupo a gravar outra versión
en castelán. O tema elixido para esta ocasión foi «I Have A Dream», que en
español converteuse en «Estoy soñando». O sinxelo foi ben recibido en varios
países hispanofalantes, convencéndoos de que deberían gravar un disco totalmente
en español despois de terminar o seu tour.

O 13 de setembro, ABBA comezou as súa primeira e única xira por Norteamérica no
Northlands Coliseum, en Edmonton, cun cheo de 14 000 persoas. Durante as catro
semanas seguintes, presentáronse un total de dezasete concertos totalmente
vendidos, trece en Estados Unidos e catro en Canadá. Porén, víronse forzados a
cancelar varias datas: o último concerto planeado de ABBA en Estados Unidos foi
cancelado debido á crise nerviosa que sufriu Agnetha durante o voo de Nova York
a Boston, cando o avión privado no que viaxaba foi sometido a condicións
extremas causadas por un tornado, sen que puidera aterrar durante moito tempo. A
xira rematou cunha presentación en Toronto no Maple Leaf Gardens ante unha
multitude de 18 000 espectadores. Aínda que o espectáculo xerou as mesmas
queixas que houbo na xira de 1977 e moitos asistentes aseguraron que ABBA era
máis un grupo de estudo que unha banda en vivo, algúns críticos se impresionaron
pola boa produción do espectáculo e o recibimento que tiveron entre o público,
especialmente se se consideraba a súa condición en Norteamérica.



https://gl.wikipedia.org/wiki/Exaptaci%C3%B3n

Exaptación (unha substitución do termo con máis carga teleolóxica
"preadaptación") describe un cambio na función dun trazo xenético durante a
evolución, é dicir, un trazo puido evolucionar inicialmente porque servía para
facer unha determinada función e era adaptativo nas condicións reinantes naquel
momento, pero despois (xeralmente pasados millóns de anos) pode utilizarse e
perfeccionarse para realizar outra función distinta e seguir evolucionando. As
exaptacións son comúns tanto en características anatómicas coma de
comportamento. As plumas das aves son un clásico exemplo: inicialmente
evolucionaron para a regulación da temperatura dando abrigo, pero despois foron
adaptadas para o voo. O interese polas exaptacións está relacionado tanto cos
procesos coma cos produtos da evolución: os procesos que crean trazos complexos,
e os produtos (funcións, estruturas anatómicas, compostos bioquímicos etc.) que
poden ser desenvolvidos imperfectamente.

O temo foi popularizado por Stephen Jay Gould e Elisabeth Vrba e usado no seu
artigo Exaptation: a missing term in the science of form, no que trataban de
explicar a orixe de adaptacións sumamente complexas a partir de estruturas
sinxelas sen recorrer á idea clásica da preadaptación. Un termo relacionado
introducido con significado parecido é o de recrutamento ou cooptación
(co-option).

A idea de que a función dun trazo xenético podía cambiar durante a súa historia
evolutiva orixinouse xa en Charles Darwin. Durante moitos anos o fenómeno foi
denominado "preadaptación", pero como este termo ten connotacións teleolóxicas
(a natureza ten unha finalidade, é dicir, tende cara a fins concretos), que son
contrarias ao principio básico da selección natural, foi substituído polo termo
exaptación.

A idea fora explorada por varios expertos cando en 1982 Gould e Vrba
introduciron o termo "exaptación". Porén, ao seu significado déronselle dúas
definicións con diferentes implicacións para o papel da adaptación.

As definicións non din nada en canto a se as exaptacións foron modeladas pola
selección natural despois da súa incorporación ou recrutamento, aínda que Gould
e Vrba citan exemplos (como o das plumas) de trazos modelados despois da súa
incorporación ou coopción. Nótese que a presión de selcción sobre un trazo é
probable que cambie se este é usado (especialmente, de forma principal ou única)
para un novo proposito, iniciando potencialmente unha diferente traxectoria
evolutiva.

Para evitar estas ambigüidades, Buss, et al. (1998) propuxeron o termo
"adaptación recrutada" ou "cooptada" ("co-opted adaptation"), que está limitada
a trazos que evolucionaron despois do seu recrutamento (para unha nova función)
ou cooptación. Porén, os termos tal como son usados comunmente "exaptación" e
"cooptación" son ambiguos a este respecto.

Nalgunhas circunstancias o prefixo "pre" en preadaptación pode ser interpretado
simplemente como previo á adaptación, sen implicar connotacións teleolóxicas,
orixinando un significado do termo que é distinto do de exaptación. Por exemplo,
ambientes futuros (como climas máis quentes ou secos), poden lembrar a aqueles
que xa atopou unha poboación nunha das súas marxes espaciais ou temporais
actuais. Isto non é realmente unha previsión do futuro, senón simplemente a
sorte de terse xa adaptado nalgunhas zonas a un clima que máis tarde se fai o
predominante. A variación xenética críptica pode ter purgado as mutacións máis
fortemente deletéreas, levando a un incremento da posibilidade de adaptacións
útiles, pero isto representa a actuación da selección sobre os xenomas actuais
con consecuencias para o futuro, pero non como previsión do futuro.

Pódese dicir que a función non sempre vai antes que a forma: as estruturas
desenvolvidas poden cambiar ou alteran as funcións primeiras para as que estaban
pensadas debido a algunhas causa estrutural ou histórica.

Hai moitos exemplos de exaptacións. Un exemplo clásico é como as plumas, que
inicialmente evolucionaron para a termorregulación, foron despois utilizadas
para a exhibición, e posteriormente para o seu uso no voo. Outro exemplo son os
pulmóns primitivos de moitos peixes basais, que evolucionaron orixinando os
pulmóns dos vertebrados terrestres pero tamén experimentaron exaptación para
converterse na vexiga natatoria, un órgano de control da flotación, de peixes
derivados daqueles.

Un exemplo de comportamentos é o dos lobos grises subdominantes, que lamben os
fociños dos lobos alfa como signo de submisión. (Similarmente, os cans, que
proceden de lobos que despois dun longo proceso foron domesticados, lamben as
caras dos seus propietarios humanos.) Este trazo pode ser explicado como unha
exaptación das crías de lobo que lamben as faces dos adultos para animalos a
regurxitar alimento.

Os artrópodos son os primeiros fósiles identificables de animais terrestres,
datados desde hai 419 millóns de anos no Silúrico tardío, e pistas de reptación
terrestres desde hai uns 450 millóns de anos que parece que son de artrópodos.
Os artrópodos estaban ben preadaptados para colonizar a terra, porque os
exoesqueletos articulados que xa tiñan proporcionaban soporte contra a gravidade
e os compoñentes mecánicos que tiñan podian interaccionar para funcionar como
pancas, columnas e outros mecanismos de locomoción que se podían usar en terra.

O metabolismo pode considerarse en gran parte unha exaptación. O metabolismo
pode utilizar a exaptación para adaptarse a un conxunto novo de condicións ou
ambientes. Sábese que no metabolismo dos seres vivos se poden utilizar ata 44
fontes de carbono distintas segundo a especie, e que as adaptacións nestes
sistemas metabólicos específicos se deben a múltiples exaptacións. Desde esta
perspectiva, as exaptacións son importantes para orixinar adaptacións en xeral.
Os sistemas metabólicos teñen o potencial de innovar sen orixes adaptativas.

Gould e Brosius aplicaron o concepto de exaptación a nivel xenético. É posible
considerar un retroposón, que orixinalmente se pensaba que era ADN lixo, e
deducir que puido adquirir unha nova función que se pode denominar exaptación.
Dada unha situación de emerxencia no pasado, un organismo puido utilizar o ADN
lixo para un propósito útil para evolucionar e sobrevivir. Isto puido ocorrer
cos antepasados dos mamíferos cando se enfrontaron a unha gran extinción en masa
hai uns 250 millóns de anos e a un substancial incremento no nivel de oxíxeno na
atmosfera. Atopáronse máis de 100 loci que foron conservados só en xenomas de
mamíferos e pénsase que teñen papeis esenciais na xeración de características
como a placenta, o músculo diafragma, as glándulas mamarias, o neocórtex, e os
osículos auditivos. Crese que como resultado da exaptación, ou facer que ADN
previamente “inútil” se utilizase para incrementar as probabilidades de
supervivencia, os mamíferos podían xerar novas estruturas cerebrais e
comportamentos para sobrevivir mellor á extinción en masa e adaptarse a unha
nova vida.

Os ósos dos vertebrados, tiñan orixinalmente a posible función de servir como
reservorio de calcio e posteriormente como protección de órganos vitais e
aumento da consistencia interna. Por último, a transición á vida terrestre
permitiulle adoptar unha nova función de sostén.

O oído dos vertebrados, apareceu como resultado residual dunha estrutura
destinada a aspirar auga cara ás branquias sen necesidade de abrir a boca.

As extremidades dos vertebrados terrestres, derivadas de aletas que servían para
maiobrar mellor na auga. Documentouse recentemente un estado intermedio que
permitía a "flexión" mais non un auténtico avance por terra, talvez co obxectivo
de superar pequenos obstáculos nadando en augas pouco profundas.

O falso pulgar do panda vermello (Ailurus fulgens), actualmente usado como
órgano para manipular bambú, orixinalmente estaba relacionado co desprazamenteo
e a caza sobre as árbores.

Gould e Vrba especularon nun dos primeiros artigos escritos sobre exaptación,
que cando se orixina unha exaptación, pode non estar perfectamente axeitada ao
seu novo papel e, por tanto, pode desenvolver novas adaptacións para promover o
seu uso dunha maneira mellor. Noutras palabras, o inicio do desenvolvemento dun
trazo particular empeza cunha adaptación primaria cara un papel específico ou
idóneo, seguida dunha exaptación primaria (un novo papel deriva de usar as
características existentes pero pode non ser perfecta para el), o cal á súa vez
conduce ao desenvolvemento dunha adaptación secundaria (a característica é
mellorada por selección natural para un mellor funcionamento), promovendo un
maior desenvolvemento dunha exaptación e así sucesivamente.

Un dos retos para a teoría da evolución de Darwin era explicar como podían
evolucionar gradualmente estruturas complexas, dado que as súas formas
incipientes pode ser que fosen inadecuadas para realizar calquera función. Como
sinalou Mivart (un crítico de Darwin), o 5 % da á dunha ave non sería funcional.
A forma incipiente de trazos complexos non teria sobrevivido o suficientemente
como para evolucionar a unha forma útil.

Como Darwin explicou na última edición de The Origin of Species, moitos trazos
complexos evolucionaron a partir de trazos anteriores que realizaban distintas
funcións. Ao atraparen o aire, as ás emplumadas primitivas capacitarían as aves
para regular eficientemente a súa temperatura, en parte, ao ergueren as plumas
cando querían perder calor. Un individuo con esta funcionalidade mellorada
sobreviviría e reproduciríase con máis éxito, e como resultado o trazo
proliferaría e intensificaríase. Finalmente, as plumas serían o suficientemente
grandes para que algúns individuos puidesen planar no aire. Estes individuos
serían á súa vez máis capaces de sobrevivir e reproducirse con éxito, polo que
se espallaría o trazo porque serve para realizar unha segunda e aínda máis
beneficiosa función: a locomoción aérea. Xa que logo, a evolución das ás das
aves pode explicarse por un cambio de función desde a reglación térmica ao voo.

Darwin explicou como os trazos dos organismos vivos están ben deseñados para o
ambiente onde ese ser vive, pero tamén recoñeceu que moitos trazos están
imperfectamente deseñados. Parece que foron feitos co material dispoñible e de
forma improvisada. Jacob (1977) considera que gran parte da evolución é un
"remendo", é dicir, un traballo feito cos trazos dispoñibles. Este traballo de
"remendar" inclúe (pero non está limitado só a isto) cambios na función. A
comprensión de como funcionan as exaptacións pode indicar hipoteses sobre os
efectos sutís da adaptación. Por exemplo, que as plumas evolucionasen
inicialmente para a regulación térmica pode axudar a explicar algunhas das súas
características non relacionadas co voo. Porén, isto explícase facilmente polo
feito de que serven a un propósito dual.

Algunhas das rutas químicas da dor física e da dor pola exclusión social
solápanse. O sistema da dor física puido ser incorporado ou cooptado para
motivar aos animais sociais a responder ás ameazas á súa inclusión no grupo.



https://gl.wikipedia.org/wiki/Suecia

Suecia (en sueco: Sverige, [ˈsværjɛ] (AFI),  escoitar), oficialmente Reino de
Suecia, é un país nórdico situado na península escandinava. Limitado ao norte e
oeste con Noruega e ao leste con Finlandia, está conectado con Dinamarca pola
ponte-túnel de Oresund, cruzando o estreito de Öreseund. Ademais está bañada
polas costas do Mar Báltico, formando o Golfo de Botnia xunto con Finlandia.

Pertencente á Unión Europea dende o 1 de xaneiro de 1995, é o terceiro estado
membro máis grande dela e o quinto de Europa, que xunto cunha poboación de pouco
máis de nove millóns de habitantes, supón unha das menores densidades de
poboación do mundo. Con todo a meirande parte dos suecos vive na parte sur do
país, vivindo ademais o 85% deles en zonas urbanas. A capital é Estocolmo, sendo
ademais a cidade máis poboada, chegando aos dous millóns de habitantes na súa
área metropolitana. As dúas seguintes cidades máis poboadas son Gotemburgo e
Malmö.

Os habitantes de Suecia gozan dun alto nivel de vida, e é un país xeralmente
percibido como moderno e liberal. A conservación da natureza, protección do
medio ambiente e a eficacia enerxética son polo xeral prioridade na formulación
de políticas e contan con acollida por parte da poboación sueca en xeral. Suecia
ten sido durante moito tempo un importante exportador de ferro, cobre e madeira,
ademais na década de 1890, a escolarización universal e a industrialización
permitiron ao país desenvolver unha gran industria manufactureira. No século XX
foi clasificada constantemente entre os países con mellor Índice de
Desenvolvemento Humano, ocupando en 2007 o sétimo posto a nivel mundial.

O nome sueco Sverige significa literalmente 'Reino do pobo sueco', excluíndo aos
Gautas de Götaland. A etimoloxía dos Suecos, e por tanto de Suecia, considerase
habitualmente que deriva do protoxermánico Swihoniz, que significa 'propio de
un', referíndose á propiedade dunha tribo xermánica.

A maioría das linguas utilizan nomes semellantes, Sweden en inglés ou Svezia en
italiano. En danés e noruegués utilizan Sverige como en sueco. Porén, destacan
as excepcións das linguas ugrofinesas, que utilizan Ruotsi, en finés e Rootsi,
en estoniano, nomes que xeralmente se consideran etimoloxicamente relacionados
coa mesma raíz que a palabra Rusia, que se refire ao pobo rus', orixinario das
zonas costeiras de Uppsala.

A prehistoria en Suecia comeza no período chamado Oscilación de Allerød, ao
redor do ano 12000 a.C., durante o paleolítico superior, coa chegada de grupos
nómades de cazadores-recolledores na zona sur do país, caracterizados polo uso
de puntas de frecha feitas de pedra. A agricultura e a gandaría, xunto coa
construción de monumentos megalíticos, chegaron do continente coa cultura dos
vasos de embude ao redor do ano 4000 a.C. O sur de Suecia foi parte da área onde
se desenvolveu a Idade de Bronce nórdica. Este período comezou preto do ano 1700
a.C. co inicio da importación do bronce do centro de Europa. A minería non foi
practicada durante este período, e como Escandinavia non posúe grandes
depósitos, tódolos metais eran importados. A Idade de Bronce Nórdica foi
completamente pre-urbana, xa que a xente vivía en pequenas aldeas e granxas, en
casas comunais feitas de madeira.

En ausencia da dominación do Imperio romano, a Idade do Ferro sueca é
considerada a partir da introdución da arquitectura de pedra e de ordes
monásticas ao redor do ano 1100 a.C. Como os rexistros escritos desta época son
de baixa credibilidade, este período é considerado protohistórico, é dicir, que
aqueles rexistros apareceron despois do período en cuestión, foron escritos en
distintas áreas, ou que os rexistros locais e contemporáneos son extremadamente
curtos. Durante esta época o clima empeorou, forzando aos granxeiros a resgardar
aos seus animais dentro durante os longos invernos. Isto levou a unha
acumulación anual de esterco, que puido ser usado por primeira vez de xeito
sistemático para o enriquecemento do chan.

Un intento dos romanos por tentar levar o seu imperio máis aló dos ríos Rin e
Elba foi abortado no ano 9 d.C., cando os xermanos derrotaron ás lexións romanas
baixo o mando de Publio Quintilio Varo cando os emboscaron na Batalla da fraga
de Teutoburgo. Ao redor desta época houbo un gran cambio en materia de cultura
en Escandinavia, resultado dun maior contacto cos romanos. A comezos do século
II, gran parte do chan cultivado ao sur de Suecia foi dividido en lotes con
bardas pequenas feitas de pedra. Dun lado do muro estarían os sembradíos
permanentes e prados para a forraxe de inverno, mentres do outro estaría o
bosque e a terra que era usada para pastar o gando. Esta división da terra foi
usada até o século XIX. O período romano tamén viu a primeira gran expansión da
agricultura cara á costa norte do mar Báltico.

Suecia entra á protohistoria co libro Xermania de Tacito no ano 98. Aínda que a
pouca información que reporta sobre esta distante área foi atopada como incerta,
fai mención de varias tribos como os swedes (suiones) e os saamis de séculos
posteriores. En canto á escritura en Suecia, o alfabeto rúnico foi inventado
entre a elite do sur de Escandinavia no século II, mais todo o que chegou ao
presente do período romano, son breves inscricións en artefactos, principalmente
nomes masculinos, pondo en evidencia que os pobos do sur de Escandinavia falaban
proto-nórdico naquela época, unha linguaxe do que se derivou o sueco e outras
linguas nórdicas.

A época viquinga sueca abrangue os séculos VIII e XI. Durante este período,
crese que os suecos se expandiron cara ao leste de Suecia, mesturáronse cos
gautas do sur. Os viquingos suecos e os viquingos guter viaxaban principalmente
cara ao leste e cara ao sur, indo a Finlandia, os países Bálticos, Rusia, o
Mediterráneo e a cidades tan afastadas como Bagdad. As súas rutas atravesaban os
ríos de Rusia até chegar á capital do Imperio Bizantino, Constantinopla
(actualmente Estambul, Turquía), de onde partían por distintas direccións. O
emperador bizantino Teófilo notou as súas destrezas para a guerra, e convidounos
a servirlle como os seus gardacostas persoais, coñecidos como a Garda varega.
Tamén se cre que os viquingos suecos, chamados "rus", son os pais fundadores de
Rusia. As aventuras destes viquingos suecos son conmemoradas en moitas pedras
rúnicas en Suecia, tales como as pedras rúnicas gregas e varegas. Houbo tamén
considerables participacións viquingas en expedicións ao oeste, que son
conmemoradas nas pedras rúnicas inglesas. A última gran expedición viquinga foi
a errada viaxe que dirixiu Ingvar o Viaxeiro, á rexión do sueste do Mar Caspio.
Os seus expedicionarios son conmemorados nas pedras rúnicas de Ingvar, ningunha
das cales menciona a algún sobrevivinte. O que lle sucedeu á expedición
descoñécese, pero crese que foron vítimas dalgunha epidemia.

Non se sabe cando nin como se creou o reino de Suecia, pero a lista de monarcas
suecos só nomea a aqueles que reinaron Svealand (Suecia) e Götaland (Gothia) ao
mesmo tempo, sendo o primeiro Erik o Vitorioso. Previamente, Suecia e Gothia
permaneceran como nacións separadas. Con todo, non se sabe dende cando existían
aqueles reinos, mais "Beowful" descríbeos nas semi-lendarias guerras entre
suecos e gautas do século VI.

Durante os primeiros anos da era viquinga en Escandinavia, Ystad en Escania e
Paviken en Gotland, foron grandes centros do comercio daquela época. Existen
ruínas do que se pensa era un gran mercado en Ystad, que data de entre os anos
600 e 700. En Paviken, un importante centro de comercio da rexión Báltica
durante os séculos IX e X, atopáronse restos dun gran peirao da era viquinga con
talleres de construción de barcos e industrias artesanais. Entre os anos 800 e
1000, o comercio levou unha abundancia de prata a Gotland e de acordo a varios
especialistas, os guter daquela época tiñan máis prata que todo o resto da
poboación de Escandinavia xunta. San Óscar introduciu o cristianismo no ano 829,
mais a nova relixión non comezou a substituír as crenzas tradicionais senón até
o século XII. Durante o século XI, o cristianismo converteuse na relixión
predominante, e cara o ano 1050 Suecia era contada como unha nación cristiá. O
período entre 1100 e 1400 estivo caracterizado por loitas internas polo poder e
a competencia entre os reinos nórdicos. Os reis suecos tamén comezaron a
expandir o seu territorio cara Finlandia, creando conflitos cos rus, que xa non
tiñan ningunha conexión con Suecia para ese momento.

No século XIV, Suecia foi afectada pola peste negra (peste bubónica). Durante
este período as cidades suecas tamén comezaron a adquirir mellores dereitos e
foron fortemente influenciadas polos mercadores alemáns da Liga Hanseática,
activos especialmente en Visby. En 1319, Suecia e Noruega foron unidos polo rei
Magnus Eriksson e en 1397 a raíña Margarida I de Dinamarca efectuou unha unión
persoal de Suecia, Noruega e Dinamarca, nacendo así a Unión de Kalmar. Con todo,
os sucesores de Margarita, cuxo poder só estaba situado en Dinamarca, non podían
controlar á nobreza sueca. O poder real tíñano por longos períodos de tempo,
rexentes elixidos polo parlamento sueco. O rei Christian II de Dinamarca, quen
fixo valer a súa condición a Suecia por medio das armas, ordenou unha masacre da
nobreza sueca en Estocolmo. A matanza foi coñecida como o "Baño de sangue de
Estocolmo" e incitou á nobreza sueca a formar unha nova resistencia e, o 6 de
xuño, hoxe a festa nacional de Suecia, de 1523, nomearon a Gustavo I de Suecia
como o seu rei. Este feito a miúdo é considerado como a fundación do estado
moderno de Suecia. Pouco despois, Gustavo I rexeitou o catolicismo e introduciu
a Suecia á Reforma Protestante. Por estes acontecementos Gustavo I é considerado
como o "Pai da Nación".

Durante o século XVII Suecia emerxeu como unha potencia europea. Antes de xurdir
o Imperio Sueco, Suecia era un país moi pobre, escasamente poboado, pouco
coñecido no norte de Europa e sen ningún poder importante nin reputación. Con
todo, foi repentinamente convertido nunha das nacións líderes en Europa por Axel
Oxenstierna e o rei Gustavo II Adolfo de Suecia, grazas á conquista de
territorios de Rusia e Polonia-Lituania, mais tamén grazas á súa participación
na Guerra dos 30 anos, a cal converteu a Suecia no líder continental do
protestantismo até o colapso do imperio en 1721.

A guerra de Gustavo II Adolfo en contra do Sacro Imperio Romano Xermánico tivo
un alto custo para este último, morrendo un terzo da súa poboación, e
conquistando Suecia preto da metade dos estados que o compuñan. O plan de
Gustavo II Adolfo era converterse no novo emperador do Sacro Imperio, sobre a
base da unidade entre Escandinavia e os estados xermánicos. Porén, despois da
súa morte en 1632 na Batalla de Lützen, os reveses comezaron a sucederse.
Despois da Batalla de Nördlingen a esperanza de controlar os estados xermánicos
volveuse improbable, e as provincias conquistadas separáronse do dominio sueco
unha a unha, deixando a Suecia con só un par de territorios ao norte de Alemaña:
Pomerania Sueca, Bremen-Verden e Wismar.

Suecia alcanzou a súa máxima expansión territorial baixo o reinado de Carlos X
de Suecia (1622-1660) despois do Tratado de Roskilde en 1658. O rei Gustavo I, a
mediados do século XIV converteu ao país ao protestantismo e fixo unha exitosa
reforma na economía. O século XVII viu a Suecia envolvida en varias guerras,
como a que sostivo en contra de Polonia-Lituania, con ambos os bandos competindo
polos territorios dos Países Bálticos, sendo a Batalla de Kircholm unha das
peores derrotas suecas. Este período tamén foi testemuña de "A Inundación", a
invasión sueca da Unión de Polonia-Lituania. Despois de máis de medio século
dunha guerra case constante, a economía sueca deteriorouse seriamente.
Reconstruír a economía e recuperar o poder militar converteríase nun labor que
se estendería durante toda a vida do sucesor de Carlos X, Carlos XI de Suecia. O
legado para o seu fillo, o seguinte rei de Suecia Carlos XII, foi un dos
mellores arsenais no mundo, un exército numeroso e unha gran frota.

Despois da Batalla de Narva en 1700, unha das primeiras batallas da Gran Guerra
do Norte o exército ruso, peor equipado e adestrado, e moi desmoralizado pola
retirada de Pedro I antes da batalla, foi severamente danado, dándolle a Suecia
a oportunidade de invadir Rusia. Con todo, Carlos XII non perseguiu ao exército
ruso senón que se dirixiu Polonia-Lituania e derrotou ao rei polaco Augusto II e
aos seus aliados saxóns na Batalla de Kliszow en 1702. Despois da exitosa
invasión a Polonia, Carlos XII tiña preparado o terreo para invadir Rusia
atacando a súa capital, Moscova, dende Ucraína. Ademais do seu exército contaba
coa axuda de preto de dous mil cosacos ucraínos, mais nesta ocasión o exército
tsarista estaba mellor preparado e motivado, e despois de acosar aos invasores
cos xinetes cosacos e minguar as súas subministracións con técnicas de terra
queimada, Pedro I derrotou decisivamente aos suecos na Batalla de Poltava en
1709. Os suecos foron perseguidos rendéndose tres días despois en Perevolochna.
Esta derrota significou o comezo do fin do Imperio sueco.

Carlos XII tentou invadir Noruega en 1716, con todo acabou morrendo no sitio da
fortaleza Fredriksten en 1718. Os suecos non foron derrotados militarmente en
Fredriksten, pero a organización e estrutura da campaña norueguesa levaron á
morte ao rei e ao retiro do exército. Forzada a ceder grandes extensións de
terra no Tratado de Nystad en 1721, Suecia tamén perdeu o seu lugar como imperio
e como o estado dominante do Mar Báltico. Coa perda da influencia sueca, Rusia
emerxeu como un imperio e converteuse nunha das nacións dominantes en Europa.

No século XVII, Suecia xa non tiña os suficientes recursos para manter os seus
territorios fóra de Escandinavia, debido ao cal perdeu a maioría, culminando coa
perda do leste de Suecia con Rusia, territorios que se converterían no
semi-autónomo Ducado de Finlandia na Rusia Imperial. Despois de que
Dinamarca-Noruega fose derrotada nas Guerras Napoleónicas, Noruega foi cedida a
Suecia o 14 de xaneiro de 1814 a cambio das provincias do norte de Alemaña, no
Tratado de Kiel. Os intentos de Noruega de manterse como unha nación soberana
foron repelidos polo rei Carlos XIII de Suecia, lanzando unha campaña militar
contra ese país o 27 de xullo de 1814, terminando coa Convención de Moss, a cal
forzou a Noruega a unha unión persoal con Suecia baixo o poder sueco, que
permaneceu até 1905. A campaña de 1814 foi a última guerra na que Suecia
participou como belixerante.

Os séculos XVIII e XIX viron un importante crecemento demográfico, que o
escritor Esaias Tegnér en 1833 atribuíu a "a paz, a vacina (contra a varíola), e
as patacas". Entre 1750 e 1850 a poboación sueca duplicouse. De acordo a algúns
especialistas, a emigración en masa cara a Estados Unidos converteuse na única
forma de evitar a fame e a rebelión; máis do 1% da poboación emigraba anualmente
durante a década de 1880, así pois entre 1850 e 1910 máis dun millón de suecos
migraron cara aos Estados Unidos e a comezos do século XX, vivían máis suecos en
Chicago que en Gotemburgo, a segunda cidade máis grande de Suecia. A maioría dos
inmigrantes suecos radicáronse no Medio Oeste estadounidense, alcanzando unha
gran incidencia na poboación de Minnesota. Como destinos secundarios, outras
correntes suecas dirixíronse a Delaware, a Canadá, a Chile e en menor medida á
Arxentina.

Aínda que o proceso de industrialización de Suecia desenvolveuse lentamente, a
agricultura experimentou cambios importantes debido ás innovacións tecnolóxicas
e ao crecemento da poboación. Estas innovacións incluían programas do goberno de
cercamento, sobre-explotación das terras agrícolas e a introdución de novas
especias. Tamén debido ao feito de que os campesiños suecos foran explotados
como en ningún outro lugar en Europa, a cultura granxeira sueca adquiriu un
papel destacado na política, característica que se mantivo no tempo, co Partido
Agrario, actualmente chamado Partido do Centro. Entre 1870 e 1914, Suecia
comezou a industrializarse nun proceso que se mantería en diante.

Durante a segunda metade do século XIX, producíronse fortes movementos sociais e
sindicais, así como de grupos abstinentes e relixiosos independentes, que
comezaron a pular por un Estado democrático e en 1889 fundouse o Partido
Socialdemócrata Sueco. Estes movementos levaron ao país cara a unha moderna
democracia parlamentaria, acadada na época da Primeira Guerra Mundial. Como a
Revolución Industrial avanzaba durante o século XX, a poboación rural comezou a
migrar cara ás cidades para traballar nas fábricas e comezaron a ser incluídos
en sindicatos. En 1917 fracasou unha revolución socialista, mais para iso
debeuse establecer unha monarquía parlamentaria de tipo democrático.

Suecia mantívose oficialmente neutral durante ambas as guerras mundiais, aínda
que a súa neutralidade na Segunda Guerra Mundial foi debatida moitas veces,
estando baixo a influencia alemá a maior parte da guerra e illados do resto do
mundo por medio de bloqueos. Inicialmente, o goberno sueco considerou que non
estaba en posición de oporse a Alemaña, posteriormente colaborou con Hitler. Os
voluntarios suecos nas unidades nazis Schutzstaffel (SS) estiveron entre os
primeiros en invadir a Unión Soviética durante a Operación Barbarroxa. Suecia
tamén proporcionou aceiro, rodamentos e maquinaria a Alemaña durante a guerra.
Cara ao final da contenda, cando a derrota alemá parecía inminente, Suecia
comezou a xogar un rol en esforzos humanitarios e acoller refuxiados, entre eles
os moitos xudeus da Europa ocupada polos nazis que foron salvados en parte
porque Suecia participou en misións de rescate en campos de concentración, sendo
o principal centro de refuxiados de Escandinavia e os países Bálticos. Con todo,
críticas internas e externas aseguran que Suecia puido facer máis para resistir
as ameazas dos nazis, mesmo se corría o risco dunha ocupación.

Desde aproximadamente 1934 até 1975, Suecia esterilizou a máis de 62.000 persoas
levando á práctica as teorías euxenéticas que supoñen que existe unha relación a
etnia e a raza coa saúde mental e física. En 1996 os socialdemócratas rexeitaron
o pago de compensacións ás vítimas, porén en 1999 o goberno sueco comezou a
indemnizar ás vítimas e os seus familiares.

Durante a Guerra Fría Suecia adoptou publicamente unha posición de neutralidade,
mais de xeito non oficial os líderes suecos mantiveron conexións estreitas cos
Estados Unidos. A principios de 1960, Suecia e Estados Unidos acordaron
despregar submarinos nucleares fóra da costa leste sueca e ese mesmo ano ambos
os países fixeron un pacto secreto de defensa que foi dado a coñecer
recentemente en 1994.

Despois da Segunda Guerra Mundial, Suecia tomou vantaxe da súa base industrial
intacta, estabilidade social e dos seus recursos naturais para expandir a súa
industria e apoiar a reconstrución de Europa. Suecia foi parte do Plan Marshall
e participou na Organización para a Cooperación e o Desenvolvemento Económico
(OCDE). Durante a maior parte da posguerra, o país foi gobernado polo Partido
Socialdemócrata Sueco (en sueco: Socialdemokraterna). Este partido estableceu un
modelo corporativista que favoreceu ás grandes empresas capitalistas, pero tamén
aos sindicatos, organizados na Confederación de Sindicatos Suecos (LTC),
afiliada ao mesmo partido.

O Estado sueco adquiriu un rol decisivo e a cantidade de empregados públicos
aumentou notablemente entre 1960 e 1980. Finalmente, o país abriuse ao comercio
internacional e orientouse ao competitivo sector manufactureiro internacional,
obtendo boas taxas de crecemento até a década de 1970.

Como outros países do mundo, entrou nun período de declinación económica, logo
dos embargos de petróleo de 1973-1974 e 1978-1979. Na década de 1980 os
alicerces da industria sueca foron fortemente reestruturados. A construción de
barcos foi descontinuada, a talla de bosques foi integrada á produción moderna
de papel, a industria do aceiro foi concentrada e especializada, e a enxeñaría
mecánica foi robotizada. Entre 1970 e 1990 case tódolos impostos foron elevados
máis do 10%, e o crecemento foi moi lento comparado coa maioría dos países de
Europa Occidental. O imposto de límite de ingresos para os traballadores
alcanzou a máis do 80% e o gasto público superou a metade do PIB nacional, á vez
que a súa política económica era cuestionada polos economistas clásicos.

A principios da década de 1990 Suecia caeu nunha crise fiscal. A resposta do
goberno foi reducir os gastos e instituir unha serie de reformas para impulsar a
competitividade de Suecia, entre as que se atopaban reducir o estado de benestar
sueco e privatizar bens e servizos públicos. As reformas permitíronlle entrar á
Unión Europea, á cal Suecia pertence dende o 1 de xaneiro de 1995, aínda que sen
adoptar o euro, mantendo a coroa sueca como a súa moeda nacional.

Actualmente Suecia é un dos países con máis alto Índice de Desenvolvemento
Humano, atopándose entre o vinte economías máis grandes do mundo. Suecia tamén
adoita participar en operacións militares internacionais, incluíndo Afganistán,
onde as tropas suecas están baixo o mando da OTAN; e na Unión Europea apoiando
operacións das "forzas de paz" en países como Kosovo, Bosnia e Hercegovina e
Chipre. Ademais, varias empresas suecas exportan armamento que é utilizado polo
exército estadounidense en Iraq.

Situada no norte de Europa, Suecia limita ao leste co Mar Báltico e o Golfo de
Botnia, dándolle ao país unha longa liña costeira, que forma a parte este de a
península Escandinava. O país mide 1.600 km ao longo e 500 ao ancho. Na zona
oeste atópanse os Alpes escandinavos (en sueco: Skaderna), os cales forman unha
fronteira natural con Noruega, cubertos de neves eternas, nos que ademais teñen
a súa orixe infinidade de fluxos de auga que cruzan o país de oeste a leste.

A altitude mínima de Suecia atópase na baía do Lago Hammarsjön, preto de
Kristianstad con 2,41 metros baixo o nivel do mar. A altitude máxima do país
está no monte Kebnekaise con 2.111 m de altitude. No centro do país concéntranse
os lagos, sendo o Vättern e o Vänern os máis extensos de Suecia, sendo este
útlimo o lago máis grande do norte de Europa e o terceiro máis grande do
continente europeo, despois dos lagos Ladoga e Onega en Rusia.

Con 449.964 km², Suecia é o 57° país máis grande do mundo, sendo o quinto máis
grande de Europa e o máis grande de Europa do Norte. Ao nordés limita con
Finlandia, ao suroeste cos estreitos de Skagerrak, Kattegat e Öresund. Ademais,
posúe límites mariños con Dinamarca, Alemaña, Polonia, Rusia, Lituania, Letonia
e Estonia, estando conectada con Dinamarca pola ponte de Oresund. Gotland e
Öland son as dúas maiores illas de Suecia, inda que hai ademais unha grande
cantidade de illas máis pequenas como as que forman a capital, Estocolmo.

Suecia conta con vinte e cinco provincias históricas chamadas landskap, baseadas
en cultura, xeografía e historia: Bohuslän, Blekinge, Dalarna, Dalsland,
Gotland, Gästrikland, Halland, Hälsingland, Härjedalen, Jämtland, Lappland,
Medelpad, Norrbotten, Närke, Skåne, Småland, Södermanland, Uppland, Värmland,
Västmanland, Västerbotten, Västergötland, Ångermanland, Öland e Östergötland.
Estas provincias teñen importancia na identidade da xente que as habita. As
provincias habitualmente son agrupadas en tres grandes rexións: o norte
Norrland, o centro Svealand e o sur Götaland. A escasamente poboada Norrland
ocupa case o 60% do país. Preto do 15% do territorio de Suecia esta dentro do
Círculo Polar Ártico. O sur de Suecia é predominantemente agrícola, mentres no
norte a actividade forestal é ampla. As rexións máis densamente poboadas son
Öresund no sur, e o val do lago Mälaren preto de Estocolmo.

A maior parte de Suecia posúe un clima tépedo, a pesar da súa latitude, con
catro estaciones diferentes e temperaturas tépedas todo o ano. O país pode ser
dividido en tres tipos de clima: a parte sur cun clima oceánico, a parte central
cun clima húmido continental e a parte norte cun clima boreal. Con todo, Suecia
é máis cálida e seca que outros lugares de latitudes similares e doutras mesmo
máis ao sur, debido principalmente á corrente do Golfo. Por exemplo, o centro e
sur do país teñen invernos máis cálidos que moitas partes de Rusia, Canadá e
Estados Unidos. Debido á súa localización, a duración do día varía enormemente.
Ao norte do Círculo Polar Ártico, o sol nunca se pon nalgúns días do verán, e
nalgúns días de inverno nunca amence. O día en Estocolmo dura máis de 18 horas a
finais de xuño, pero só ao redor de 6 horas a finais de decembro. Gran parte do
territorio sueco recibe entre 1.600 e 2.000 horas de luz solar anualmente.

A temperatura varía de norte ao sur. A parte central e sur do país ten veráns
cálidos e invernos fríos, con temperaturas máximas entre 20 a 25 °C e mínimas
entre 12 e 15 °C durante o verán; e unha temperatura media de -4 a 2 °C no
inverno. Pola súa banda, a parte norte do país ten veráns máis curtos e frescos,
e invernos máis longos e fríos con temperaturas usualmente baixo o punto de
conxelación desde setembro até maio. Ondas de calor ocorren ocasionalmente, e
temperaturas por encima dos 25 °C preséntanse durante varios días no verán, ás
veces até na parte norte do país. A temperatura máis alta rexistrada en Suecia
foi de 38 °C en Målilla, en 1947, mentres a temperatura máis baixa foi de
-52,6 °C en Vuoggatjålme en 1966.

Suecia é unha monarquía constitucional parlamentaria, sendo o poder do rei
constantemente reducido. A constitución de 1974 restrinxiu a actuación da
realeza a funcións cerimoniais, mais o rei conserva aínda a función de xefe de
estado. A sociedade e a opinión pública sueca nunca expresaron un forte desexo
pola instalación dunha república, porén o Partido Social-Demócrata e o Partido
de Esquerda manteñen nas súas propostas políticas a abolición da monarquía.

Constitucionalmente, os 349 membros do Riksdag (Parlamento) teñen a autoridade
suprema de goberno. O Riksdag é responsable da elección do Primeiro Ministro,
quen dirixe ao goberno (os ministerios). O poder lexislativo é compartido entre
o Parlamento e o Primeiro Ministro. O poder executivo é exercido polo
gobernante, mentres o poder xudicial é independente. Conta cun organismo chamado
Lagrådet (Consello de Leis), que ten a facultade de examinar a
constitucionalidade das leis e decisións do goberno, aínda que as súas
resolucións non son obrigatorias; con todo, debido ás restricións desta forma de
control de constitucionalidade e a unha débil xurisdición, os seus labores
tiveron pouca actividade.

Os proxectos de lei deben ser presentados polo gabinete ou polos parlamentarios.
Os membros do Parlamento son elixidos en base de escrutinio proporcional
plurinominal para un período de catro anos. A Constitución pode ser modificada
polo Riksdag, para o que se require que a decisión sexa aprobada por unha
maioría absoluta entre períodos de eleccións xerais. Suecia ten outro tres leis
constitucionais: A Acta de Sucesión Real, a Acta de Liberdade de Prensa e a Lei
Fundamental para a Liberdade de Expresión.

En Suecia o número de votantes sempre foi alto a comparación de moitos países,
aínda que ha ir en descenso en décadas recentes, e actualmente é de ao redor do
80% (80,11% en 2002 e 81,99% en 2006). Os políticos suecos gozaban dun alto grao
de confianza dos cidadáns na década de 1960, mais co paso dos anos esta foi
diminuíndo até alcanzar o nivel de confianza máis baixo dos países da rexión. En
canto a movementos políticos, Suecia ten unha longa historia dos chamados
Folkrörelser ("movementos populares"), sendo os máis notables os sindicatos, o
movemento independente cristián, o movemento de abstinencia, o movemento
feminista e, máis recentemente, o movemento deportivo.

Polas décadas de 1960 e 1970 xurdiu por primeira vez en Suecia un movemento que
agora se coñece como a "revolución sexual", especialmente promovendo a igualdade
de xénero. Actualmente, a porcentaxe de persoas solteiras é un dos máis altos no
mundo. En décadas recentes, Suecia converteuse nun país tolerante cara á
homosexualidade e dende 2009 está permitido o matrimonio entre persoas do mesmo
sexo.

Os principais partidos políticos do país son o Socialdemócrata (SAP), o Partido
da Esquerda (V), o Partido Verde (MP), o Partido da Coalición Moderada (M), o
Partido Demócrata cristiá (Kd) e Partido Popular Liberal (FP). En setembro do
ano 2006, os seguintes partidos tiñan asentos no Riksdag:

A aplicación da lei en Suecia é levada a cabo por varias institucións
gobernamentais. O Servizo Policial Sueco (encargado da organización da policía),
a Forza Operante Nacional (semellante á unidade SWAT dos Estados Unidos), o
Departamento Nacional de Investigación Criminal e o Servizo de Seguridade Sueco
(responsables de actividades anti-terroristas e de contraespionaxe) son algúns
das axencias do goberno encargados de facer cumprir a constitución e protexer ao
país.

De acordo a un estudo de vitimización feito a 1.201 suecos en 2005, Suecia ten
un alto índice de delincuencia comparado con outros países da Unión Europea. Os
delitos máis frecuentes son asaltos, crimes sexuais, crimes de odio e fraudes.
Con todo, Suecia presenta baixos niveis de roubos a vivendas e de automóbiles,
problemas de adiccións e corrupción.

Suecia está dividida en tres grandes partes, Götaland, ao sur, englobando a
cidade de Malmö, Svealand, na parte central, que engloba Gotemburgo, Estocolmo e
Norrland, que fica ao norte. Cada unha desas tres partes está subdividida en
rexións menores chamadas landskaps. Os landskaps non teñen máis significado
administrativo ningún, mais sen un significado histórico. Actualmente, os
landstings son os equivalentes ao landskaps con significado administrativo de
aproximadamente o mesmo deseño dos antigos landskaps.

Suecia ten unha das maiores esperanzas de vida do mundo. O 4 de agosto do ano
2004, a poboación de Suecia pasou a barreira dos nove millóns segundo o SCB. En
setembro do 2013, a poboación era de 9.625.444. O 86.7% da poboación era de
etnia Sueca.

As maiores comunidades de non-suecos están formadas polos fineses os cales fan o
2% da poboación. Outros importantes proveñen doutros países Escandinavos, da
antiga Iugoslavia, e do Oriente Medio. Outro importante grupo son os indíxenas
saami que viven no norte de Suecia nunha comunidade de 17.000 persoas.

Suecia transformouse dunha nación de emigrantes ó acabar a Primeira Guerra
Mundial a unha nación de inmigrantes o acaba-la Segunda Guerra Mundial. Hoxe en
día o 12% dos habitantes naceu no estranxeiro, e un quinto da poboación son
fillos ou netos de inmigrantes. Os maiores grupos veñen de Finlandia, da antiga
Iugoslavia, do Oriente Medio e doutros países nórdicos nesa orde.

As intervencións Soviéticas contra a Revolución Húngara de 1956 e a liberación
de Checoslovaquia en 1968 resultou na primeira chegada de refuxiados políticos.
Algúns americanos desertores da guerra de Guerra de Vietnam tamén atoparon
refuxio entre os Suecos, os cales estaban encontra do imperialismo feito pola
Unión Soviética e os Estados Unidos de América. Despois do golpe militar de 1973
en Chile, e as seguintes ditaduras de Chile e outros países Sudamericanos, os
refuxiados políticos cambiaron a imaxe da inmigración en Suecia , incluídos os
refuxiados de Irán, Iraq e Palestina.

O sueco é unha lingua xermánica falada no norte de Europa , en concreto en
Suecia e na costa de Finlandia (falada por un 5% dos fineses) , é moi similar ó
danés e o noruegués, máis se diferencia delas na pronunciación e ortografía.
Suecia non ten ningunha lingua oficial aínda que o Sueco ten de facto o status
de lingua oficial. A lingua dominante sempre foi o sueco por iso nunca houbo
unha necesidade política de facela oficial Aínda así con recoñecemento de cinco
linguas minoritarias (finés, meänkieli, saami, romaní e yiddish) o 1 de abril do
ano 2000, a necesidade de facer o sueco oficial faise cada vez máis popular e o
7 de decembro do ano 2005, o parlamento votou para este recoñecemento, porén non
tivo éxito.

A maioría dos suecos, especialmente aqueles menores de 60 anos , son capaces de
entender e falar inglés grazas ó comercio e a popularidade de viaxar ó
estranxeiro xunto co a forte influencia Anglo-americana e tamén a tradición de
subtitular as series de televisión e os filmes. O inglés se converteu nunha
materia obrigatoria na escola secundaria para os estudantes de Ciencias Naturais
en 1849 e para o resto dos estudantes suecos dende 1940. Dependendo da escola, o
Inglés é unha materia obrigatoria dende terceiro ata noveno grao, todos os
estudantes continúan estudándoo tamén no primeiro curso da escola secundaria.

Suecia é un dos países onde existe menos sentimento relixioso existe, entre 46 e
un 85%, segundo diveros estudos sociolóxicos, da poboación sueca pódese
categorizar como ateos, agnosticos ou que non cren en ningún tipo de deus. Non
obstante o anterior no ano 2011 o 68,8% dos suecos son formalmente membros da
Igrexa de Suecia, de tradición luterana e que ata o ano 2000 tiña o rango de
igrexa de estado. Así e todo a alta porcentaxe de bautizados, un 65%, a
participación en actos relixiosos é moi baixa, salientando tan só a porcentaxe
de funerais, un 84% fanse no seo da igrexa. Aproximadamente un 0,7% dos membros
da igrexa abandónana cada ano. En Suecia existen outras confesións relixiosas,
moitas son numerosas por efecto dos inmigrantes chegados á Suecia ao longo da
súa historia, así teñen tradición no país os católicos, ortodoxos, musulmáns e
outras denominacións protestantes, coñecidas no país co termo de Igrexa Libre,
por oposición á antiga Igrexa oficial, a Igrexa de Suecia. No ano 2006 había
400.000 musulmáns no país calculándose un 5% os practicantes Outras confesións
presentes en Suecia pero cun número de membros máis reducido son os budistas,
xudeus, hindús e bahaítas e nos últimos anos apareceron tamén neopaganos e
reviviuse a relixión tradicional sami.

Suecia ten unha economía de mercado fortemente regulada polo Estado, que foi
coñecida como modelo sueco e presentada como exemplo do proposta socio-económica
da socialdemocracia europea. Orientada principalmente á exportación, conta cun
moderno sistema de distribución, suficientes comunicacións externas e internas e
unha forza de traballo especializada. A madeira, a enerxía hidráulica e o ferro
constitúen a base da súa economía altamente enfocada cara ao comercio
internacional. A enxeñaría achega o 50% da produción e exportacións. As
telecomunicacións e as industrias automotriz e farmacéutica son tamén de gran
importancia. A agricultura conta co 2% do PIB e emprego.

A finais do 2007 as vinte compañías máis grandes rexistradas en Suecia eran
Volvo, Ericsson, Vattenfall, Skanska, Sony Ericsson Mobile Communications AB,
Svenska Cellulosa Aktiebolaget, Electrolux, Volvo Personvagnar, TeliaSonera,
Sandvik, Scania, IKEA, Hennes & Mauritz, Nordea, Preem, Atlas Copco, Securitas,
Nordstjernan e SKF.

Case toda a produción industrial sueca é realizada por empresas privadas, feito
que contrasta con outros países industrializados, como Austria e Italia, onde as
empresas do Estado teñen maior presenza. O goberno de centro-dereita do primeiro
ministro Fredrik Reinfeldt instalado en 2006, anunciou que privatizaría a
maioría das empresas estatais e até 2008 vendera Vin & Sprit (V&S), produtora do
vodka Absolut, a aseguradora Vasakronan e as accións en OMX, empresa que
controla a Bolsa de Valores.

A poboación economicamente activa (PEA) é duns 4,5 millóns de persoas, dos cales
ao redor dun terzo contan con estudos de educación superior. A economía do país
crece a un ritmo de 2% por ano. O traballador medio recibe 40% do seu salario
despois do cobro de impostos e achegues á seguridade social, polo que a presión
impositiva en Suecia é alta comparada cos demais países desenvolvidos,
alcanzando o 51,1% do PIB en 2007, case o dobre que a de países como Estados
Unidos ou Irlanda. Os empregados públicos suman case un terzo da forza de
traballo, unha taxa máis alta que a maioría dos países. O crecemento do PIB
acelerouse desde as reformas realizadas na década de 1990, especialmente no
sector manufactureiro.

O Foro Económico Mundial de 2008 considerou a Suecia como o terceiro país máis
competitivo do mundo. Pola súa banda, o Índice de Liberdade Económica situouna
no posto 27 entre 162 países avaliados, e 14 entre os 41 países europeos.
Finalmente, ocupou o posto número 9 do Anuario IMD de Competitividade 2008.
Suecia rexeitou o euro como moeda a través de voto popular e actualmente a moeda
oficial do país é a coroa sueca (SEK). O Banco Central Sueco (Sveriges
Riksbank), fundado en 1668 o que o fai o banco central máis antigo do mundo,
ocúpase da estabilidade dos prezos, mantendo a inflación nun 2% anual, un dos
máis baixos entre os países europeos dende mediados da década de 1990. Os países
cos que efectúa a maior parte da actividade financeira son Alemaña, Estados
Unidos, Noruega, Reino Unido, Dinamarca e Finlandia.

Sendo un país desenvolvido moi avanzado, as investigacións científicas xogan un
papel clave para o desenvolvemento económico e para a sociedade en xeral, e a
alta calidade no desenvolvemento científico e tecnolóxico de Suecia é recoñecida
ao redor do mundo. Xuntos, o sector público e privado destinan preto do 4% do
PIB á investigación e desenvolvemento, o cal converte a Suecia nun dos países
que máis inviste en I+D+I en termos de porcentaxe do PIB. O estándar das
investigacións suecas é alto e o país é líder mundial en múltiples campos
importantes. Estatisticamente, Suecia é o primeiro en Europa en canto ao número
de traballos científicos publicados per cápita.

Aínda que é un país relativamente pequeno, Suecia estivo dende hai moito tempo
na vangarda de I+D+I. Por varias décadas, o goberno decidiu poñer como
prioritarias algunhas actividades científicas de investigación. Este forte apoio
axudou a Suecia a converterse nun país líder en termos de innovación. As
estatísticas demostran que dende 1970 a 2003, o sistema nacional de innovación
sueco estaba entre os mellores dos países membros da OCDE en canto á xeración de
invencións tecnolóxicas e o número de patentes rexistradas de acordo ao tamaño
da poboación. Só Suíza reportou un maior índice de patentes en relación á súa
poboación. Máis aínda, Suecia atopábase entre os países co maior número de
publicacións científicas nos campos de ciencia médica, ciencias naturais e
enxeñaría no 2001.

En termos de estrutura, a economía de Suecia é caracterizada polas súas grandes
exportacións orientadas cara ao sector tecnolóxico e industrial, así como os
comparativamente pequenos sectores de servizos e finanzas. Así a ciencia e
tecnoloxía volvéronse unha parte importante para a economía do país,
principalmente para as grandes organizacións industriais e de servizos que a
dominan.

Foi no século XVIII cando tivo lugar a Revolución científica. Previamente, os
adiantos tecnolóxicos chegaran da man de profesionais que inmigraran doutros
países europeos. En 1739 fundouse a Real Academia das Ciencias de Suecia, con
personaxes como Carolus Linnaeus e Anders Celsius entre os seus primeiros
membros. Dende 1870, moitas compañías de enxeñaría foron creadas a un ritmo
nunca antes visto e os enxeñeiros convertéronse nos heroes da época. Moitas das
compañías fundadas por estes pioneiros son aínda recoñecidas a nivel
internacional.

Alfred Nobel inventou a dinamita e instituíu o Premio Nobel. Gustaf Dalén fundou
a compañía de gas AGA e gañou o Premio Nobel de Física polas súas válvulas
solares. Lars Magnus Ericsson comezou a empresa que leva o seu nome, Ericsson,
que hoxe en día é unha das compañías de telecomunicacións máis grandes no mundo.
Jonas Wenström foi un pioneiro na corrente alterna e xunto co inventor croata
Nikola Tesla, inventou o sistema electrónico de tres fases.

A tradicional industria e enxeñaría son aínda una das principais fontes de
invencións suecas, pero a electrónica, farmacéutica e outras industrias de alta
tecnoloxía comezan a gañar terreo. O Tetra pack foi inventado polo sueco Erik
Wallenberg. Håkan Lans inventou o Automatic Identification System, unha
ferramenta usada por buques e avións civís a nivel mundial. Losec, un
medicamento para as úlceras, foi a medicina máis vendida na década de 1990 e foi
desenvolvida por AstraZeneca, unha compañía anglo-sueca. Gran parte das
industrias suecas multinacionais tiveron as súas orixes no enxeño de múltiples
inventores suecos. Suecia tiña un total de 33.523 patentes até o ano 2007, de
acordo á Oficina de Patentes e Marcas Rexistradas dos Estados Unidos, con só dez
países superando este número.

A cultura de Suecia é percibida tipicamente como igualitaria, sinxela e aberta a
influencias doutros países. O país recibiu a influencia cultural doutros países
e institucións: a Igrexa Católica e Alemaña durante a Idade Media, Francia
durante o século XVIII, de novo Alemaña no século XIX e os países de cultura
anglosaxoa despois da Segunda Guerra Mundial.

Outro aspecto cultural destacado a nivel internacional é a entrega do Premio
Nobel, instituídos polo inventor sueco Alfred Nobel. Este galardón outorgase
cada ano dende 1901 a persoas que fixeron investigacións sobresalientes,
inventado técnicas ou equipamento revolucionario ou contribucións notables á
sociedade.

Suecia foi berce de varios escritores recoñecidos a nivel mundial incluíndo a
August Strindberg, Astrid Lindgren, Stieg Larsson e os gañadores do Premio Nobel
Selma Lagerlöf e Harry Martinson. En total entregáronse sete Premios Nobel de
Literatura a escritores suecos. Entre os artistas máis coñecidos do país
atópanse pintores como Carl Larsson e Anders Zorn, e os escultores Tobias Sergel
e Carl Milles.

Suecia conta cunha rica tradición musical que abrangue dende as baladas
folclóricas medievais até o hip hop. A música nórdica pre-cristiá perdeuse co
paso do tempo, aínda que existen recreacións históricas baseadas en instrumentos
atopados en sitios arqueolóxicos viquingos. Entre os instrumentos utilizados
atópanse o lur (unha especie de trompeta), instrumentos de corda sinxelos,
frautas de madeira e tambores. É posible que algúns trazos da música viquinga
permanezan até o día de hoxe nas cancións tradicionais suecas.

A música tradicional é un escenario musical importante, tanto no estilo
tradicional e no estilo moderno, que a miúdo incorpora elementos doutros xéneros
como o rock e o jazz. Entre os principais grupos de música sueca tradicional
destacan Väsen (único grupo que usa un instrumento sueco chamado nyckelharpa),
Garmarna, Nordman e Hedningarna. Tamén está a música de Laponia, chamada yoik, a
cal é unha especie de canto que é parte da espiritualidade tradicional do pobo
saami, que gañou recoñecemento mundial dentro do campo da música folclórica.

Suecia é un gran mercado para a música de new age e de conciencia ambiental, así
como para a música pop e rock que conteñen mensaxes de liberalismo e de
esquerda. Ademais, o país tamén ten unha prominente tradición en música coral,
derivada en parte da importancia cultural da música folclórica. De feito, dos
9,2 millóns de habitantes, estímase que entre 500 e 600 mil acodes cantan en
coros.

Suecia é o terceiro exportador de música máis grande no mundo, con máis de 800
millóns de dólares de ingresos en 2007, excedido só polos Estados Unidos e o
Reino Unido. ABBA foi un dos primeiros grupos musicais de Suecia que se fixo
famoso ao redor do mundo, que aínda se atopan entre os artistas máis exitosos,
con preto de 370 millóns de discos vendidos. Con ABBA, a música de Suecia entra
a unha nova era, na cal o pop sueco gañou importancia internacional. Outras
bandas que se fixeron mundialmente famosas son Roxette, Irene, Loveninjas, Mando
Diao, The Hives ou The Cardigans. Por outra banda, Suecia gañou en catro
ocasións o Festival da Canción de Eurovisión con ABBA, os Herreys, Carola
Häggkvist e Charlotte Perrelli.

Outro tipo de música que cobrou importancia é heavy metal (incluíndo os
subgéneros death metal, o metal progresivo e o power metal). Algunhas bandas
suecas que sobresaen dentro deste xénero son Bathory, Amon Amarth, K2, Opeth ou
a vocalista de Nightwish, Anette Olzon, entre outros.

Finalmente, o jazz é outro dos xéneros importantes dentro da música sueca.
Durante o últimos sesenta anos mantivo un estándar artístico elevado, en gran
parte debido ás bandas locais que reciben influencia doutros países como
Bélxica, Francia, Reino Unido e Estados Unidos. Lars Gullin é o máximo
representante do jazz sueco.

O primeiro texto literario achado en Suecia é a Pedra de Rök, tallada durante a
Era Viquinga preto do ano 800. Coa conversión do país ao cristianismo en 1100,
Suecia entrou na Idade Media, durante a cal os monxes preferiron usar o latín,
polo que son escasos os textos escritos en sueco antigo desa época. A literatura
sueca floreceu só despois de que o idioma sueco fose estandarizado no século
XVI, sendo a Biblia un dos primeiros libros traducidos ao sueco en 1541. A miúdo
esta tradución é chamada a Biblia de Gustavo Vasa.

Coa implantación do sistema educativo e a liberdade que deu a secularización, o
século XVII viu o desenvolvemento de múltiples escritores suecos. Exemplo disto
son Georg Stiernhielm (século XVII), quen foi o primeiro en escribir poesía
clásica en sueco; Johan Henric Kellgren (século XVIII), o primeiro en escribir
unha prosa fluída en sueco; Carl Michael Bellman (finais do século XVIII), o
primeiro escritor de de baladas de burlesque; e August Strindberg (finais do
século XIX), un escritor a socio-realista dramaturgo que alcanzou a fama
mundial. O século XX continuou dando notables autores como Selma Lagerlöf,
(Premio Nobel de Literatura 1909), Verner von Heidenstam (Premio Nobel de
Literatura 1916) e Pär Lagerkvist (Premio Nobel de Literatura 1951). Entre
outros autores destacados anteriores o século XX cómpre sinalar a Carl Jonas
Love Almqvist, Per Daniel Amadeus Atterbom, Carl Michael Bellman ou Lina
Sandell.

En décadas recentes, varios escritores suecos foron recoñecidos
internacionalmente, incluíndo a Henning Mankell, escritor de novelas de
detectives e Jan Guillou, escritor de novelas de espías ou Harry Martinson
(Premio Nobel de Literatura 1974) e a súa muller Moa Martinson. Mais a única
autora sueca que deixou unha marca importante dentro do mundo da literatura foi
a escritora de contos para nenos Astrid Lindgren, e os seus libros Pippi
Långstrump, Emil of Maple Hills, entre outros. Outros autores destacados deste
século son Maria Gripe ou Christina Lilliestierna. Finalemente cómpre destacar a
Stieg Larsson, autor da triloxía de novelas policiais Millenium.

Festexado o 30 de abril este rito marca o comezo da primavera para moitos
suecos. Acéndense grandes cacharelas con pólas secas.

Festexada 6 de xuño, foi lexislada en 1983 para determinar o día nacional de
Suecia. Elixiuse esta data por ser o día no cal Gustavo Vasa foi elixido rei de
Suecia. En 2005 foi decretado festivo nacional.

O fin de semana máis próximo ao 24 de xuño celébrase o Midsommar (Medio de
verán), o día máis longo do ano, que corresponde co solsticio de verán. É unha
das festas máis representativas de Suecia que se adoita celebrar no campo, con
bailes e xogos infantís. É unha festa de importancia comparable á Nadal.

A festividade de Santa Lucía coroa as celebracións de advento e celébrase o 13
de decembro. Segundo a tradición nenas vestidas de branco percorren as rúas
cantando e portando veas, encabezadas por unha delas que realiza o papel de
Lucía, portando unha cinta vermella na cintura e unha coroa de luz formada por
ramas e follas de arandos sobre a que se fixan unhas candeas. Unha antiga
tradición pagá, que adoptou tras os conflitos relixiosos da Reforma, o nome da
santa Lucía de Siracusa.



https://gl.wikipedia.org/wiki/MediaWiki

MediaWiki é un motor para wikis baixo licenza GPL, programado en PHP usando
MySQL sobre Apache. Malia ser creado e desenvolvido para a Wikipedia e os outros
proxectos da fundación Wikimedia, tivo unha grande expansión a partir de 2005,
existindo gran número de wikis baseadas neste software que nada teñen que ver
con dita fundación. A maioría deles dedícanse á documentación de software ou a
temas especializados.

MediaWiki foi desenvolvido orixinalmente para Wikipedia por Magnus Manske, co
fin de substituír a UseModWiki como motor do wiki (ao que os colaboradores de
Wikipedia chamaron "Fase I"). Á primeira versión chamáballa, simplemente
"software de Wikipedia fase II".

A mediados de 2002 o programa foi reescrito e mellorado, dando lugar á chamada
"fase III", e seguiu desenvolvéndose desde entón a partir dese código. O 29 de
agosto de 2003, bautizouse ao innombrado programa como "MediaWiki", un xogo de
palabras co nome da Fundación Wikimedia, que patrocina o seu desenvolvemento. A
primeira versión con este nome chamouse, entón, "MediaWiki-stable 20030829".
Empezouse entón a pensar as novas versións pensando en posibles usuarios alleos
a Wikipedia, mellorando especialmente en aspectos como a instalación do
software.

MediaWiki 1.5 foi publicado o 5 de outubro de 2005. Esta versión continuou os
cambios de arquitectura iniciados na anterior, sendo o principal un importante
rediseño do esquema da base de datos, que separa por completo o texto das
páxinas e a información dos seus historiais. Espérase que isto aumente a
velocidade de traslados (ou cambios de nome de artigos), listados de historiais,
e permita almacenar datos invariantes fose da base de datos principal. Ademais,
a nova versión admite o uso de gráficos SVG, converténdoos de forma transparente
a outros formatos para navegadores que non os soportan.

A versión 1.6 de MediaWiki foi publicada o 5 de abril de 2006. Véxase notas de
publicación na páxina oficial (en inglés).

Publicada o 7 de xullo de 2006. Véxanse as notas de publicación na páxina
oficial (en inglés).

Publicada o 10 de outubro do 2006. Nela inclúese compatibilidade con DjVu e o
uso de AJAX.

A primeira versión 1.12.0 foi publicada o 20 de marzo de 2008. A última revisión
1.12.4, con correccións de bugs e seguridade o 7 de febreiro de 2009.

A primeira versión 1.13.0 foi publicada o 14 de agosto de 2008. A última
revisión 1.13.4, con correccións de bugs e seguridade o 7 de febreiro de 2009.

Esta é a primeira versión estable de MediaWiki de 2009. Foi publicada o 22 de
febreiro de 2009.

Contén varias correccións de bugs menores desde a súa versión anterior. Foi
publicada o 10 de xuño de 2009.



https://gl.wikipedia.org/wiki/OpenGL

OpenGL é unha especificación estándar que define unha API multilinguaxe e
multiplataforma para escribir aplicacións que produzan gráficos 2D e 3D. Foi
desenvolvida por Silicon Graphics Inc. (SGI) en 1992. O seu nome vén do inglés
Open Graphics Library, cuxa tradución é biblioteca de gráficos aberta (ou
mellor, libre, tendo en conta a súa política de licenzas ).

OpenGL emprégase en campos como CAD, realidade virtual, representación
científica e de información, simulación de voo ou desenvolvemento de videoxogos,
no que o seu principal competidor é Direct3D de Microsoft Windows.

A grandes liñas, OpenGL é unha especificación, é dicir, un documento que
describe un conxunto de funcións e o seu comportamento exacto. A partir dela, os
fabricantes de hardware crean implementaciones (bibliotecas de funcións creadas
para enlazar coas funcións da especificación OpenGL, utilizando aceleración
hardware cando sexa posible). Devanditos fabricantes teñen que superar probas
específicas que lles permitan cualificar a súa implementación como unha
implementación de OpenGL.

Existen implementacións eficientes de OpenGL fornecidas por fabricantes para Mac
OS, Microsoft Windows, Linux, varias plataformas Unix, e PlayStation 3. Existen
tamén varias implementaciones software que permiten que OpenGL estexa dispoñible
para diversas plataformas sen soporte de fabricante. É de sinalar a biblioteca
de software libre / código aberto Mesa 3D, unha API de gráficos baseada
totalmente en software e completamente compatible con OpenGL. Con todo, para
evitar os custos da licenza para ser denominada formalmente como unha
implementación de OpenGL, afirma ser simplemente unha API moi similar.

A especificación OpenGL era revisada polo OpenGL Architecture Review Board
(ARB), fundado en 1992. O ARB estaba formado por un conxunto de empresas
interesadas na creación dunha API consistente e amplamente dispoñible.
Microsoft, un dos membros fundadores, abandonou o proxecto en 2003.

O 31 de xullo de 2006 anunciouse que o control de OpenGL pasaría do ARB ao Grupo
Khronos. Con iso intentábase mellorar a mercadotecnia de OpenGL e eliminar as
barreiras entre o desenvolvemento de OpenGL e OpenGL. ARB converteuse dentro de
Khronos no OpenGL ARB Working Group. Para unha relación dos membros que compón o
OpenGL ARB Working Group, véxase o apartado Membros do Grupo Khronos. O gran
número de empresas con variados intereses que pasaron tanto polo antigo ARB como
polo grupo actual fixeron de OpenGL unha API de propósito xeral cun amplo rango
de posibilidades.

A operación básica de OpenGL é aceptar primitivas coma puntos, liñas e
polígonos, e convertelas en píxeles. Este proceso é realizado por unha pipeline
gráfica coñecida como a Máquina de estados de OpenGL. A maior parte dos comandos
de OpenGL emiten primitivas á pipeline gráfica ou configuran como a pipeline
procesa ditas primitivas. Ata a aparición da versión 2.0 cada etapa da pipeline
executaba unha función establecida, resultando pouco configurable. A partir da
versión 2.0 varias etapas son completamente programables usando GLSL.

Establécese a matriz modelview, que controla a posición da cámara respecto das
primitivas que renderizamos. Atrasámola 3 unidades no eixo Z, deixándoa
apuntando cara á orixe:

A matriz projection controla a perspectiva aplicada ás primitivas; utilízase de
forma similar á anterior:

Nos anos 1980 o desenvolvemento de software que fose compatible cun amplo rango
de hardware gráfico era un verdadeiro reto para os desenvolvedores. Había que
tratar con interfaces moi diferentes e escribir drivers específicos para cada
tipo de hardware, resultando moi custoso; por iso, subcontratábanse equipos de
programadores para axilizar o desenvolvemento. Dado que cada equipo traballaba
por separado nos seus interfaces, producíase moito código redundante. Ademais,
era un proceso caro, polo que varios grupos innovadores aceptaron o reto de
atopar un método mellor.

Ao principio dos anos 1990 SGI era un grupo de referencia en gráficos 3D para
estacións de traballo. Súa era a API IRIS GL, considerada punteira no campo e
estándar de facto, chegando a eclipsar a PHIGS, baseada en estándares abertos.
IRIS GL considerábase máis fácil de usar e, o máis importante, soportaba
renderizado en modo inmediato. Ademais, PHIGS, aparte da súa maior dificultade,
foi considerada inferior a IRIS GL respecto de funcionalidade e capacidade.

A competencia de SGI (Sun Microsystems, Hewlett-Packard e IBM, entre outros) foi
capaz de introducir no mercado hardware 3D compatible co estándar PHIGS mediante
extensións. Isto foi reducindo a cota de mercado de SGI conforme ían entrando
diferentes provedores no mercado. Por todo iso, nun intento de fortalecer a súa
influencia no mercado, SGI decidiu converter o estándar IRIS GL nun estándar
aberto.

SGI observou que a API IRIS GL non podía ser aberta debido a conflitos de
licenzas e patentes; tamén contiña funcións non relevantes para os gráficos 3D
como APIs para fiestras, teclado ou rato (en parte, porque foi desenvolvida
antes da aparición do X Window System ou dos sistemas NEWS de Sun). Ademais,
mentres ía madurando o soporte do mercado para o novo estándar, pretendíase
manter os antigos clientes mediante bibliotecas engadidas como Iris Inventor ou
Iris Performer.

Coa variedade de hardware gráfico existente, lograr que todos falasen o mesmo
linguaxe obtivo un efecto importante, ofrecendo aos desenvolvedores de software
unha plataforma de alto nivel sobre a que traballar.

En 1992, SGI liderou a creación do OpenGL Architecture Review Board (OpenGL
ARB), grupo de empresas que mantería e estendería a especificación OpenGL nos
anos seguintes. OpenGL evolucionou desde IRIS GL, superando o seu problema de
dependencia do hardware ao ofrecer emulación software para aquelas
características non soportadas polo hardware do que se dispuxese. Así, as
aplicacións podían utilizar gráficos avanzados en sistemas relativamente pouco
potentes.

En 1994 SGI barallou a posibilidade de lanzar un produto denominado OpenGL++, o
cal incluía elementos como unha API de scene-graph (baseada presumiblemente na
tecnoloxía de Performer). Dita especificación foi divulgada entre uns poucos
grupos interesados, pero nunca apareceu finalmente como produto.

En 1995 Microsoft lanzou Direct3D, que se convertería no principal competidor de
OpenGL. O 17 de decembro de 1997 Microsoft e SGI iniciaron o proxecto
Fahrenheit, esforzo cooperativo co obxectivo de unificar as interfaces de OpenGL
e Direct3D (e engadir tamén unha API scene-graph). En 1998 uniríase ao proxecto
Hewlett-Packard. A pesar de ter un principio prometedor en estandarizar as APIs
de gráficos 3D, debido a restricións financeiras en SGI e a falta xeral de apoio
por parte da industria, foi finalmente abandonado en 1999.

O 2 de agosto de 2006 publicouse OpenGL 2.1. Sendo completamente compatible coas
versións anteriores, achega ademais novas características como:

A nova revisión da API OpenGL vai ser OpenGL 3.0, anteriormente coñecida como
Longs Peak. Estaba planeado inicialmente a ser finalizado en setembro de 2007,
pero o grupo Khronos anunciou o 30 de Outubro que por diversos problemas a
revisión ía ser atrasada.

A popularidade de OpenGL débese en parte á súa detallada documentación oficial.
O OpenGL ARB publicou unha serie de manuais actualizados conforme a API ía
evolucionando. Son facilmente recoñecibles (e coñecidos) pola cor das súas
tapas:

O estándar OpenGL permite aos fabricantes engadir novas funcionalidades
adicionais mediante extensións conforme aparecen novas tecnoloxías. Devanditas
extensións poden introducir novas funcións e constantes, e suavizar ou ata
eliminar restricións en funcións xa existentes. Cada fabricante dispón dunha
abreviatura que lle identifica no nome das súas novas funcións ou constantes.
Por exemplo, a abreviatura de NVIDIA (NV) aparece na definición da súa función
glCombinerParameterfvNV() e o seu constante GL_NORMAL_MAP_NV.

É posible que varios fabricantes póñanse de acordo en implementar a mesma
funcionalidade estendida. Nese caso, úsase a abreviatura EXT. Ata pode ocorrer
que o ARB adopte a extensión, converténdose así en estándar e utilizando a
abreviatura ARB nos seus nomes. A primeira extensión ARB foi
GL_ARB_multitexture, presentada na versión 1.2.1. Seguindo o camiño marcado pola
extensión, o multitexturing non é xa unha extensión opcional, senón que entrou a
formar parte do núcleo de OpenGL desde a versión 1.3.

Antes de usar unha extensión, os programas deben comprobar a súa dispoñibilidade
e, despois, acceder ás novas funcionalidades ofrecidas. Este proceso é
dependente da plataforma, pero bibliotecas como GLEW e GLEE simplifícano.

As especificacións para a maior parte das extensións poden atoparse no rexistro
oficial de extensións [1].

Para salientar as características multilenguaje e multiplataforma de OpenGL,
desenvolvéronse varios bindings en moitas linguaxes. Algúns das linguaxes para
os que están dispoñibles devanditos bindings son:

Para unha lista completa e actualizada dos membros do proxecto, véxanse as
listas de membros promotores, contribuíntes e académicos do Grupo Khronos.



https://gl.wikipedia.org/wiki/Estrutura_vestixial

As estruturas vestixiais son estruturas determinadas xeneticamente ou atributos
que aparentemente perderon a maioría ou todas as súas funcións ancestrais nunha
especie, pero que se mantiveron, aínda que ás veces reducidas, durante o proceso
da evolución. Esta característica denomínase vestixialidade. A avaliación da
vestixialidade faise xeralmente por comparación con características homólogas en
especies relacionadas. A emerxencia da vestixialidade ocorre por procesos
evolutivos normais, normalmente pola perda de función dunha característica que
xa non está suxeita a presións de selección positivas cando perde o seu valor
nun ambiente cambiante. A característica pode sufrir unha selección en contra
máis rapidamente se a súa función se converte definitivamente en daniña.
Exemplos típicos de ambos os tipos ocorren na perda da capacidade de voar en
certas especies de aves habitantes de illas.

Vestixialidade ten un significado máis amplo que estrutura vestixial. As
características vestixiais non sempre son estruturas corporais; poden adoptar
varias formas, como por exemplo patróns de comportamento, estruturas anatómicas,
estruturas celulares ou procesos bioquímicos. Como moitas outras características
físicas, as características vestixiais nunha determinada especie poden aparecer
sucesivamente, desenvolverse, e persistir ou desaparecer en varias etapas dentro
do ciclo vital do organismo, desde o inicio do desenvolvemento embrionario ao
final da idade adulta.

A vestixialidade, en bioloxía, refírese a organismos que manteñen órganos, que
aparentemente perderon gran parte ou toda a súa función orixinal. O asunto foi
controvertido e discutido; pero os órganos vestixiais forman parte do
coñecemento biolóxico común. Ademais, o termo vestixialidade é útil para
referirse a moitas características determinadas xeneticamene, xa sexan
morfolóxicas, de comportamento ou psicolóxicas; porén, en calquera deses
contextos, non é necesario que unha característica vestixial sexa completamente
inútil.

Aplícanse conceptos similares a nivel molecular. Algunhas secuencias de ácidos
nucleicos en xenomas eucariotas non teñen función biolóxica coñecida. Un exemplo
son os pseudoxenes, que perderon a súa capacidade de codificación de proteínas
ou xa non se expresan na célula. Como perderon a súa función orixinal, entran
dentro da definición de vestixialidade.

As estruturas vestixiais chámanse ás veces órganos vestixiais, aínda que moitas
delas non son realmente órganos (poden ser partes dunha célula, ou pequenas
partes dun órgano). As estruturas vestixiais están normalmente dexeneradas,
atrofiadas, ou son rudimentarias, e tenden a ser moito máis variables que as
partes homólogas non vestixiais. Aínda que estruturas xeralmente consideradas
"vestixiais" puideron perder algunhas ou todas as súas funcións que desempeñaban
nos organismos ancestrais e para as cales evolucionaron, esas estruturas poden
reter funcións menores ou puideron ser adaptadas para realizar novas funcións
nas pobaocións existentes.

É importante evitar a confusión entre o concepto de vestixialidade e o de
exaptación. Ambas as cousas poden aparecer xuntas no mesmo exemplo, dependendo
do punto de vista relevante en cada caso. Nunha exaptación unha estutura usada
orixinalmente para un determinado propósito é modificada para realizar unha nova
función. Por exemplo, as ás dos pinguíns son unha exaptación, xa que pasaron de
servir para voar a servir para nadar baixo as augas. Pero a diferenza deste
exemplo, o propio Darwin argumentou que as ás do emú eran vestixiais, xa que
parecen non ter unha función principal ou importante existente; porén, a función
é unha materia de grao, polo que decidir o que é unha función "principal" é
arbitrario; o emú parece utilizar as ás para equilibrarse durante a carreira,
pero non as usan para voar, que foi para o que evolucionaron as ás. De xeito
similar, as avestruces usan as súas ás como órgano para a exhibición e o control
de temperatura, pero non para voar como facían os seus antepasados, polo que
serían exaptacións.

As características vestixiais poden ser desde prexudiciais ata neutras ou
favorables en termos de selección. Algunhas poden ter certa utilidade limitada
para un organismo pero dexenerar co tempo se non proporcionan unha vantaxe
significativa en termos de fitness para evitar os efectos da deriva xenética ou
as presións selectivas en competencia. A vestixialidade nas súas varias formas
presenta moitos exemplos de evidencias da evolución biolóxica.

As estruturas vestixiais son coñecidas desde antigo, e a razón da súa existencia
foi obxecto de especulacións antes de que a evoución darwinista proporcionase
unha explicación amplamente aceptada. No século IV a. C., Aristóteles foi un dos
primeiros autores en comentar na súa Historia dos animais os ollos vestixiais
das toupas, denominándoos "atrofiados no seu desenvolvemento" debido ao feito de
que as toupas apenas poden ver. Porén, só nos séculos recentes se estudaron
seriamente os vestixios anatómicos. En 1798, Étienne Geoffroy Saint-Hilaire
indicou sobre as estruturas vestixiais o seguinte:

O seu colega Jean-Baptiste Lamarck indicou varias estruturas vestixiais no seu
libro de 1809 Philosophie Zoologique. Lamarck sinalou que "a Spalax de Olivier,
que vive baixo terra como unha toupa, e está exposta á luz do día menos que a
toupa, perdeu o uso da vista: polo que só mostra vestixios deste órgano."

Charles Darwin estaba familiarizado co concepto de estrutura vestixial, aínda
que o termo aínda non existía. Enumerou varias delas en The Descent of Man,
entre as que estaban os músculos da orella, a moa do xuízo, o apéndice, o
cóccix, o pelo corporal, e o pregamento semilunar no ángulo do ollo. Darwin
tamén sinalou en On the Origin of Species que unha esturutra vestixial podía ser
inútil para a súa función primaria, pero aínda manter papeis anatómicos
secundarios: "Un órgano que serve para dous propósitos, pode facerse
rudimentario ou abortado completamente para un deles, mesmo para o propósito
máis importante, e permanecer perfectamente eficiente para o outro.... Un órgano
pode facerse rudimentario para o seu propósito exacto, e usarse para un obxecto
distinto."

Na primeira edición de On the Origin of Species, Darwin mencionou brevemente a
herdanza dos caracteres adquiridos baixo o título "Effects of Use and Disuse"
(Efectos do uso e desuso), expresando poucas dúbidas de que o uso "reforza e
agranda certas partes, e o desuso fainas diminuír; e que esas modificacións son
herdadas". Nas últimas edicións ampliou os seus pensamentos sobre isto, e no
capítulo final da 6ª edición concluíu que as especies foran modificadas
"principalmente pola selección natural de variacións numerosas sucesivas
lixeiramente favorables; axudado de maneira importante polos efectos herdados do
uso e desuso das partes".

En 1893, Robert Wiedersheim publicou The Structure of Man, un libro sobre
anatomía humana e a súa importancia na historia evolutriva do home. The
Structure of Man contiña unha lista de 86 órganos humanos que Wiedersheim
describiu como, "Órganos que se fixeron totalmente ou en parte non funcionais,
algúns aparecen só no embrión, outros preséntanse durante a vida constante ou
inconstantemente. Na súa maior parte son órganos que podemos correctamente
chamar vestixiais." Desde entón, descubriuse a función dalgunhas destas
estruturas, mentres se sacaron á luz outros vestixios anatómicos, facendo que a
súa lista teña principalmente un interese como un rexistro do coñecemento da
anatomía humana no seu tempo. As últimas versións da lista de Wiedersheim foron
ampliados a 180 "órganos vestixiais" humanos. Isto é a razón pola cal o zoólogo
Horatio Newman dixo nunha declaración escrita lida como proba no famoso xuízo de
Scopes que "Hai, segundo Wiedersheim, non menos de 180 estruturas vestixiais no
corpo humano, suficiente para facer que un home sexa un verdadeiro museo andante
de antigüidades."

As estruturas vestixiais son xeralmente homólogas de estruturas que funcionan
normalmente noutras especies. Por tanto, as estruturas vestixiais poden
considerarse evidencias da evolución, o proceso polo cal os trazos herdables se
orixinan en poboacións ao longo dun estenso período de tempo. A existencia de
trazos vestixiais pode atribuírse a cambios no ambiente e nos patróns de
comportamento do organismo en cuestión. Cada estrutura anatómica ou resposta de
comportamento ten as súas orixes en algo que nalgún tempo foi útil. A selección
natural xogou un importante papel na evolución destas estruturas.
Seleccionáronse as estruturas máis vantaxosas. Algúns trazos quedaron pouco a
pouco abandonados. A medida que a función do trazo xa non é beneficiosa para a
supervivencia, a probabilidade de que a futura descendencia herde a forma
"normal" decrece. Nalgúns casos a estrutura acaba sendo prexudicial para o
organismo (por exemplo os ollos dunha toupa non lle son necesarios pero poden
sufrir unha infección). En moitos casos, a estrutura non causa un dano directo,
pero require un gasto extra de enerxía en termos de desenvolvemento, mantemento
e peso, e supón un risco de ter enfermidades (por exemplo, infeccións ou cancros
nese órgano), polo que aparece certa presión selectiva para eliminar as partes
que non contribúen á fitmess do organismo. Unha estrutura que non é daniña
tardará máis en ser eliminada gradualmente que outra que o é. Porén , algunhas
estruturas vestixiais poden persistir debido a limitacións no desenvolvemento,
como que a completa perda da estrutura non se poida producir sen alteracións
importantes do patrón de desenvolvemento do organismo, e tales alteracións
producirían probablemente numerosos efectos colaterais negativos. As dedas de
moitos animais como os cabalos, que apoian o seu corpo nun só dedo, son aínda
evidentes en forma vestixial e de cando en vez en certos individuos poden
facerse evidentes en casos raros.

As versións vestixiais da estrutura poden compararse coa versión orixinal da
estrutura noutras especies para determinar a homoloxía dunha estrutura
vestixial. As estruturas homólogas indican que hai antepasados comúns con
aqueles organismos que teñen unha versión funcional da estrutura. Douglas
Futuyma afirmou que as estruturas vestixiais carecen de sentido a non ser que as
coloquemos no marco da evolución, igual que as palabras do idioma galego só
poden ser explicadas a partir dos seus antecedentes etimolóxicos latinos (ou en
menor medida doutras linguas).

Os trazos vestixiais poden con todo ser considerados adaptacións, debido a que a
adaptación adoita definirse como un trazo que foi favorecido pola selección
natural. As adaptacións, por tanto, non necesitan ser adaptativas actualmente,
con tal de que o fosen nalgún momento pasado.

Os caracteres vestixiais están presentes en todo o reino animal, e podería
facerse unha lista moi longa. Darwin dixo que "sería imposible indicar un animal
superior no que unha parte ou outra non estea en condición rudimentaria."

As ás das de aves non voadoras como os kiwis son vestixiais e son reliquias das
ás voadoras dos seus antepasados. Os ollos de certos perixes e píntegas
carvernícolas son vestixiais, e xa non serven para ver, e son restos dos ollos
funcionais dos seus antepasados. Os animais que se reproducen sen sexo (por
reprodución asexual) xeralmente perderon os seus trazos sexuais, como a
capacidade e localizar/recoñecer o sexo oposto e o comportamento copulador.

As boas e pitóns teñen restos de pelves vestixiais, que son externamente
visibles como pequenos esporóns pélvicos a cada lado da súa cloaca. Estes
esporóns son utilizados ás veces na copulación, e son máis longos nos machos (as
femias tamén teñen), pero non son esenciais, xa que a gran maioría das especies
de serpes non posúe eses restos. Ademais, na maioría dos ofidios o pulmón
esquerdo está moi reducido ou ausente. Os escamosos anfisbénidos, que
evolucionaron independentemente perdendo tamén as patas, tamén manteñen
vestixios da pelve e da cintura pectoral, e perderon o seu pulmón dereito.

Describiuse un caso de órganos vestixiais nos vermes platihelmintos monoxéneos
parasitos poliopistocotíleos. Estes parasitos xeralmente teñen un órgano de
agarre posterior con varios ganchos, que son órganos esclerotizados cos que o
verme se agarra ás branquias dos seus peixes hóspedes. Estes ganchos son
extremadamente importantes para a supervivencia do parasito. Na familia
Protomicrocotylidae, as especies poden ter ganchos normais, ou ganchos
simplificados, ou ningún gancho (como ocorre no xénero Lethacotyle). Despois de
facer un estudo comparativo da superficie relativa dos ganchos en máis de 100
xéneros de monoxéneos, isto foi interpretado como unha secuencia evolutiva que
leva á perda dos ganchos. Casualmente, nos protomicrotílidos evolucionaron
outras estruturas de agarre (lingüetas laterais, estriacións transversas). Por
tanto, os ganchos dos protomicrocotílidos foron considerados órganos vestixiais.

Nos exemplos anteriores a vestixialidade é xeralmente o resultado (ás veces
casual) dunha evolución adaptativa. Porén, hai moitos exemplos de vestixialidade
como produto drástico dunha mutación, e esa vestixialidade é xeralmente daniña e
antiadaptativa. Un dos primeiros exemplos documentados foi o das ás vextixiais
de Drosophila. Desde entón descubríronse moitos outros exemplos.

A vestixialidade nos humanos está relacionada coa evolución humana. Moitos dos
exemplos humanos son vestixiais tamén noutros primates e animais relacionados,
mentres que outros exemplos están aínda moi desenvolvidos. A explicación
tradicional do cego humano é que é vestixial, como adoita suceder noutros
omnívoros, e está reducida a unha cámara pequena cega que recibe o contido do
íleo e o pasa ao colon. Segundo esta interpretación, o cego ancestral sería máis
grande, e nel faríase a fermentación dos materiais celulósicos inxeridos. O
apéndice tamén se considerou tradicionalmene vestixial, xa desde os tempos de
Darwin, pero hoxe isto é discutido, xa que hai outras explicacións alternativas
posibles non relacionadas coa dixestión senón coa función inmunitaria. O cóccix,
é un vestixio da cola de primates antecesores, aínda que segue mantendo unha
funcionalidade como punto de inserción de varios músculos pélvicos.

Outras estruturas vestixiais son a plica semilunar do ángulo interno do ollo,
que é un resto da membrana nictitante; e os músculos auriculares da orella, que
serven noutros animais para mover as orellas. Outras estruturas orgánicas, como
o músculo occipital, perdeu as súas funcións orixinais (evitar que caia a
cabeza) pero é aínda útil para outros propósitos (expresión facial).

Os humanos teñen tamén algúns comportamentos e reflexos vestixiais. A pel de
galiña que se nos pon aos humanos cando estamos baixo estrés é un reflexo
vestixial; e a súa función nos antepasados humanos era erguer os pelos do corpo,
para facer parecer ao animal máis grande e espantar os depredadores. O músculo
erector do pelo, que está unido a cada pelo, cando se contrae eleva o pelo e
crea o efecto da pel de galiña.

Tamén hai estruturas moleculares vestixiais nos humanos, que xa non teñen uso
pero que poden indicar unha ascendencia común con outras especies. Un exemplo
disto é un xene que é funcional na maioría dos demais animais e que codifica o
encima L-gulonolactona oxidase, un encima que pode fabricar a vitamina C. Unha
mutación documentada desactivou o xene nun antepasado da moderna infraorde dos
simios, e permanece no seu xenoma, incluíndo o xenoma humano, como unha
secuencia vestixial non funcional constituíndo un pseudoxene.

As plantas tamén teñen partes vestixiais, como estípulas e carpelos non
funcionais, redución das follas dos Equisetum, ou as paráfises dos fungos.
Exemplos ben coñecidos son as reducións nas flores, que orixinan flores máis
pequenas ou pouco coloridas, en plantas que se reproducen sen cruzarse con
outras liñas de plantas, por exemplo por reprodución clonal obrigada ou
autógama.



https://gl.wikipedia.org/wiki/Xap%C3%B3n

O Xapón (en xaponés: 日本 Nihon ou Nippon; oficialmente 日本国, Nihon-koku
Nippon-koku, literalmente: "Estado do Xapón") é un país insular situado no
Extremo Oriente asiático. Circundado polo oeste polo océano Pacífico e polo
leste polo mar do Xapón, ao leste está China, Corea do Norte, Corea do Sur e
Rusia, estendéndose dende o mar de Okhotsk ao norte, até o mar da China Oriental
e Taiwán ao sur. Os caracteres que compoñen o nome do Xapón significan 'sol
orixe', polo que o país é chamado ás veces a "Terra do Sol Nacente".

O país nipón é un arquipélago estratovolcánico composto por 6 852 illas. As
catro máis grandes e principais illas son Honshu, Hokkaido, Kyūshū e Shikoku,
que en conxunto constitúen aproximadamente o 97% da superficie terrestre
nacional. O Xapón é ademais o décimo país máis poboado do mundo, con máis de 127
millóns de habitantes. Na súa capital Toquio residen máis de 9 millóns de
persoas, sendo a sexta cidade con maior poboación do mundo, e a súa área
metropolitana é a concentración urbana máis grande do mundo con máis de 36
millóns de habitantes.

Investigacións arqueolóxicas indican que as illas estaban habitadas xa no
Paleolítico superior, aínda que non hai ningunha referencia escrita que fale do
Xapón até o século I. A historia do Xapón caracterízase pola influencia doutras
rexións, principalmente China e posteriormente a Europa occidental. Dende o
século XII até o ano 1868 o Xapón foi gobernado por sucesivas ditaduras
militares feudais (shogunatos) en nome do emperador. Este longo período de
illamento no que estaba somerxido non terminou até o ano 1853 cando unha frota
dos Estados Unidos exerceu a presión para forzar a apertura do país a Occidente.
Logo de case dúas décadas de conflito interno e insurrección, o emperador Meiji
foi restituído como xefe de Estado en 1868. Este proclamou o Imperio do Xapón e
converteuse no símbolo divino da nación. A finais do século XIX e comezos do XX,
unha serie de vitorias na primeira guerra sino-xaponesa, na guerra ruso-xaponesa
e na Primeira Guerra Mundial permitiron ampliar o territorio do Imperio durante
un período de crecente militarismo. A segunda guerra sino-xaponesa de 1937
espallouse ata formar parte da Segunda Guerra Mundial no 1941, rematando no 1945
tralo bombardeo atómico de Hiroshima e Nagasaki. Dende a adopción da
Constitución revisada de 1947, o Xapón mantén unha monarquía constitucional
unitaria, cun emperador (Tennō) e un parlamento democrático chamado Kokkai, no
sistema coñecido como Dieta do Xapón.

Xapón é membro das Nacións Unidas, do G7, do G8 e do G20, e está considerado
unha das principais potencias mundiais. No 2015 era o terceiro país do mundo por
PIB nominal e o cuarto por PIB de paridade de poder adquisitivo, así como o
cuarto maior exportador e importador mundial. Aínda que o Xapón renunciou
oficialmente ao seu dereito a declarar a guerra, mantén unha forza militar
moderna usada para funcións de autodefensa e mantemento da paz, cuns dos maiores
orzamentos mundiais. É un país desenvolvido cun alto nivel de vida e un Índice
de Desenvolvemento Humano alto, coa maior esperanza de vida e a terceira menor
mortalidade infantil do mundo, na primeira posición en canto a número de
premiados co Nobel de Asia. É o primeiro país no Global Competitiveness Report
de 2015-2016 e o primeiro país asiático no Índice Global de Paz. Foi tamén o
primeiro país de Asia anfitrión duns Xogos Olímpicos de verán e inverno.

O vocábulo Xapón (Nippon/Nihon 日本, significado literal: 'a orixe do sol'),
deriva da pronuncia chinesa do nome. O carácter 日 é a evolución dun círculo cun
punto central que representa ao sol, e 本 representa a raíz dunha árbore e tamén
ten o significado de orixe. A expresión «País do Sol Nacente» ou «Terra do Sol
Nacente» fai referencia a esta etimoloxía do nome en xaponés. Antes de que Nihon
pasase a ser de uso oficial, Xapón era coñecido como Wa (倭?) ou Wakoku (倭国?).

O nome en xaponés, Nippon, é utilizado en selos e en eventos deportivos
internacionais, mentres que Nihon é empregado máis comunmente dentro do Xapón. A
versión occidental e galega, Xapón, provén do nome chinés. Na lingua malaia a
palabra china transformouse en Jepang e foi máis tarde adoptada polos mercadores
portugueses do século XVI que foron os primeiros en introducir o nome en Europa.

Os primeiros rexistros culturais coñecidos de habitantes no arquipélago xaponés
datan do ano 30 000 a. C. aproximadamente. Esta cultura primitiva foi seguida ao
redor do ano 14 000 por unha cultura semi-sedentaria mesolítica-neolítica,
incluíndo antepasados dos ainu e yamato contemporáneos, marcando o comezo do
período Jōmon caracterizado por unha agricultura rudimentaria. Consérvanse
exemplares de utensilios e recipientes de barro procedentes deste período que
están entre os máis antigos do mundo. Ó redor do ano 300 a. C. o pobo Yayoi
comezou a entrar nas illas xaponesas, mesturándose co pobo Jōmon. Este período
Yayoi deu lugar á introdución de prácticas como a agricultura en mollado do
arroz, un novo estilo de olaría, e metalurxia, procedentes de China e Corea.

O primeiro rexistro escrito no que aparece Xapón dáse na obra chinesa chamada o
Libro de Han. Segundo outro texto histórico chinés, os Rexistros dos Tres
Reinos, o reino máis poderoso no arquipélago xaponés durante o século III
chamábase Yamatai, e estaba gobernado pola monarca Himiko. O budismo
introduciuse por primeira vez no Xapón procedente de Baekje, Corea, e tivo a
promoción do príncipe Shōtoku, aínda que o subsecuente desenvolvemento do
budismo xaponés tivo a súa influencia principal na China. Malia a resistencia
inicial, o budismo fomentouse dende a clase gobernante e gañou unha aceptación
xeral no comezo do período Asuka (592-710). Trala morte do emperador Shōtoku no
ano 622 e tras un período de guerras civís, o emperador Kōtoku deu inicio á
reforma de Taika, na que se nacionalizou toda a terra do Xapón para distribuíla
de forma equitativa entre os agricultores, e na que se ordenou unha compilación
dun rexistro de vivendas como base para un novo sistema de recadación de
impostos.

O período Nara (710-784) estivo marcado polo xurdimento dun estado xaponés
centralizado, co seu centro na Corte Imperial de Heijō-kyō (Nara). Este período
caracterízase pola aparición dunha literatura nacente así como polo
desenvolvemento da arte e arquitectura de inspiración budista. Nesta época Xapón
sufriu unha serie de desastres naturais, incluíndo incendios, secas, fame e
varias enfermidades, como unha epidemia de varíola entre os anos 735 e 737, na
que se estima que faleceu entre un cuarto e un terzo da poboación do país naquel
entón. No ano 784 o emperador Kanmu trasladou a capital dende Nara ata
Nagaoka-kyō para posteriormente movela de novo a Heian-kyō (Quioto) no ano 794.

Isto marcou o comezo do período Heian (794-1185), no que xurdiu unha cultura
xaponesa indíxena, destacada pola súa arte, olaría e prosa. A obra de Murasaki
Shikibu 源氏物語 (Genji Monogatari?) e as letras do himno nacional do Xapón, o
Kimigayo, foron escritas nesta época. Durante este período o poder da Corte
Imperial foi en declive. A Corte centrouse en loitas de poder internas e nos
intereses artísticos dos nobres, non prestando suficiente atención á
administración e goberno fóra da capital. O budismo seguiu espallándose neste
período principalmente a través de dúas seitas principais, a Tendai do monxe
Saichō e a Shingon do monxe Kūkai. O budismo Terra Pura (Jōdo-shū, Jōdo Shinshū)
acadou unha gran popularidade cara a finais do século XI.

No ano 1156 xurdiu unha disputa sobre a sucesión ao trono na que os dous
pretendentes rivais (o emperador Go-Shirakawa e o emperador Sutoku) contrataron
os clans Taira e Minamoto procurando obter o trono pola forza. Durante a guerra
que sucedeu, o clan Taira liderado por Taira no Kiyomori derrotou ao clan
Minamoto. O resultado da guerra deu lugar a unha rivalidade entre ámbolos dous
clans, que provocou a Rebelión Heiji no ano 1160. O clan Minamoto, liderado por
Yoritomo, conseguiu a vitoria decisiva no ano 1185 na Batalla de Dan-no-ura, e
Yoritomo e as súas forzas pasaron a ser os rexedores de facto do Xapón.

A era feudal do Xapón caracterizouse polo xurdimento e dominación da clase
gobernante de guerreiros, os samurai. En 1185 o samurai Minamoto no Yoritomo foi
nomeado shogun polo emperador Go-Toba, establecendo a súa base en Kamakura.
Trala súa morte, o clan Hōjō chegou ao poder coma rexentes dos shoguns. A escola
de budismo Zen introduciuse dende China no período Kamakura (1185-1333) e
tornouse popular entre a clase samurai. O shogunato Kamakura repeleu as
invasións Mongois de Kublai Khan nos anos 1274 e 1281, pero foi eventualmente
derrocado na Restauración Kenmu por parte do emperador Go-Daigo, quen
posteriormente foi derrotado por Ashikaga Takauji no ano 1336.

Ashikaga Takauji estableceu o shogunato en Muromachi, Quioto, dando así comezo
ao período Muromachi (1336-1573). O shogunato Ashikaga acadou o seu punto álxido
na época de Ashikaga Yoshimitsu, e a cultura baseada no budismo Zen seguiu
prosperando. Isto deu paso á cultura Higashiyama, que continuou ata o século
XVI. Por outra banda, o shogunato Ashikaga non conseguiu controlar os xefes de
guerra feudais (daimyo), dando lugar a unha guerra civil (a guerra Ōnin) no ano
1467 que marcou o comezo do período Sengoku ('Estados en guerra').

Durante o século XVI, comerciantes e misioneiros xesuítas procedentes de
Portugal chegaron ao Xapón por primeira vez, iniciando un intercambio comercial
e cultural directo entre Xapón e occidente. Isto permitiulle a Oda Nobunaga
obter tecnoloxía e armas de fogo occidentais, que empregou para conquistar a
moitos outros daimyos. A consolidación do seu poder deu comezo ao que se coñece
como período Azuchi-Momoyama (15731603). Tralo seu asasinato no ano 1582, o seu
sucesor Toyotomi Hideyoshi unificou a nación en 1590 e levou a cabo dúas
invasións de Corea sen éxito nos anos 1592 e 1597.

Tokugawa Ieyasu actuou como rexente do fillo de Hideyoshi e usou a súa posición
para gañar apoios políticos e militares. Na guerra que tivo lugar, conseguiu
derrotar os clans rivais na Batalla de Sekigahara no ano 1600. Tokugawa Ieyasu
foi nomeado shogun polo emperador Go-Yōzei en 1603, e estableceu o shogunato
Tokugawa en Edo (Toquio). Este shogunato ditaminou medidas como o buke shohatto,
un código de conduta para controlar os daimyo autónomos, e a política
isolacionista sakoku ("país pechado") no 1639, que deron lugar a máis de 250
anos de tenue unidade política coñecidos como o período Edo (1603-1868). O
estudo das ciencias occidentais, coñecido como rangaku, continuou a través do
contacto co enclave holandés de Dejima en Nagasaki, e tamén comezou neste
período o chamado kokugaku ("estudos nacionais"), o estudo do Xapón por parte
dos xaponeses.

O 31 de marzo de 1854 o Comodoro Matthew C. Perry e as chamadas "Black Ships" da
Armada dos Estados Unidos de América forzaron a apertura do Xapón cara ao mundo
exterior por medio do Tratado de Kanagawa. Varios tratados posteriores con
países occidentais no período Bakumatsu provocaron diversas crises políticas e
económicas no país. A resignación do shogun deu lugar á Guerra Boshin e ao
establecemento dun estado centralizado unificado baixo o emperador, coñecido co
nome de Restauración Meiji.

Adoptando sistemas e institucións políticas, xudiciais e militares procedentes
de occidente, introduciuse no país a Constitución Meiji e constituíuse a Dieta
Imperial. A Restauración Meiji transformou o Imperio do Xapón nunha potencia
mundial industrializada que comezou a procurar o conflito militar como medio de
espallar a súa esfera de influencia. Tralas vitorias na primeira guerra
sino-xaponesa (1894-1895) e na guerra ruso-xaponesa, Xapón gañou o control de
Taiwán, Corea e a metade sur de Sakhalin. Neste tempo a poboación do Xapón
medrou dende os 35 millóns de habitantes no ano 1873 ata os 70 millóns no ano
1935.

No comezo do século XX Xapón tivo un breve período de "democracia Taishō",
ensombrecida polo cada vez maior expansionismo e militarización do país. A
Primeira Guerra Mundial permitiulle a Xapón, como parte dos Aliados vitoriosos,
ampliar a súa dominación territorial e a súa esfera de influencia.. Continuou a
súa política expansionista ocupando Manchuria no ano 1931. Como resultado da
condena internacional desta ocupación, Xapón abandonou a Liga de Nacións dous
anos despois. En 1936 Xapón asinou o Pacto Anti-Comintern coa Alemaña Nazi, e o
Pacto Tripartito de 1940 converteuno nunha das potencias do Eixe. En 1941 Xapón
negociou o Pacto de Neutralidade soviético-xaponesa, que durou ata o ano 1945
coa invasión Soviética de Manchuria.

O Imperio do Xapón invadiu outras partes de China en 1937, precipitando a
segunda guerra sino-xaponesa (1937-1945). O Exército Imperial Xaponés capturou a
capital Nanjing e levou a cabo o Masacre de Nanking. En 1940 comezou a súa
invasión da Indochina Francesa, o que provocou que os Estados Unidos comezase un
embargo de petróleo no Xapón. O 7-8 de decembro de 1941 as forzas xaponesas
executaron un ataque sorpresa en Pearl Harbor, Malaya, Singapur e Hong Kong,
declarando a guerra ós Estados Unidos e o Imperio Británico e involucrando así a
ámbolos dous na guerra do Pacífico. Trala invasión soviética de Manchuria e os
bombardeos atómicos de Hiroshima e Nagasaki en 1945, Xapón acordou unha
rendición incondicional o 15 de agosto dese ano. A guerra supúxolle ao Xapón e
ao resto dos países asiáticos millóns de vidas e a destrución de gran parte da
súa industria e infraestrutura. Os Aliados, liderados polos Estados Unidos,
repatriaron millóns de xaponeses dende colonias e campos militares de toda Asia,
eliminando na súa maioría o dominio do Imperio Xaponés e restaurando a
independencia dos territorios conquistados.

En 1947 Xapón adoptou unha nova constitución que puxo énfase nas prácticas
democráticas liberais. A ocupación aliada finalizou co Tratado de San Francisco
no ano 1952 e Xapón foi aceptado como membro das Nacións Unidas en 1956. O
crecemento económico do país nos anos posteriores foi moi elevado, chegando a
ser a segunda maior economía mundial. Este crecemento rematou a mediados dos
anos 1990s cando Xapón sufriu unha gran recesión económica, da que o país
comezou a dar sinais de recuperación coa chegada do século XXI. O 11 de marzo de
2011 Xapón sufriu o maior terremoto rexistrado na súa historia, que á súa vez
provocou un tsunami que causou o accidente nuclear de Fukushima.

Xapón é unha monarquía constitucional na que o poder do emperador é moi
limitado. Como figura de estado representativa, a Constitución do Xapón defíneo
como "o símbolo do Estado e da unidade do pobo". O poder executivo reside no
Primeiro ministro e nos restantes membros electos da Dieta, mentres que a
soberanía queda establecida no propio pobo xaponés. Akihito é o emperador do
Xapón dende o 7 de xaneiro do 1989, mentres que Naruhito é o seguinte na liña de
sucesión ao Trono do Crisantemo.

O órgano lexislativo do Xapón é a Dieta Nacional, que se atopa en Chiyoda,
Toquio. A Dieta é un corpo bicameral formado pola Cámara de Representantes con
480 asentos, escollidos mediante voto popular cada catro anos, e a Cámara de
Conselleiros con 242 asentos, escollidos por medio de votación popular cada seis
anos. Existe o sufraxio universal para os adultos maiores de 18 anos, e as
votacións teñen lugar polo método de voto secreto. A Dieta estivo historicamente
dominada polo Partido Demócrata e polo Partido Demócrata Liberal. Este último
foi o partido máis votado dende o ano 1955, agás nun breve período entre 1993 e
1994 e dende 2009 ata 2012.

O Primeiro ministro do Xapón é o xefe do goberno, nomeado polo emperador trala
súa designación por parte da Dieta, e este é o encargado de designar os
ministros do goberno. Trala vitoria do Partido Demócrata Liberal nas eleccións
xerais do 2012, Shinzō Abe substituíu a Yoshihiko Noda como Primeiro ministro o
26 de decembro de 2012. Malia que o emperador é quen nomea formalmente o
Primeiro Ministro, a constitución do país require explicitamente que o emperador
siga a designación da Dieta.

O sistema legal xaponés, historicamente influenciado polas leis chinesas,
desenvolveuse de forma independente durante o período Edo, con textos como o
Kujikata Osadamegaki. Porén, dende finais do século XIX o sistema xudicial
baseouse en gran parte nas leis civís de Europa, particularmente nas de Alemaña.
Como exemplo, no 1896 o goberno xaponés estableceu un código civil baseado nun
bosquexo da Bürgerliches Gesetzbuch alemá, que permanece en efecto aínda que con
modificacións trala Segunda Guerra Mundial. A constitución require que o
emperador promulgue a lexislación aprobada pola Dieta, sen darlle poder
específico para opoñerse a ela. O sistema xudicial do Xapón está dividido en
catro niveis básicos, sendo a Corte Suprema o nivel máis elevado, e o corpo
principal da lei estatal xaponesa recibe o nome de "Seis Códigos".

En materia de dereitos humanos, respecto á pertenza nos sete organismos da Carta
Internacional de Dereitos Humanos, que inclúen o Comité de Dereitos Humanos
(HRC), Xapón firmou ou ratificou:

Xapón é membro do G8, do APEC e do ASEAN, e participa no Cumio do Leste
Asiático. O país asinou tamén un acordo de seguridade con Australia en marzo do
2007 e coa India en outubro do 2008. É o quinto doante mundial de axuda oficial
ao desenvolvemento, con máis de oito mil millóns de euros achegados no 2014.
Estado membro das Nacións Unidas dende 1956, Xapón serviu como membro non
permanente do Consello de Seguridade durante un total de 20 anos. É un dos
membros do G4 que procura ser membro permanente do Consello de Seguridade.

O país atópase en medio de diversas disputas territoriais cos seus veciños: con
Rusia sobre as Illas Kuriles do Sur, con Corea do Sur sobre as Rochas Liancourt,
con China e Taiwán sobre as Illas Senkaku, e con China sobre a zona económica
exclusiva ao redor de Okinotorishima. Tamén se atopa en disputa con Corea do
Norte por mor dos seus secuestros de xaponeses e do seu programa nuclear.

Xapón mantén un dos orzamentos militares máis altos do mundo, malia que as súas
forzas armadas, que reciben o nome de Forzas de Autodefensa do Xapón, están
limitadas polo Artigo 9 da Constitución do Xapón, que obrigou ao país a
renunciar ao seu dereito de realizar declaracións de guerra ou empregar as súas
forzas armadas en disputas internacionais. O Ministerio de Defensa do país
controla estas forzas, formadas principalmente polas Forzas Terrestres de
Autodefensa do Xapón, as Forzas Marítimas de Autodefensa do Xapón e as Forzas
Aéreas de Autodefensa do Xapón. No século XXI, Xapón participou en varias
operacións de paz. O envío de tropas a Iraq no 2004 marcou o primeiro uso fóra
do país das súas forzas armadas dende a Segunda Guerra Mundial, e as súas forzas
armadas navais participan regularmente en exercicios RIMPAC.

Xapón divídese en 47 prefecturas 都道府県 (Todōfuken?), cada unha co seu propio
gobernador, lexislatura e administración propias. Consisten en 43 prefecturas
(県, ken?) propias, dúas prefecturas urbanas (府, fu?, Osaca e Quioto), un
"circuíto" o "territorio" (道, dō?, Hokkaido) e unha "metrópole" (都, to?,
Toquio). Cada prefectura divídese en cidades, vilas e distritos rurais. A
comezos do século XX o país iniciou un proceso de reorganización administrativa,
fusionando varias das cidades e vilas entre si, para reducir o número de rexións
administrativas inferiores e reducir gastos administrativos.

Xapón ten un total de 6 852 illas que se estenden pola costa do océano Pacífico
de Asia, entre as latitudes 24° e 46°N e as lonxitudes 122° e 146°L. As illas
principais son, de norte a sur, Hokkaido, Honshu, Shikoku e Kyūshū. As illas
Ryukyu, incluíndo Okinawa, son unha cadea de illas ao sur de Kyūshū. O conxunto
de illas do país coñécese como o arquipélago xaponés. Ó redor do 73% do país é
terreo forestal, montañoso e pouco axeitado para o uso agrícola, industrial ou
residencial. Como resultado as zonas habitables localízanse principalmente nas
zonas costeiras e presentan unhas densidades de poboación moi altas, facendo do
Xapón un dos países con maior densidade de poboación do mundo.

As illas do Xapón localízanse nunha zona volcánica do Cinto de lume do Pacífico.
Son principalmente o resultado de grandes movementos oceánicos que tiveron lugar
durante millóns de anos dende mediados do Silúrico ata o Plistoceno, como
resultado da subdución da Placa de Filipinas baixo a Placa Amuria e a Placa de
Okinawa no sur, e a subdución da Placa do Pacífico baixo a Placa Okhotsk no
norte. O Xapón estaba orixinalmente unido á costa leste do continente
Euroasiático, e a subdución destas placas desprazouno cara ao leste abrindo o
mar do Xapón hai uns 15 millóns de anos.

Xapón ten 108 volcáns activos. Durante o século XX emerxeron varios novos
volcáns, incluíndo o Shōwa-shinzan en Hokkaido e o Myōjin-shō nas Rochas
Bayonnaise no Pacífico. Os sismos son habituais na zona, resultando con
frecuencia en tsunamis. O Gran Terremoto de Kantō de 1923 provocou a morte de
máis de 140 000 persoas, e o Terremoto de Sendai acadou unha magnitude de 9.0 o
11 de marzo do 2011, causando un gran tsunami. Pola súa localización dentro do
chamado "Anel de Lume do Pacífico", Xapón é substancialmente propenso a este
tipo de fenómenos naturais, sendo o país con maior risco de catástrofe natural
do mundo segundo o World Risk Report de 2013.

O clima do Xapón é predominantemente temperado, pero presenta unha gran
variación de norte a sur. As características xeográficas do país dividen o seu
clima en seis zonas climáticas principais, as de Hokkaido, mar do Xapón, Rexión
de Koshin, mar Interior de Seto, océano Pacífico e illas Ryukyu. Hokkaido é a
zona que se atopa máis cara ao norte e presenta un clima continental húmido, con
invernos longos e fríos e veráns temperados. Nesta zona as precipitacións non
adoitan ser en grandes cantidades, pero é habitual a acumulación de neve no
inverno.

Na zona climática do mar do Xapón, na costa oeste de Honshu, os ventos
estacionais do noroeste provocan nevadas abundantes no inverno. No verán esta
rexión ten temperaturas máis baixas que a zona do Pacífico, aínda que en
ocasións pode ter temperaturas moi altas por mor do efecto Föhn. A Rexión de
Koshin, no centro do país, ten un clima continental húmido típico, con grandes
diferenzas de temperaturas entre o verán e o inverno e entre a noite e o día. As
precipitacións aquí son lixeiras, con frecuentes nevadas no inverno. As montañas
das rexións de Chūgoku e Shikoku protexen o mar Interior de Seto dos ventos,
facendo que teña un clima moderado durante todo o ano.

A costa do Pacífico ten un clima subtropical húmido, con invernos temperados de
nevadas ocasionais e veráns húmidos e calorosos por mor dos ventos estacionais
do sueste. As illas Ryukyu teñen un clima subtropical con invernos temperados e
veráns calorosos. Nestas zonas as precipitacións adoitan ser abundantes,
concentrándose principalmente na estación de chuvias.

A temperatura media do inverno no Xapón é de 5,1 °C e a temperatura media do
verán está nos 25,2 °C. A temperatura máis alta rexistrada no país foi de
40,9 °C, o 16 de agosto de 2007. A estación principal de chuvias comeza en maio
en Okinawa, e a fronte de chuvias trasládase gradualmente cara ao norte ata
chegar a Hokkaido a finais de xullo. En gran parte de Honshu a estación de
chuvias comeza antes de mediados de xuño e ten unha duración dunhas seis
semanas. Os tifóns son habituais na zona a finais do verán e comezos do outono.

Xapón ten nove ecorrexións forestais que reflicten o clima e xeografía das
illas. Estas van dende bosques húmidos subtropicais de frondosas en Ryūkyū e as
illas Bonin, pasando por bosques temperados de frondosas e mixtos nas rexións
máis temperadas das illas principais ata os bosques temperados de coníferas nas
porcións invernais máis frías das illas do norte. Xapón posúe máis de 90 000
especies de vida silvestre, incluíndo o oso pardo, o macaco xaponés, o can
mapache, o roedor Apodemus speciosus e o urodelo Andrias japonicus. O país ten
unha extensa rede de parques nacionais establecidos para protexer zonas de
importancia de flora e fauna, así como 37 zonas húmidas Ramsar. Catro lugares do
país están inscritos na lista de Patrimonio da Humanidade da UNESCO pola súa
importancia natural. Estes lugares son as illas Bonin, Shirakami-Sanchi, o
Parque Nacional Shiretoko e Yakushima.

Trala Segunda Guerra Mundial Xapón experimentou un período de rápido crecemento
económico no que o goberno restou importancia ás políticas ambientais en favor
das corporacións industriais. Como resultado disto, a contaminación ambiental
foi abundante durante as décadas de 1950 e 1960. En resposta da cada vez maior
preocupación por este problema, o goberno do país introduciu varias leis de
protección ambiental en 1970. A crise do petróleo de 1973 foi outro factor
importante na procura de usos máis eficientes de enerxía no país debido á súa
falta de recursos naturais. As leis de protección ambiental máis recentes
inclúen medidas para reducir a contaminación atmosférica urbana, a mellora da
xestión de residuos, a eutrofización da auga, a conservación da natureza, a
redución dos efectos do cambio climático, o manexo de substancias químicas e a
cooperación internacional para a conservación do medio ambiente.

En contraste con estas políticas, e malia os cada vez maiores investimentos en
enerxías renovables no país, a data de xuño de 2015 máis de 40 centrais térmicas
de carbón estaban en fase de planificación ou en construción no Xapón. Xapón
encadrouse na 39ª posición do Índice de Desempeño Ambiental do 2016, índice que
mide o compromiso dos países co sostemento medioambiental. Como asinante do
Protocolo de Quioto e anfitrión da conferencia de 1997 na que se creou, o Xapón
está baixo a obriga de reducir as súas emisións de dióxido de carbono e tomar
outras medidas para reducir os efectos adversos do cambio climático.

O crecemento da economía moderna do Xapón comezou no período Edo, e algúns
elementos sobreviventes desta época son as rutas de transporte por terra e mar,
así como instrumentos financeiros como os contratos de futuros, banca e seguros
dos negociantes de arroz de Osaca. Durante o período Meiji, dende o ano 1868,
Xapón expandiuse economicamente coa adopción da economía de mercado. Moitas das
empresas actuais fundáronse nesa época, e Xapón pasou a ser unha das nacións
máis desenvolvidas de Asia. O período de crecemento económico xeral que tivo
lugar dende os anos 1960 ata os anos 1980 foi denominado o "Milagre xaponés",
cunha media de crecemento económico dun 7,5% nos anos 1960 e 1970, e dun 3,2%
nos anos 1980 e comezos dos anos 1990.

Este crecemento freouse nos anos 1990 durante a denominada "Década perdida" por
mor dos efectos da burbulla financeira e inmobiliaria no Xapón e as políticas
gobernamentais dirixidas a reducir os excesos especulativos dos mercados
inmobiliarios e de valores. Os esforzos para revivir o crecemento económico non
tiveron éxito e víronse prexudicados aínda máis polo efecto da burbulla de
internet do 2000. A economía do país comezou a recuperarse a partir do ano 2005,
cun crecemento do PIB dun 2,8%, por riba dos índices de crecemento dos Estados
Unidos e da Unión Europea durante o mesmo período.

A agricultura xaponesa abrangue o 13% do seu territorio e o país é o segundo con
maior volume de capturas de peixe cun 15% do total global, só por detrás da
China, mentres que no conxunto da economía global do país, o sector de servizos
representa uns tres cuartos do PIB total do país. A data de 2010, a forza de
traballo do país nipón era duns 65,9 millóns de traballadores. Malia que Xapón
ten unha taxa de desemprego baixa, dun 3,2%, ao redor duns 20 millóns de
persoas, un 17% da poboación, atopábase baixo a liña de pobreza no ano 2007. A
vivenda no país nipón é limitada por mor da pouca dispoñibilidade de terreo nas
áreas urbanas.

A moeda oficial do Xapón é o Ien (símbolo ¥ e código JPY). É a terceira divisa
máis empregada no Mercado Internacional de Divisas tralo dólar estadounidense e
o euro. No 2015 Xapón era a terceira maior potencia económica do mundo en termos
de PIB nominal, só por detrás de Estados Unidos e China, e a cuarta potencia
económica mundial en termos de PPA, tralos Estados Unidos, China e India. A data
de 2014, a débeda pública do Xapón estaba estimada en máis do 200% do seu PIB
anual, sendo a maior débeda pública de tódolos países do mundo. En agosto de
2011, a axencia de cualificación Moody's rebaixou a clasificación da débeda
pública do Xapón dende o "Aa3" ata o "Aa2" por mor do nivel de déficit e débeda
do país dende a recesión global de 2009, agravados tamén polos efectos do
terremoto e tsunami de Sendai de 2011.

Xapón estaba no posto número 34 da lista do Ease of doing business index de
2015. O sistema capitalista xaponés presenta características con variacións
distintivas: as empresas "keiretsu" teñen unha grande influencia, e o emprego de
por vida xunto ós ascensos baseados na experiencia laboral son relativamente
comúns no mundo laboral xaponés. As compañías xaponesas son coñecidas por
empregar métodos de xestión como a "The Toyota Way", e o activismo do
accionariado é escaso. Posúe unha gran capacidade industrial, sendo fogar
dalgunhas das maiores e máis tecnoloxicamente avanzadas produtoras de vehículos
a motor, electrónica, ferramentas, aceiro e outros metais non ferrosos, barcos,
substancias químicas, téxtiles e alimentos procesados. Algunhas das maiores
empresas do Xapón son, entre outras, Toyota, Nintendo, NTT DoCoMo, Canon, Honda,
Takeda Pharmaceutical, Sony, Panasonic, Toshiba, Sharp, Nippon Steel, Nippon Oil
e Seven & I Holdings Co.. Xapón ten algúns dos maiores bancos do mundo, e a
Bolsa de Toquio, coñecida polos índices Nikkei 225 e TOPIX, é a segunda maior do
mundo en canto a capitalización de mercado. No 2006 326 empresas da lista Forbes
Global 2000 tiñan a súa orixe no Xapón.

No 2015 o total de exportacións do Xapón superou os 643 mil millóns de euros. A
data de 2012 os principais mercados para as exportacións xaponesas eran China
(18,1%), os Estados Unidos (17,8%), Corea do Sur (7,7%), Tailandia (5,5%) e Hong
Kong (5,1%). Estas exportacións consisten principalmente en equipamento,
vehículos de motor, produtos de ferro e aceiro, semicondutores e pezas de
automóbiles. O total de importacións acadado polo Xapón no 2015 chegou ós 667
mil millóns de euros. No 2012, as importacións do Xapón tiveron como principais
mercados de orixe a China (21,3%), os Estados Unidos (8,8%), Australia (6,4%),
Arabia Saudita (6,2%), os Emiratos Árabes Unidos (5,0%), Corea do Sur (4,6%) e
Qatar (4,0%). Os principais produtos importados son maquinaria e equipamento
industrial, combustibles fósiles, alimentos, químicos, téxtiles e materia prima
para a industria. En termos de participación no mercado, os mercados domésticos
do Xapón son os máis pechados de tódolos países pertencentes á OCDE. A comezos
do século XXI baixo o goberno de Junichirō Koizumi, o país levou a cabo diversas
reformas a prol da competitividade nos mercados, e os investimentos estranxeiros
no país experimentaron un aumento notable.

Xapón é un dos países líderes na investigación científica, particularmente nos
campos da electrónica, automóbiles, maquinaria, enxeñaría sísmica, robótica,
óptica, química, semicondutores e metalurxia. Cun total duns 700 000
investigadores, o país adica un orzamento para Investigación e Desenvolvemento
duns 130 mil millóns de dólares, o terceiro máis alto do mundo. Xapón é líder
mundial na investigación fundamental, con 21 Premios Nobel nos campos da física,
química e medicina, e tres gañadores da Medalla Fields. Xapón é o líder mundial
na produción e uso de robots industriais, posuíndo a metade dos robots
industriais do mundo no ano 2000, baixando ata un 20% (300 000 dun total de 1,3
millóns) a data de 2013.

A Axencia Xaponesa de Exploración Aeroespacial leva a cabo investigacións
espaciais, planetarias e de aviación, así como o desenvolvemento de foguetes e
satélites. Tamén participa na Estación Espacial Internacional, por medio do
módulo Kibo que foi engadido á estación nos voos do Transbordador STS no ano
2008. Ademais do lanzamento dunha sonda espacial a Venus no 2010, a Akatsuki, os
plans do Xapón para a exploración espacial inclúen o desenvolvemento e
lanzamento da misión BepiColombo a Mercurio no 2018 e a construción dunha base
lunar no 2030.

No 2013 o 45,7% da enerxía producida no Xapón procedeu do petróleo, o 24,2% do
carbón, o 22,5% do gas natural, o 3,1% da enerxía hidroeléctrica. A produción de
enerxía nuclear reduciuse case por completo en maio de 2012 parando case tódalas
centrais nucleares do país, pasando dun 10,6% do total no 2010 ata un 0,4% no
2013, principalmente pola oposición pública resultante dos Accidentes nucleares
de Fukushima I de marzo do 2011, malia que o goberno do país tentou convencer á
opinión pública para volver a poñer en funcionamento algúns dos 50 reactores
nucleares do país. Dous destes reactores, en Sendai, foron reiniciados o 11 de
agosto e o 15 de outubro de 2015 Xapón carece de reservas de combustibles
fósiles, polo que ten unha gran dependencia na importación de enerxía, polo que
dende comezos do século XX tentou diversificar as súas fontes enerxéticas e
manter niveis altos de eficiencia enerxética.

O sector do transporte no Xapón destaca pola súa eficiencia enerxética, xa que
usa menos enerxía por persoa en comparación con outros países desenvolvidos,
principalmente grazas a unha gran porcentaxe de uso de ferrocarrís e as baixas
distancias de viaxe. Por outra banda o transporte do país é un dos máis caros do
mundo, principalmente por mor dos altos impostos e peaxes e particularmente no
transporte por estrada. No Xapón o sentido da circulación é polo lado esquerdo,
e unha única rede de autoestradas de peaxe de alta velocidade establecida no
1957 conecta as principais cidades do país, con peaxes operadas por empresas
privadas.

Dende a privatización do sistema ferroviario do país no ano 1987, existen ducias
de empresas que compiten no mercado de transporte de pasaxeiros rexional e
local. As principais destas compañías son varias do Japan Railways Group,
Kintetsu Corporation, Seibu Railway e Keio Corporation. O país conta cunhas 250
liñas de trens Shinkansen de alta velocidade que conectan as principais cidades
do país, trens que contan cunha reputación de gran puntualidade e seguridade.
Chuo Shinkansen (中央新幹線?), unha liña de tren maglev en construción entre Toquio e
Nagoya con plans de expansión ata Osaca, terá unha duración de viaxe estimada de
40 minutos entre Toquio e Nagoya e 67 minutos entre Toquio e Osaca, cunha
velocidade máxima de 505 km/h.

Hai 175 aeroportos no Xapón, sendo o Aeroporto de Haneda o maior aeroporto
doméstico e o segundo con máis tráfico de pasaxeiros de Asia. Os principais
aeroportos internacionais son o Aeroporto Internacional de Narita, o Aeroporto
Internacional de Kansai e o Aeroporto Internacional de Chūbu Centrair. No ano
2014 Xapón tiña o cuarto maior mercado aéreo de pasaxeiros do mundo, cun tráfico
total de 110 544 000 pasaxeiros. O Porto de Nagoya é o maior porto marítimo e o
de maior tráfico do país.

A poboación do Xapón está estimada nuns 127 millóns de persoas, o 80% deles
vivindo na illa Honshū. A sociedade xaponesa é culturalmente homoxénea, composta
por un 98,5% de etnia xaponesa, con pequenas poboacións de estranxeiros. A
poboación de orixe coreana, chinesa, filipina, brasileira (maioritariamente de
ascendencia xaponesa), e peruana (de ascendencia xaponesa) conforman os poucos
grupos étnicos minoritarios existentes no país. No ano 2003 había uns 134 700
occidentais non latinoamericanos e uns 345 500 expatriados latinoamericanos, dos
que uns 274 700 eran brasileiros, formando a maior comunidade de estranxeiros no
país.

O grupo nativo dominante é o pobo Yamato, mentres que os grupos minoritarios da
rexión inclúen o pobo ainu e o pobo ryukyu, así como grupos sociais minoritarios
como os burakumin. Tamén existen persoas con devanceiros mixtos incorporados ós
Yamato, como por exemplo os procedentes das Illas Bonin. No 2014 os
traballadores estranxeiros non nacionalizados ocupaban só o 1,5% da poboación
total do país. O Xapón considérase un país etnicamente homoxéneo, e non hai unha
estatística oficial do estado no que respecta á etnicidade, malia que existen
estudos que describen o país como unha sociedade multi-étnica. Gran parte dos
xaponeses ven o Xapón como unha sociedade monocultural, incluíndo representantes
do goberno con diversas declaracións públicas neste respecto que recibiron
críticas de membros das diversas minorías étnicas como os ainu.

Xapón ten a segunda maior esperanza de vida do mundo, acadando os 83,5 anos para
os nados entre 2010 e 2015, e a terceira menor mortalidade infantil do mundo. A
poboación xaponesa sofre dende finais do século XX e comezos do XXI un rápido
envellecemento por mor do baby boom trala Segunda Guerra Mundial sucedido por
unha forte diminución na taxa de natalidade en anos posteriores. No 2012
aproximadamente o 24,1% da poboación tiña máis de 65 anos de idade, cunha
proxección de que esta proporción chegue a case o 40% cara ao ano 2050.

Estes cambios na estrutura demográfica do país provocan unha serie de problemas
sociais, particularmente un potencial declive na poboación traballadora e un
aumento do custo dos beneficios sociais como o plan de pensións público.
Ademais, os matrimonios e as persoas que non teñen fillos aumentaron
considerablemente nos últimos anos. Segundo datos do 2011, a poboación do Xapón
diminuíra por quinto ano consecutivo, baixando nunhas 204 000 persoas ata acadar
os 126,24 millóns de habitantes. Este foi o maior declive de poboación do país
dende o ano 1947, o primeiro no que se tomaron datos de poboación comparables. O
terremoto e tsunami de Sendai de 2011 foi outro factor neste declive
poboacional, causando unhas 16 000 mortes e 2 600 desaparicións a data de 2014.
Outro dos problemas demográficos do país é o seu alto índice de suicidios, que
no ano 2009 excederon os 30 000 por duodécimo ano consecutivo. O suicidio é a
primeira causa de falecemento no país para persoas de menos de 30 anos de idade.

Diversas estimacións indican que a poboación do país vai diminuír ata un número
de entre 95 e 100 millóns de habitantes cara ao ano 2050, polo que os
investigadores e o goberno do país están a estudar posibles solucións a este
problema. A inmigración e as axudas á natalidade adoitan suxerirse como posibles
solucións para conseguir traballadores novos que poidan soportar economicamente
a poboación cada vez máis avellentada do país. O Xapón acepta un número estable
de 15 000 cidadáns por nacionalización (帰化 (naturalización?)) ao ano, pero
segundo un informe de ACNUR no 2012 Xapón só aceptou 18 refuxiados dos máis de
2000 que solicitaron asilo no país.

O taoísmo e o confucianismo dende China son as principais influencias das
crenzas e costumes relixiosos xaponeses. O país ten liberdade relixiosa de
acordo co Artigo 20 da súa constitución. Segundo diversas estimacións entre o
84% e o 96% da poboación xaponesa subscribe o budismo ou Shinto, incluíndo un
gran número de seguidores dun sincretismo das dúas relixións. Estas estimacións
están baseadas nas afiliacións individuais ós diversos templos, polo que outros
estudos suxeriron que só o 30% da poboación se identifica realmente como
pertencente a unha relixión. Segundo Edwin Reischauer e Marius Jansen, a finais
do século XX entre o 70 e o 80% dos xaponeses non se consideraban crentes de
ningunha relixión. Menos do 1% dos xaponeses son cristiáns, e outras relixións
minoritarias inclúen o islamismo, o hinduísmo, o sikhismo e o xudaísmo xunto a
numerosas novas relixións xurdidas no país dende mediados do século XIX. Malia
todo, o nivel de participación en determinados eventos relixiosos é xeralmente
alto, especialmente durante os diversos festivais xaponeses como o Hatsumōde ou
o Aninovo Xaponés, e as rúas das cidades adoitan decorarse nas datas do
Tanabata, Obon e polo Nadal.

Máis do 99% da poboación do Xapón fala xaponés como a súa primeira lingua. A
lingua xaponesa é unha lingua aglutinante que se distingue por un sistema de
honoríficos que reflicten a natureza xerárquica da sociedade xaponesa, con
formas verbais e vocabulario particular que indican o status relativo do falante
e do oínte. A escrita xaponesa emprega caracteres kanji e dous conxuntos de
silabarios kana, así como o alfabeto latino e o sistema de numeración árabe.

Ademais do xaponés, na cadea de Illas Ryukyu fálanse as linguas ryukyu, que
inclúen a lingua amami, a lingua kunigami, a lingua de Okinawa, a lingua miyako,
a lingua yaeyama e a lingua yonaguni, e forman parte da familia das linguas
xapónicas. Malia os esforzos dos gobernos locais por aumentar o coñecemento
sobre estas linguas tradicionais, poucos dos mozos xaponeses estudan estas
linguas. A lingua ainu, que non ten relación probada co xaponés ou con calquera
outra lingua, está en perigo de extinción, con tan só uns poucos falantes
nativos restantes en Hokkaido.

As escolas de primaria, secundaria e as universidades foron introducidas no
Xapón en 1872 como resultado da Restauración Meiji. Dende o ano 1947 a educación
obrigatoria inclúe a educación primaria e a secundaria, que no seu conxunto
duran un total de nove anos, dende os 6 ata os 15 anos de idade. Case tódolos
mozos continúan a súa educación nun instituto sénior durante tres anos. Segundo
o Ministerio de Educación do país, no 2005 ao redor do 75,9% dos graduados de
instituto asistiron posteriormente a unha universidade, colexio maior, escola de
negocios ou outras institucións educativas semellantes. As dúas universidades
mellor valoradas do Xapón son a Universidade de Toquio e a Universidade de
Quioto. O "Programa para a Avaliación de Estudantes Internacionais" coordinado
pola OCDE valorou o conxunto do coñecemento xeral e capacidades dos estudantes
xaponeses de 15 anos de idade como o sexto mellor do mundo.

En Xapón o goberno nacional xunto ós locais fornecen un sistema de saúde. O pago
de servizos médicos persoais ofrécese a través dun sistema de seguros de saúde
universais que proporcionan unha relativa igualdade de acceso, con tarifas
definidas por un comité gobernamental, e os cidadáns que non posúen un seguro
por medio dun emprego poden participar nun programa nacional de seguros de saúde
administrado polos gobernos locais. Dende o ano 1973 tódolos anciáns están
cubertos por un sistema de seguros fornecido polo goberno, e tódolos pacientes
poden escoller médicos e centros de saúde para os seus tratamentos médicos.

A taxa de crime no Xapón atópase entre as máis baixas dos países desenvolvidos.
No ano 2010 os corpos de seguridade do estado contaban cun persoal de máis de
290 000 membros nas forzas da Axencia Nacional de Policía e máis de 280 000 no
corpo da Policía Prefectural, e no 2013 o país rexistrou unha diminución na súa
taxa de criminalidade por undécimo ano consecutivo, acadando un mínimo histórico
dende a metade do século XX. A posesión de armas está prohibida no país para o
público xeral, os rifles de caza e espadas cerimoniais deben rexistrarse na
policía e a manufactura e venda de armas está regulada por lei. A Yakuza é a
mafia organizada orixinaria do país, cun total estimado de 58 000 membros no
país no ano 2014, número que se foi reducindo dende a última década do século XX
trala aprobación de diversas leis específicas promulgadas no país contra este
tipo de organizacións.

A cultura xaponesa sufriu un gran desenvolvemento dende as súas orixes. A
cultura contemporánea combina influencias de Asia, Europa e Norteamérica. As
artes tradicionais xaponesas inclúen a artesanía de olaría e porcelana, dos
quimonos, do lacado xaponés, das espadas xaponesas e dos bonecos tradicionais
xaponeses, as actuacións de bunraku, kabuki, noh, danza e rakugo, e outras
prácticas como a cerimonia do té xaponesa, o ikebana, as artes marciais
xaponesas, a caligrafía xaponesa, origami, onsen, as Geishas e diversos xogos
tradicionais. Xapón desenvolveu un sistema de protección e promoción das
propiedades culturais tanxibles e intanxibles e dos Tesouros Nacionais do país..
Quince dos dezanove lugares inscritos como Patrimonio da Humanidade da UNESCO do
país son pola súa importancia cultural.

Os templos do Santuario de Ise están considerados como o prototipo da
arquitectura xaponesa. Construídas na súa maioría con madeira, as casas
tradicionais e moitos templos usan tatamis e portas de corredeira que separan as
habitacións e os espazos interiores dos exteriores. A escultura xaponesa,
principalmente en madeira, e a pintura xaponesa están entre as artes xaponesas
máis antigas, con rexistros das primeiras pinturas figurativas que datan do 300
a. C. A historia da pintura xaponesa é un reflexo da síntese e competición entre
a estética tradicional xaponesa e a adaptación de ideas importadas doutras
culturas.

A interacción entre a arte xaponesa e a europea foi significativa durante a
historia moderna. Como exemplo, os gravados ukiyo-e, que comezaron a exportarse
no século XIX durante o movemento coñecido como Xaponismo, foron unha influencia
importante no desenvolvemento da arte moderna occidental, particularmente no
post-impresionismo. Algúns dos artistas de ukiyo-e máis famosos foron Hiroshige
e Hokusai, quen acuñou o termo manga co que se coñece a banda deseñada xaponesa
que se desenvolveu no século XX e acadou unha gran popularidade en todo o mundo.
O cine de animación xaponés, coñecido como anime, tamén se fixo moi popular a
finais do século XX, e os videoxogos xaponeses son uns dos máis populares dende
a década de 1980.

As primeiras obras literarias xaponesas son as crónicas Kojiki e Nihon Shoki e a
antoloxía poética Man'yōshū, todas elas do século XVIII e escritas en caracteres
chineses. A comezos do período Heian desenvolveuse o sistema de fonogramas
coñecidos como kana (Hiragana e Katakana). A obra do século XX Taketori
Monogatari (竹取物語?) está considerada a obra narrativa xaponesa máis antiga,
mentres que un reconto da vida da corte no período Heian se dá na obra Makura no
Sōshi (枕草子?) de Sei Shōnagon e a obra do século XI Genji Monogatari (源氏物語?) de
Murasaki Shikibu adoita describirse como a primeira novela da historia.

Durante o período Edo, os chōnin ('cidadáns') sobrepasaron á aristocracia
samurai como produtores e consumidores de literatura no Xapón. A popularidade de
obras de Saikaku é un exemplo deste cambio na lectura e autoría, mentres que
Bashō reviviu a tradición poética do Kokinshū cos seus haiku) e escribiu o
diario de viaxe poético Oku no Hosomichi (奥の細道?). A época Meiji viu un declive
das formas literarias tradicionais por mor da integración de influencias
literarias occidentais. Natsume Sōseki e Mori Ōgai están considerados os
primeiros novelistas modernos do Xapón, seguidos de Ryūnosuke Akutagawa,
Jun'ichirō Tanizaki, Yukio Mishima e Haruki Murakami. O Xapón ten dous autores
gañadores do Premio Nobel de Literatura, Yasunari Kawabata no 1968 e Kenzaburō
Ōe no 1994.

Xapón é o maior mercado para a música física do mundo, cun volume de vendas de
2000 millóns de dólares no ano 2014, e o segundo mercado global de música, cun
valor total de vendas de 2600 millóns de dólares no 2014. Este mercado está
dominado por artistas xaponeses, abarcando 37 dos 50 álbums e 49 dos 50 sinxelos
máis vendidos no país durante o ano 2014. A música local é habitual nos
múltiples locais de karaoke do país, nos que os propios selos discográficos
teñen participación. A música xaponesa tradicional diferénciase da occidental en
que adoita estar baseada en intervalos de respiración humana no lugar de usar
unha notación matemática. A música folclórica xaponesa coñécese co nome de
Min'yō, na que os cantantes adoitan ir acompañados de laúdes de tres cordas
coñecidos como shamisen, así como de tambores taiko e dunha frauta de bambú
chamada shakuhachi.

A gastronomía xaponesa baséase na combinación de alimentos básicos, tipicamente
arroz ou fideos, cunha sopa ou ramen e pratos de peixe, vexetais, tofu e outros
alimentos semellantes, para engadir sabor ao alimento básico. A comezos da época
moderna introducíronse novos ingredientes non empregados previamente, como por
exemplo as carnes vermellas. A cociña xaponesa é coñecida pola súa énfase nos
alimentos de temporada, na calidade dos ingredientes e na presentación. A
gastronomía xaponesa tamén presenta un amplo conxunto de especialidades
rexionais que se basean en receitas tradicionais e ingredientes locais. O peixe
é un elemento común, servido en moitas ocasións cru en forma de sashimi ou suxi,
e o marisco e vexetais adoitan freírse cun lixeiro rebozado en forma de tempura.
No 2010 a Guía Michelin outorgou a restaurantes do Xapón tantas estrelas
Michelin coma ao resto de restaurantes do mundo xuntos.

Tradicionalmente o sumo está considerado o deporte nacional do Xapón, e as artes
marciais como o judo, o karate e o kendo teñen tamén moitos practicantes e
espectadores no país. Trala Restauración Meiji introducíronse moitos deportes
occidentais no Xapón que comezaron a espallarse polo sistema educativo. Xapón
foi o anfitrión dos Xogos Olímpicos de 1964 en Toquio, e por dúas veces dos
Xogos Olímpicos de Inverno, os de 1972 en Sapporo e os de 1998 en Nagano. Toquio
vai ser o anfitrión dos Xogos Olímpicos de 2020, o que o converterá na primeira
cidade asiática en acoller uns Xogos Olímpicos en dúas ocasións. O Xapón é o
país asiático con máis éxitos deportivos no rugby, e no 2019 vai ser o país
anfitrión da Copa do Mundo de Rugby.

O béisbol tornouse no deporte máis popular no país dende mediados do século XX.
A liga profesional do país, coñecida como Nippon Professional Baseball,
estableceuse como tal no ano 1936. O fútbol acadou tamén unha gran popularidade
no país dende o establecemento da J. League no ano 1992. O Xapón foi unha das
sedes da Copa Intercontinental dende 1981 ata 2004 e foi anfitrioa do Mundial de
Fútbol de 2002 xunto a Corea do Sur. A selección de fútbol do Xapón é un dos
equipos asiáticos con máis logros deportivos neste deporte, con catro títulos da
Copa Asiática na sección masculina e un título da Copa do Mundo de Fútbol no
2011 na súa sección feminina. O golf é outro dos deportes populares no país
nipón, así como varias disciplinas de automobilismo como a serie Super GT e a
Formula Nippon. Yuta Tabuse foi o primeiro xogador de baloncesto xaponés en
xogar na NBA.



https://gl.wikipedia.org/wiki/Italia

Italia ( pronunciación (axuda · info)) (en italiano: Italia, [iˈtaːlja] (AFI), 
escoitar), oficialmente República Italiana ( pronunciación (axuda · info)) (en
italiano: Repubblica Italiana), é unha república parlamentaria cuxo territorio
está en Europa meridional (99,97%) e no norte de África (0,03%). O territorio
europeo confórmano a maior parte da península Itálica, o val do río Po e dúas
grandes illas no mar Mediterráneo: Sicilia e Sardeña. O territorio africano
fórmano as pequenas illas de Lampedusa, Lampione e Pantelaria.

No norte está flanqueado polo arco alpino onde limita, de leste a oeste, con
Eslovenia, Austria, Suíza e Francia. O resto do territorio está circundado polos
mares Lígur, Tirreno, Xónico e Adriático. Os pequenos estados da Cidade do
Vaticano e San Marino son enclaves dentro do territorio italiano. Á súa vez
Campione d'Italia é un concello italiano que forma un pequeno enclave en
territorio suízo. A superficie total é de 301.340 km2, cunha poboación de 60,8
millóns de habitantes. A súa capital desde os tempos do Imperio romano é Roma, e
foi durante séculos o centro político e cultural da civilización occidental

Ten sido o fogar de moitas culturas europeas coma a civilización de Nuraga, os
etruscos, os gregos e os romanos. Despois da caída do Imperio Romano de
Occidente, a Italia medieval foi invadida e sometida á dominación de pobos
xermánicos coma os Ostrogodos, os Longobardos e os Normandos. Isto non impediu
que a Península, coa revitalización comercial das comunas medievais, chegara a
se-lo berce do capitalismo. No século XV, coa difusión do Renacemento por toda
Europa, convértese no centro cultural do mundo occidental; mais despois das
guerras do século XVI cae baixo a soberanía de potencias estranxeiras, coma
Francia, España e Austria. Durante o Risorgimento combate pola independencia e
pola unidade, ata que en 1861 foi proclamado o Reino de Italia. A ditadura
fascista, iniciada en 1922, rematou coa derrota na segunda guerra mundial e a
guerra de liberación. En 1946, logo dun referendo institucional, o Estado
italiano convértese nunha república parlamentaria regulada pola Constitución de
1948.

No 2014 Italia, oitava potencia económica mundial e cuarta europea, é un país
cun elevado nivel de vida: o índice de desenvolvemento humano é moi alto, 0,872,
e a esperanza de vida é de 82,4 anos. É membro fundador da Unión Europea, da
OTAN, do Consello de Europa e da OCDE; adherido á ONU e ó tratado de Schengen. É
ademais membro do G7, do G8 e do G20; participa no proxecto Nuclear Sharing da
OTAN, é unha gran potencia rexional europea, capaz de exercer influencia
política sobre opcións e decisións de orde extraeuropeo e internacional, e está
en novena posición do mundo por gasto militar. En Roma teñen a súa sede
numerosas organización internacionais coma a Organización para a Agricultura e a
Alimentación, o Fondo Internacional de Desenvolvemento Agrícola, o Glocal Forum
ou o Programa Mundial de Alimentos.

Italia posúe o maior número de sitios declarados patrimonio da Humanidade pola
UNESCO. É o quinto país do mundo e terceiro da Unión Europea que máis turistas
recibe por ano, sendo Roma a terceira cidade máis visitada. Outras cidades
importantes son Milán, centro industrial e finaceiro, e, segundo o "Global
Language Monitor", a capital da Moda; Turín, centro da industria automobilística
e do deseño industrial, Boloña, coa universidade máis antiga do mundo; as
cidades históricas de Venecia, Florencia e Nápoles etc.

O nome Italia vén da Roma antiga. Os romanos chamaban ao sur da península
italiana de Italia, que significa "terra de bois" ou "terra de pastos".

Italia influenciou bastante o desenvolvemento cultural e social de toda a Europa
mediterránea, e sobre toda a cultura europea. Importantes culturas e
civilizacións existiron desde tempos prehistóricos, tales como a civilización
etrusca, que dominaron esta parte do mundo durante séculos, e especialmente o
Imperio Romano, que estendeu os seus límites sobre a maior parte do continente
europeo, o norte da África e o Oriente Medio.

Despois da caída do Imperio Romano do Occidente en 476, a provincia italiana foi
gobernada por unha serie de reis bárbaros, ata o século VI, cando os Estados
Papais foron creados, coa capital en Roma, baixo o comando da Igrexa Católica En
776, a Lombardía foi conquistada por Carlos Magno, que foi coroado emperador da
Lombardía e do Sacro Imperio Romano Xermánico en 800, polo Papa León III.

A partir do século X, as cidades do norte da actual Italia pasaron a ficar máis
independentes entre si, tornándose centros económicos e políticos importantes.
Elas tornaríanse cidades-estado, ao longo da Idade Media e do Renacemento, e
exercerían grande influencia sobre o panorama cultural e económico do continente
europeo. San Marino é un vestixio desas cidades-estado.

A Italia tornouse unha nación unida o 17 de marzo de 1861, cando a maior parte
das cidades-estado foron unidas sobre o comando do Rei Vítor Emanuel II, do
Piemonte. Os arquitectos da Unificación italiana foron o Conde de Cavour, o
ministro-xefe de Vitor Emanuel, e Giuseppe Garibaldi, un xeneral e heroe
italiano. Roma ficaría baixo o control do Papado por máis unha década ata o 20
de setembro de 1870. O Vaticano é un país independente, un enclave totalmente
cercado pola cidade de Roma, e un vestixio dos antigos Estados Papais.

O goberno ditatorial de Benito Mussolini, en 1922, culminou cunha alianza coa
Alemaña e mailo Xapón, e a consecuente formación do Eixo, que levaría á derrota
italiana na Segunda Guerra Mundial. O 2 de xuño de 1946, un referendo resultou
na abolición da monarquía, e a instalación dunha república, que culminou coa
adopción dunha nova constitución en 1 de xaneiro de 1948.

A Italia foi un membro fundador da OTAN, fundada en 4 de abril de 1949, e da
Unión Europea, creada entre 1952 e 1958. En 14 de decembro de 1955, Italia
tornouse un membro da Organización das Nacións Unidas. O país, desde entón,
xuntouse á crecente unificación económica e política da Europa Occidental. Un
exemplo disto foi a introdución do Euro como moeda oficial do país, en 1999,
substituíndo a antiga Lira italiana.

A Constitución italiana de 1948 estableceu un Parlamento bicameral, que consiste
nunha Cámara dos Deputados (Camera dei Deputati) e dun Senado (Senato della
Repubblica) ben como un sistema xudiciario; e un sistema executivo composto dun
Consello de Ministros (Consiglio dei ministri), liderado polo primeiro-ministro
(Presidente del consiglio dei ministri). O presidente da república (Presidente
della Repubblica) é elixido para mandatos de 7 anos de duración polo Parlamento,
xuntamente cun certo número de delegados rexionais. O presidente escolle o
primeiro ministro, e este propón os outros ministros, que son aprobados polo
presidente. O Consello de Ministros precisan ter apoio (Fiducia - confianza) de
ambas as casas do parlamento.

Os deputados son elixidos directamente pola poboación. De acordo coa lexislación
italiana de 1993, Italia ten membros únicos de cada distrito do país, para 75%
dos postos no parlamento. Os outros 25% dos postos parlamentares son
distribuídos regularmente. A Cámara dos Deputados posúe oficialmente 630 membros
(mais, de feito, son apenas 619 despois das eleccións italianas de 2001). O
Senado é composto por 315 senadores, electos polo voto popular, ben como
ex-presidentes e outras persoas (non máis que cinco), indicadas polo presidente
da república, de acordo con provisións constitucionais especiais. Ambas as
Cámaras de deputados e o Senado son electos para un mandato de no máximo cinco
anos de duración, mais poden ser disolvidas antes ao termo do mandato. As leis
poden ser creadas na Cámara de deputados ou no Senado, e para seren aprobadas,
precisan da maioría en ambas as Cámaras.

O sistema xudicial italiano está baseado nas leis romanas, modificadas polo
Código Napoleónico e outros estatutos engadidos posteriormente. Hai tamén unha
corte constitucional (Corte Costituzionale), unha innovación despois da Segunda
Guerra Mundial.

En materia de dereitos humanos, respecto á pertenza nos sete organismos da Carta
Internacional de Dereitos Humanos, que inclúen o Comité de Dereitos Humanos
(HRC), Italia firmou ou ratificou:

Italia está dividida en rexións, provincias e cidades. As rexións son as maiores
divisións, cada rexión posúe unha capital rexional. Por exemplo: Toscana é unha
rexión e a súa capital é Florencia. Cada rexión está dividida tamén en pequenas
provincias, cada unha delas tamén cunha capital.

Rexións de Italia: Italia está dividida en 20 rexións. Segue abaixo (do norte ó
sur) as rexións e as súas respectivas capitais:

A maior parte de Italia está localizada na Península Itálica, no continente
europeo, e onde dous enclaves independentes están localizados: a República de
San Marino e mailo Vaticano. As illas de Sicilia e Sardeña tamén fan parte de
Italia.

Italia limita ao norte con Suíza e con Austria, ó leste coa Eslovenia, co Mar
Adriático (a través do cal contacta tamén coa Croacia, Serbia e Montenegro
(antiga Iugoslavia), Albania, e co Mar Xónico, que a separa da Grecia. Italia
limita a sur co Mar Mediterráneo (incluíndo a Canle de Malta que separa a
Sicilia de Malta), co Mar Tirreno e co Mar da Liguria (ambos separando o
territorio peninsular das illas da Sicilia e Sardeña e da illa francesa da
Córsega). Finalmente, Italia limita ao oeste coa Francia.

O terreo italiano é bastante accidentado, cos Apeninos formando o esqueleto
central da península. O punto máis alto de Italia é o Mont Blanc, cos seus 4,810
metros, mais dous volcáns están máis asociados co país: o Monte Etna, na
Sicilia, e o Monte Vesuvio, preto de Nápoles.

Italia ten unha economía industrial diversificada cunha renda total e per-capita
máis ou menos igual ao da Francia ou do Reino Unido. Esta economía capitalista
permanece dividida entre un norte industrialmente desenvolvido, dominado por
empresas privadas, e un sur agrícola e menos desenvolvido, cunha taxa de
desemprego do 20%. Por comparación cos veciños da Europa Occidental, ten un gran
número de Pequenas e Medias Empresas PMEs. A maior parte das materias primas
necesarias á industria e máis do 75% da enerxía son importadas.

Durante a última década, Italia seguiu unha política fiscal apertada a fin de
cumprir os criterios da Unión Económica e Monetaria e beneficiouse de taxas de
xuros e de inflación máis baixas, levando á adhesión ao Euro desde o inicio, en
1999.

O desenvolvemento económico de Italia ten vindo a atrasarse en relación aos seus
socios da UE, e o actual goberno puxo en práctica numerosas reformas de curto
prazo destinadas a aumentar a competitividade e o crecemento a longo prazo da
economía. A pesar diso, ten andado devagar na implementación de reformas
estruturais consideradas necesarias polos economistas neoliberais, como a
diminución dos impostos, a flexibilización das leis que rexen o mercado de
traballo e a reforma do sistema de pensións por causa do abrandamento económico
en curso e da oposición dos sindicatos.

Italia é un país altamente urbanizado. As maiores cidades do país son Roma,
Milán e Nápoles, cada unha con máis dun millón de habitantes. A densidade de
poboación italiana é unha das máis altas da Europa, con 197 hab./km².

Italia posúe unha taxa moi baixa de crecemento poboacional anual, unha das máis
baixas do continente, unha consecuencia de menos fillos por familia. A rexión de
Trentino-Alto Adige (norte) posúe a maior taxa de fertilidade, por outro lado as
rexións do Sul ten unha taxa de fertilidade inferior que as rexións do norte.

Cerca de 98 % da poboación italiana son descendentes de italianos. Minorías
inclúen alemáns que viven na rexión de Trentino-Alto Adige, e eslovenos, que
viven na rexión de Trieste, ben como descendentes de franceses, que viven na
rexión de Val de Aosta.

Italia ten unha gran tradición deportiva. En diversos deportes, tanto
individuais e en equipo, Italia ten unha boa representación e moitos éxitos. O
deporte máis popular é o fútbol. Baloncesto e voleibol son tamén moito
populares, cunha rica tradición en ambos. Italia gañou o Mundial de Fútbol
Alemaña 2006, e actualmente é a segunda selección de fútbol de maior éxito do
mundo, despois do Brasil, vencendo catro Copas do Mundo. Italia tamén ten forte
tradición no ciclismo, tenis, atletismo, esgrima, deportes de inverno e rugby.

O italiano é unha lingua pertencente ao grupo das linguas romances orientais, da
familia das linguas indoeuropeas. En Italia existe un gran número de dialectos,
cada un dos cales, desde o punto de vista histórico, é mesmo unha lingua
romance, representando unha evolución autónoma da variedade de latín falada en
cada rexión. A multitude de dialectos italianos constitúe un grande, aínda que
ás veces descoñecido e denigrado, patrimonio cultural.

O italiano moderno é un dialecto que conseguiu facer carreira, impóndose como
lingua oficial dunha área moito máis ampla que a orixinaria. Neste caso foi o
dialecto florentino, falado en Florencia, o que prevaleceu, non tanto por razóns
políticas, como por prestixio cultural. O toscano, e o florentino ilustre en
particular (enriquecido con préstamos do siciliano, do francés e do latín), foi
a lingua na que escribiron Dante Alighieri, Francesco Petrarca e Giovanni
Boccaccio, considerados tres dos mellores escritores italianos. Naturalmente,
era tamén a lingua culta da cidade de Florencia, admirada pola súa prosperidade
cultural ao longo dos séculos e pola súa espléndida arquitectura.

Son cooficiais co italiano, que é a lingua oficial do Estado, o alemán e o
ladino na Provincia Autónoma de Bolzano e o francés na rexión do Val de Aosta.
Tamén son recoñecidas e protexidas polo Estado e as relativas rexións as
minorías lingüísticas, entre as que cabe destacar o esloveno, o sardo, o
friulano e o francoprovenzal. Na illa de Sardeña tamén se fala un dialecto do
catalán na localidade de Alghero (en catalán Alguer).

A lingua de sinais italiana (en italiano Lingua dei Segni Italiana; LIS) é a
lingua visual dos italiano xordos, cunha poboación de usuarios estimada entre 80
e 120.000 persoas. Italia non recoñece a lingua de sinais como lingua nacional
dos xordos, nin como lingua minoritaria: só na rexión do Val de Aosta foi
aprobada por unanimidade o recoñecemento da lingua de sinais en 2006.

Moitas linguas rexionais de Italia, veñen sendo consideradas erroneamente
dialectos do italiano, sendo linguas por si propias. Particularmente nomearemos
o piemontés, o lígur ou xenovés, o lombardo, o veneciano, o emiliano-romañolo, o
napolitano e o siciliano.



https://gl.wikipedia.org/wiki/Lingua_galega

O galego é unha lingua románica, propia de Galicia, onde é oficial xunto co
castelán. Á parte de en Galicia, a lingua fálase tamén en territorios limítrofes
con esta comunidade, aínda que sen estatuto de oficialidade. Está estreitamente
emparentada co portugués, coa que formou unidade lingüística, o
galaico-portugués. A evolución do latín vulgar na provincia de Gallaecia
culminou dentro do Reino de Galicia, a finais da Alta Idade Media, nun romance
diferenciado.

O galego fálase en Galicia, onde é a lingua oficial xunto co castelán. Tamén se
fala e se permite o seu ensino regrado no occidente da comarca do Bierzo
(provincia de León) e nunha zona da provincia de Zamora, chamada As Portelas,
que comprende os concellos de Porto, Pías, Lubián e Hermisende, sendo
parcialmente galegofalante Pedralba de la Pradería, onde é falado na pedanía de
Calabor.

Tamén é falado en 19 concellos limítrofes do Principado de Asturias,
pertencentes á Terra Eo-Navia onde se chama eonaviego ou galego-asturiano (no
sentido de galego falado no territorio de Asturias), aínda que este é un punto
sobre o que hai gran controversia en Asturias. Por unha banda atópase a
romanística internacional e a filoloxía galega, cuxos estudos afirman que a
lingua natural desta comarca asturiana pertence formalmente ao conxunto
lingüístico galaico-portugués como parte da lingua galega; no punto contrario
sitúanse o goberno do Principado e a Academia de la Llingua Asturiana, que
consideran as falas situadas entre o Navia e o Eo como unha transición entre o
tronco galaico-portugués e o asturleonés.

En tres concellos estremeños, na fronteira con Portugal, do Val de Xálima (San
Martín de Trebello, As Ellas e Valverde do Fresno), na provincia de Cáceres,
fálase a fala de Estremadura, modalidade galaico-portuguesa sobre a que aínda
non hai unanimidade acerca de se pode considerarse unha variedade de galego,
procedente dos galegos participantes na Reconquista que se asentaron nesa zona,
ou unha lingua diferenciada dentro do subgrupo Galego-portugués.

Unha enquisa lingüística realizada en 2003 en Cataluña polo seu goberno autónomo
revelaba falantes de galego no territorio catalán. A extrapolación poboacional
situaba en 61.400 os habitantes da comunidade autónoma que consideraban o galego
como primeira lingua, 21.000 os que a consideraban lingua propia e 11.300 os que
a consideraban lingua habitual.

Distintas comunidades galegas da diáspora en Hispanoamérica (especialmente en
Buenos Aires —Arxentina—, Caracas —Venezuela—, Montevideo —Uruguai—, A Habana
—Cuba—, Cidade de México —México—) e en Europa conservan o uso oral do idioma
con bastante precariedade[Cómpre referencia], sendo aproximadamente 500.000 os
falantes do galego desas comunidades. No seo das comunidades emigrantes ao
Brasil tamén se mantén o galego con xiros e adaptacións do portugués
brasileiro[Cómpre referencia].

Presenta unha pequena porcentaxe de pervivencias léxicas dos substratos
precelta, celta e paleohispánico, así coma dos superestratos xermánico,
britónico e árabe.

O galego moderno descende do galego-portugués, lingua medieval que evolucionou e
deu lugar aos actuais galego e portugués. Entre os séculos XIV e XVI, debido a
circunstancias de carácter histórico e político, acentúanse as diverxencias
entre as dúas variedades que, seguindo cadanseu destino, acaban fixándose como
linguas independentes, aínda que ligadas por estreitos lazos de parentesco.

A lingua galega é un romance autónomo e independente; así considerado pola
inmensa maiorías das autoridades lingüísticas e filolóxicas. Porén, hai uns
poucos lingüistas para os cales o galego é aínda hoxe unha variante codialectal
do diasistema lingüístico galegoportugués ou mesmo unha variante da lingua
portuguesa falada no territorio galego.

A lingua galega oral considérase formada arredor do século IX, como resultado da
asimilación e evolución do latín vulgar levado ao noroeste da Península ibérica
polos conquistadores romanos. Existe unha coincidencia significativa entre a
área ocupada (durante o Bronce Final/Ferro e no período galaico-romano) pola
cultura castrexa e o futuro dominio lingüístico galego. A romanización
lingüística puido culminar entre os séculos III e IV d.C., período no que as
linguas indíxenas quedarían reducidas a lugares pouco accesibles ata
desapareceren. Cando xermanos e britóns se asentan en Galicia, esta
probablemente fala xa latín vulgar na súa totalidade.

Tras a primacía escrita do latín, o galego hase converter en lingua escrita
culta tanto nos reinos de Galicia e Portugal coma nos de León e Castela.
Recentemente foi achado o documento máis antigo escrito en galego que se
conservou no territorio da Galicia actual, trátase do Foro do burgo de Castro
Caldelas outorgado por Afonso IX en abril de 1228 ao concello de Allariz
(Ourense). No século XIII escribirá en galego o rei Afonso X o Sabio as Cantigas
de Santa María. A lingua galega medieval foi especialmente relevante no ámbito
da lírica, considerada entre as referenciais da época para todo Europa.

A escisión de Portugal no século XII, a decadencia do Reino de Galicia e da súa
aristocracia (aceleradas polas derrotas que a nobreza galega sufriu ao tomar
partido polos bandos perdedores nas guerras de poder de finais do século XIV e
primeiros do século XV) e o desprazamento cara á Castela da centralidade e do
poder políticos condicionarán o uso do idioma entre o final do período medieval
e a Idade Moderna, especialmente nos ámbitos da escrita culta e no uso
xurídico-administrativo. A pesar de continuar sendo hexemónico na oralidade e
fóra dos ámbitos descritos, a perda das dimensións máis prestixiosas do idioma
irá contribuíndo, como se verá na seguinte epígrafe, aos prexuízos negativos
contra a lingua, aos cales tampouco é allea á animadversión contra todo o galego
perceptible tanto na literatura barroca castelá coma na literatura popular,
inzadas de caracterizacións racistas. O portugués, pola súa banda, gozará no
sucesivo dun desenvolvemento libre grazas a que Portugal, non sen conflitos, foi
o único territorio peninsular que se manterá alleo á hexemonía do eixo
Castela-Aragón/España e polo tanto do dominio lingüístico castelán.

O inicio dos Séculos Escuros cadra, pois, co proceso de formación da
nación-imperio española e implica para a lingua de Galicia un empobrecemento
derivado da represión dos usos escritos e cultos, que a partir dese momento se
reservan para o castelán. A nova situación terá efectos en todos os niveis da
lingua. O paradigma léxico vivo será o relacionado co mundo do traballo nos
sectores agrícola, artesanal e mariñeiro; os sistemas morfosintáctico e fonético
evolucionan á marxe do antigo tronco común ao portugués. Diversas
homoxeneizacións do paradigma verbal ou a distinción dos pronomes che e te —para
as formas de obxecto indirecto e directo, respectivamente— rematarán cubrindo o
territorio e facendo recoñecible unha variante iberorromance occidental
delimitada por varios grupos de isoglosas. Cómpre aclarar que algunhas delas
pertencían tamén ao portugués falado no norte do Douro, mais a presión
uniformizadora do patrón lisboeta fará que se vaian retirando cada vez máis cara
ao Miño, ata o punto de viraren arcaísmos no estándar oral do norte urbano e
vilego de Portugal xa a finais do século XX. Discútese a mediatización castelá
ou a evolución autóctona dalgúns trazos da lingua galega; a gheada, por exemplo,
que aparece indirectamente reflectida en documentos da Idade Moderna, é para
algúns estudos unha reconfiguración interna da estrutura consonántica do galego,
impulsada quizais polo substrato, e para outros simple interferencia co fonema
fricativo velar xordo do español. En calquera caso irán avanzando como
características galegas o enxordecemento das consoantes palatais ou a
asimilación das vogais nasais ata dominaren a práctica totalidade do territorio
agás —no que toca á sonoridade das sibilantes— pequenos núcleos da Limia e das
Portelas ou —canto á nasalidade— nos Ancares. O thetacismo caracterizará a maior
parte das falas centro-orientais.

Con respecto aos usos escritos cultos o Rexurdimento supoñerá no século XIX unha
importante viraxe. Recupéranse xéneros literarios (sobre todo a poesía) e nace o
xornalismo en lingua galega. Estes feitos contribúen ao agromar dunha nova
conciencia lingüística que tende á dignificación e á normalización en calquera
área de uso. O diálogo entre as elites intelectuais galegas e o resto do pobo
reiníciase tras centos de anos de abandono, e (re)comezan usos que se tiñan por
inéditos. Así e todo as interferencias entre galego e castelán son cada vez máis
visibles, en maior grao canto máis urbano sexa o ambiente no que se fala o
idioma propio. A castelanización estaba afectando xa profundamente ao modelo
oral, que se vía minguado no cuantitativo ao longo das cidades e vilas —aínda
que seguía sendo nelas moi maioritario— mais tamén no cualitativo, en canto que
a capacidade expresiva e os equilibrios léxicos se alteraban coa presenza
crecente do castelán. Escolas, púlpitos e institucións seguían o ditado do
espallamento da única lingua oficial do Estado, o español, reforzando o lugar
común da escasa idoneidade do galego para usos que fosen máis alá do coloquial
ou do folclórico.

O pulo normalizador implícito na etapa do Rexurdimento pleno conseguirá no
século XX ir mudando preconceptos e introducindo usos que se crían descoñecidos
ata daquela. Será esta nova centuria a que asista aos primeiros discursos
públicos en lingua galega nos ámbitos político e intelectual; de feito foran
intelectuais procedentes da pequena burguesía as encargadas de dignificar o
idioma con eses novos usos, que non tardarán en callar socialmente. O ensaio, o
teatro, a prosa, timidamente tamén o discurso científico van gañando o terreo
perdido mediante o impulso que grupos de intervención político-cultural coma as
Irmandades da Fala (1916) brindan ao idioma. Aínda que ten dificultades para
adaptarse aos neoloxismos, moitas veces reproducidos en castelán no coloquio
oral (ou adaptados desde el á escrita), a lingua galega continuaba sendo de uso
cotián nas fábricas, nos barrios populares das cidades e, obviamente, tamén alí
onde o seu uso nunca se abandonara, nos universos rural e mariñeiro. Se ben non
chegará a ser en verdade oficial ata que así o dispoña o Estatuto de Autonomía
de Galicia de 1981 a partir do texto constitucional de 1978, o Estatuto de 1936,
que nunca chegou a entrar en vigor por causa do golpe de Estado fascista, xa
contemplaba a oficialidade e semellaba culminar o traballo pola normalización
que o galeguismo realizaría desde Manuel Murguía ata Castelao. O réxime
franquista arruinará o soño da recuperación social do idioma endurecendo as leis
e perseguindo aqueles usos que se recuperaran no primeiro terzo do século. A
doutrina nacionalcatólica aludirá ao galego —xunto co catalán, éuscaro,
asturiano etc.— como dialecto e eliminarao con saña das escolas e da vida
pública. A dobre presión social e legal contra o uso da lingua, sumada ao masivo
éxodo rural, provoca a maior caída de falantes en toda a historia. A ruptura de
transmisión xeracional do idioma faise regra na vida urbana aínda que ao mesmo
tempo o galego gaña terreo como idioma das reivindicacións políticas,
socioeconómicas e culturais. É asemade nas cidades e nas vilas onde aparece a
figura da neofalante, persoa cuxa lingua inicial era o castelán e vira falante
monolingüe de galego.

A castelanización cuantitativa e cualitativa xa se converteu en modelo de
referencia para as novas camadas e vai incrementarse no final do XX e principios
do XXI a pesar dos avances que comporta a fin do réxime franquista. No lado
positivo da balanza o galeguismo sitúa a entrada do idioma en todos os niveis de
ensino e nas institucións, a creación de medios de comunicación públicos (CRTVG)
e privados ou a relativización dalgúns prexuízos ao acceder a lingua galega a
eses novos ámbitos. Lonxe aínda de cifras masivas, a literatura galega crecerá
en canto á presenza social das editoras, libros, autores e autoras; xornadas
coma o 17 de maio, Día das Letras Galegas, que comezaron a celebrarse en 1963 de
xeito semiclandestino, funcionan hoxe coma unha verdadeira festa nacional do
idioma e da súa literatura. Con todo as últimas cifras de uso (2013-2015)
divulgadas polo Instituto Galego de Estatística estenderon a alarma polo futuro
da lingua galega: por primeira vez na historia a porcentaxe de falantes de
español supera a de galegofalantes.

Na actualidade o galego fálano case tres millóns de persoas; é a lingua
minorizada con maior comprensión e uso porcentual dentro de España. É idioma
oficial na Nacionalidade Histórica de Galicia (onde o castelán é tamén oficial)
e tamén se fala na Terra Eo-Navia (Asturias), no Baixo Bierzo (León), nas
Portelas (Zamora) e na Serra de Xálima (Cáceres). Así mesmo é unha das linguas
da importante comunidade galega no exterior, espallada por todo o mundo.

A posición sostida pola administración galega e pola conciencia metalingüística
da meirande parte da poboación do país é que hoxe galego e portugués constitúen
linguas separadas cada unha delas con cadanseu respectivo estándar elaborado por
cadansúa institución pero conservando algunhas ligazóns.

Para o chamado reintegracionismo o galego non é unha lingua nin separada nin
afastada do portugués, senón un outro dialecto do sistema galego-portugués.
Existe tamén unha outra postura, o lusismo, que afirma que o galego e o
portugués son a mesma lingua. Desde o punto de vista reintegracionista Galicia
fala unha lingua que ten 210 millóns de falantes no mundo coñecida como
portugués; segundo a súa perspectiva o modelo de normalización proposto
historicamente polo galeguismo e polo nacionalismo resultou un fracaso que
deriva da negación do potencial que ofrecería a subsunción do galego no
portugués.

As normas ortográficas e morfolóxicas do idioma galego son elaboradas pola Real
Academia Galega en base aos seguintes criterios de estandarización.

A situación sociolingüística en Galicia está marcada pola diglosia resultante
dun proceso histórico de substitución do galego polo castelán. Aínda que as
posturas oficiais dos responsables da política lingüística en Galicia (case
sempre vinculados orgánica ou ideoloxicamente ao Partido Popular) insistiron
desde os anos oitenta na tese do chamado "bilingüísmo harmónico", concepto
inexistente nas ciencias que estudan a relación entre lingua(s) e sociedade, o
caso galego responde ás características dun cadro de linguas en contacto entre
as que se dan relacións conflitiva. A fase actual, aparentemente bilingüe,
constituiría un fotograma fixo do tempo que media entre o monolingüismo social
na lingua propia do territorio (así define o galego o Estatuto de Autonomía) e o
desprazamento definitivo desta por parte do idioma imposto. Este último (o que
as teses sobre diglosia denominan Lingua A) acumularía sobre si a maior parte
das funcións do poder político e económico, e polo tanto o prestixio social,
mentres que a lingua propia do territorio ou Lingua B quedaría reservada aos
usos menos relevantes. Daquela, salvando casos puntuais, o bilingüísmo en
Galicia é unha ficción de raíz ideolóxica en canto que só adoitan ser bilingües
as persoas falantes de galego (non teñen outra opción: a Constitución española
de 1978 consagra o deber de coñecer a lingua española), mentres que as
castelanfalantes, cuxo número non deixou de medrar —especialmente nos últimos
cen anos—, rara vez se ven presionadas para usaren o idioma propio do país. A
partir do novo contexto de relación xurdido da oficialidade das dúas linguas
(1981) existen algunhas áreas nas que o galego recuperou a posición de
normalidade (institucións locais, administración autonómica, Parlamento galego,
determinados ámbitos literarios e artísticos...) e por iso se caracteriza como
diglosia imperfecta o momento actual.

O proceso de substitución lingüística, cuxas bases políticas e efectos
documentais serán visibles a finais do século XV durante a época dos Reis
Católicos, comezara un século antes. A aristocracia que ía chegando de Castela
—ou que se achegaba aos costumes casteláns como signo de submisión e promoción
política— foi introducindo o idioma alleo. A partir de 1480 ordénase que os
escribas se formen en lingua castelá, de xeito que queda interrompida a
tradición secular e a crecente normalidade (en paralalelo á evolución social dos
idiomas romances europeos) da lingua galega, xunto doa documentación en latín e
o uso esporádico do castelán, que adoitaba reservarse para a comunicación
escrita coas institucións do Reino de Castela, coma a Chancelaría Real. Os
mosteiros serán os últimos en abandonar os usos administrativos do idioma, xa no
século XVI. O gramático da raíña, Antonio de Nebrija, deixara escrito na prólogo
da súa gramática da lingua castelá que "la lengua es compañera del Imperio",
referíndose ao poder, e que estendela aos pobos conquistados formaba parte do
"botín de guerra". Nese período consúmase ademais a desaparición da lírica
medieval, que permanecerá esquecida centos de anos, e con ela o alto prestixio
que levara a poetas de diversas nacionalidades a cultivar versos no idioma.

Xa iniciados os Séculos Escuros a marxinación do idioma propio de Galicia avanza
ao ritmo que o fan as institucións políticas e educativas de Castela/España e da
Igrexa católica; quedando a rede monacal galega baixo o control de Valladolid, a
Universidade compostelá nace sometida ás dúas poderosas institucións. A pesar
dalgunha tímida protesta circunscrita ao ámbito literario ou á correspondencia
privada, o castelán/español imponse como idioma de prestixio, quedando o galego
relegado a funcións de dialecto oral. Haberá que esperar ao século XVIII para
que, co espertar da Ilustración, figuras intelectuais de primeira orde coma os
frades bieitos Feijoo e Martín Sarmiento reivindiquen en primeira instancia a
latinidade do galego e, consecuentemente, a súa necesaria dignificación como
lingua irmá dos outros romances cultos de Europa. Mais fóra do alborexar da
conciencia sociolingüística contemporánea o panorama continúa sendo o mesmo: o
galego é a lingua habitual de ben máis do 90% da poboación, o castelán domina a
escola, a administración, os actos oficiais e os documentos. Son moitas as leis
coas que España garante tal dominio e coa chegada dos Borbóns ao trono, a
represión dos outros idiomas non casteláns falados no territorio español e o
avance do modelo centralista serán o marco férreo a partir do cal todo avance na
alfabetización e todo progreso cultural deberán ir indisolublemente ligados á
promoción da lingua que se reserva en réxime de exclusividade o adxectivo de
español. En calquera caso será durante os Séculos Escuros cando os prexuízos
contra o galego ("dialecto", "rudo", "vulgar", "xiria" etc.) boten raíces na
conciencia colectiva do país.

No século XIX as profundas crises económicas provocan a acentuación do fenómeno
migratorio e a chegada ás grandes vilas e cidades dun apreciable continxente de
poboación rural; era precisamente nos núcleos máis poboados onde a presenza das
institucións reforzaba o castelán como lingua de poder e de ascenso social. Ao
tempo, e da mesma maneira que durante o período medieval e renacentista a
aristocracia castelá se erixira en modelo para a nobreza autóctona, a burguesía
decimonónica ía medrando de xeito tímido e sen referentes nacionais de
autoestima. Os postos máis destacados da Administración, incluída a
eclesiástica, foran reservados para persoas alleas a Galicia desde había
centurias; igualmente a fina capa burguesa das vilas e das urbes estaba composta
por empresariado de procedencia foránea, pouco disposto a recoñecer na fala
popular un elemento cultural no que integrarse. Asemade para o estamento fidalgo
en descomposición fora sempre o castelán o código da promoción social. A
práctica totalidade do que rematarán sendo os sectores dirixentes —económico,
político e xudicial— da Galicia decimonónica, con orixe nesa fidalguía sometida
e na burguesía cuxo centro simbólico gravitaba en torno a Madrid, concibe a
lingua galega, no mellor caso, como unha reliquia identitaria. O progreso, a
ciencia, a riqueza, asócianse ao español; unicamente personalidades intelectuais
e políticas vinculadas ao liberalismo alzan a súa voz contra tales prexuízos e
contra a discriminación nacional e cultural asociada e eles: nacía o
Rexurdimento.

Será a prensa liberal e protogaleguista a que avive o debate en torno aos
prexuízos contra o idioma e reclame a extensión dos seus usos. Se ben nos seus
inicios o provincialismo non facía do idioma o eixo da identidade nacional
galega, a irrupción de Murguía como ideólogo da fase rexionalista do galeguismo
asenta a idea de que sen a lingua propia do país ningunha autoafirmación irá
máis alá do simple folclorismo. A propaganda que vai sementando a prensa durante
todo o período oitocentista fai posible que se afonde na recuperación de usos
escritos perdidos ou inéditos; debemos lembrar que cando Rosalía de Castro
publica Cantares gallegos ela e o resto de ideólogos do movemento galeguista
descoñecían a dimensión culta do galego medieval ou tiñan noticias moi difusas
sobre el. Polo tanto posúe unha dimensión refundadora o cultivo e a publicación
de poesía en galego, cuxos grandes nomes antes da eclosión rosaliana (o que se
coñece como Rexurdimento pleno) son Francisco Añón Paz, Xoán Manuel Pintos e o
propio Padre Sarmiento, cuxo Coloquio de 24 galegos rústicos, sería publicado
aínda naquela altura. A Galicia decimonónica asistirá tamén á recuperación
doutros xéneros para a lingua galega, desde o xornalismo ata a prosa, esta
última nunha fase inicial e sen dar chegado á universalidade das grandes figuras
poéticas; a propia Rosalía, Eduardo Pondal e Curros Enríquez intervirán mediante
algúns dos seus versos contra a situación de marxinalidade forzosa do idioma no
que escriben.

As altísimas cifras de analfabetismo —tres cuartas partes da poboación non
sabían ler nin escribir no comezo do século XX— relativizaron as posibilidades
de que o ideario do Rexurdimento se filtrase con rapidez á sociedade galega,
cuxa esmagadora maioría continuaba a falar o idioma propio. A pesar de que non
dispoñemos de estatísticas oficiais de uso, abonda comprobar as primeiras
enquisas científicas sobre lingua que se realizaron en Galicia nos anos noventa
para certificar que o galego era a lingua inicial do 80,6% do total das persoas
maiores de 65 anos, polo que non parece aventurado inducir que a porcentaxe de
persoas educadas en galego á volta de 1901 sería próxima ao 90%. Con todo, o
número de falantes non salvaba o idioma dos mesmos seculares prexuízos que
arraizaron tanto no interior coma no exterior da comunidade falante. Unha nova
xeración do galeguismo representada polas Irmandades da Fala toma maior
conciencia do proceso de substitución e esixe a oficialidade da lingua galega
como paso imprescindible para que abandone a súa estranxeiría nos ámbitos de
prestixio do propio territorio. Mentres, a recuperación do uso culto continúa:
pronúncianse os primeiros discursos públicos na lingua galega e o idioma pasa a
escoitarse cada vez máis nas comparecencias relacionadas con temas humanísticos.
A ditadura de Primo de Rivera ralentiza o pulo normalizador, que se reinicia coa
Segunda República Española. Para esa época a prensa en galego, ben que
minoritaria, xa estaba solidamente asentada e o normal era que a poesía se
escribise no idioma nacional. A prosa, ensaística ou de ficción, irá
experimentando un crecemento apreciable en canto á súa recepción e enorme na
calidade e na profundidade dos textos: é a Xeración Nós —varios dos seus membros
pertenceran ás Irmandades da Fala— a protagonista deses avances. O idioma propio
de Galicia conseguira recuperar algúns dos usos vedados, pero continuaba a ser
semiclandestino no ámbito escolar e, fóra da órbita do Partido Galeguista, raro
no debate político. O Estatuto do 36 introduciría a oficialidade, mais non
chegou a entrar en vigor ao declararse o golpe de Estado fascista.[Cómpre
referencia]

Alén da burguesía urbana e vilega, predominantemente castelanizada, os ámbitos
de uso coloquial, familiar e laboral do idioma galego —os que continuaran de
xeito ininterrompido ao longo da historia— transvasábanse con naturalidade desde
os sectores primarios e artesanais ata os industriais. As fábricas naceran con
obreiros e obreiras galegofalantes. Os núcleos operarios que se organizaran xa
durante o século anterior tardarán aínda en naturalizar o idioma; as súas
publicacións usan con preferencia case exclusiva, desde o XIX ata mediados do
XX, a mesma lingua que utilizaba a patronal. Debates ao respecto puxéranse en
marcha, pero foron abruptamente varridos polo triunfo do franquismo. O novo
Estado totalitario retoma as máis radicais formulacións do españolismo e volve
fortalecer os preconceptos lingüísticos contra o galego mediante o férreo
control do ensino, dos medios de comunicación e da administración do Estado. O
nacionalcatolicismo non dubida a partir de xullo de 1936 en valerse de políticas
de terror: o asasinato, o exilio, a prisión ou a marxinalización social de
figuras sobranceiras da intelectualidade galeguista responden a un programa no
que a imposición histórica da lingua castelá debe percibirse como
irreversible.[Cómpre referencia]

Ao mesmo tempo, e sendo as áreas urbanas as máis castelanizadas, o éxodo rural
masivo que se suma á emigración nos anos 40 e 50 comporta que as familias
chegadas ás cidades (A Coruña, Vigo, Ferrol etc.) rompan a transmisión da
lingua. O cóctel entre vellos prexuízos, un contexto sociopolítico hostil e a
presenza do castelán —asociada aos ámbitos todos do poder, comezando polo
económico—, empuxa a maioría das familias emigradas desde o rural, cun nivel
cultural precario e polo tanto forte descoñecemento da cultura galega académica
(coa consecuente baixa estima pola propia identidade) a renunciaren a educar os
seus fillos e fillas na lingua na que se viñera facendo desde sempre. Será pois
a partir de mediados do século cando a substitución do galego polo castelán
supere por primeira vez a barreira que representaba a cultura material e
simbólica das clases populares, unidas aos sectores produtivos tradicionais. O
español comeza a sentirse daquela con forza, por primeira vez, nos ámbitos
urbanos de poboamento obreiro. A radio, a televisión e a universalización do
ensino xogan a favor do proceso substitutorio, de maneira que as novas xeracións
urbanas da época do desarrollismo franquista son tamén as primeiras da historia
de Galicia para as que o galego pasa de ser o natural a constituírse en
excepción. Reforzaranse con virulencia, ata a máis alá da fin da ditadura, os
peores preconceptos que asociaban a lingua nacional de Galicia ao atraso rural,
ao pasado decadente ou a unha versión paternalista do folclore.[Cómpre
referencia]

Nos anos 70 , a música cantada en galego por Andrés do Barro gañou gran
popularidade. En 1969 comezou a traballar con Juan Pardo, tamén fillo de
militar, quen se ofreceu a ser o seu produtor. "O tren" acadou axiña un grande
éxito. En 1970 publicouse o sinxelo "Corpiño xeitoso", primeira canción en
galego en estar no número 1 de Los 40 Principales.

Mentres, o galego conquistaba o debate clandestino nos espazos de resistencia ao
franquismo que se foran configurando; será a ruptura coa oposición culturalista
ao Réxime e a fundación dos novos partidos (UPG e PSG) de base marxista e
vocación obreira as que actualicen a interacción do nacionalismo galego coas
clases populares. O idioma faise presente nas pancartas, nos grafitis políticos,
nas asembleas estudiantís e obreiras, nos panfletos e nas manifestacións. A
lingua intenta adaptarse ao medio urbano moi poucos anos despois de que se
operasen mudanzas similares na expresión literaria grazas á infraestrutura que
subministraban as editoras (especialmente Galaxia e Monterrey). A oficialidade
convértese en reivindicación de varias forzas políticas, sobre todo as situadas
no campo da esquerda, de maneira que cando remata a ditadura despois de 40 anos
o uso do galego entrou en crise nas cidades, pero ao seu abeiro naceu o
galeguismo co inicio do século e medrou a conciencia positiva sobre o idioma. O
número de falantes decae, mais aparecen as persoas neofalantes, aquelas cuxa
primeira lingua fora o castelán e que se converten en monolingües en
galego.[Cómpre referencia]

A restauración da monarquía borbónica e a recuperación dalgunhas liberdades
desde 1975 culminará a partir do marco constitucional de 1978, que abre a porta
para que outras linguas, ademais do castelán, sexan oficiais no Estado. Nun acto
con carga simbólica o rei Xoán Carlos I pronuncia (1979) un discurso en galego
na sede da Real Academia Galega, poucos meses antes de que se aprobe o Estatuto
de Autonomía de Galicia de 1981 que proclamaría a oficialidade da lingua propia
do país. A dimensión legal e os efectos na vida cotiá virán desenvolvidos por
outra serie de leis vixentes na comunidade autónoma, coma a Lei de Normalización
Lingüística aprobada por unanimidade en 1983; quedan fóra deste recoñecemento
institucional os territorios de lingua galega doutras comunidades autónomas (o
chamado "galego exterior") e polo tanto as persoas galegofalantes de Asturias e
de Castela-León non verán recoñecidos os seus dereitos. En todos eses
territorios as cifras de substitución do galego polo castelán presentan un
perfil moito máis acusado a prol deste último, incluso nos ámbitos
rurais.[Cómpre referencia]

Na comunidade autónoma de Galicia non é doado establecer ata que punto os
cambios lexislativos —que propiciaron a presenza do idioma onde estivera
longamente proscrito— deron freado un proceso de substitución que viña
alicerzado tamén en razóns de índole socioeconómica, ademais das
histórico-políticas e as puramente lingüísticas. O galego recupera o uso
institucional, perdido desde a fin do Medievo, o que inclúe por vez primeira a
moderna administración, o ensino, os medios de comunicación... Será determinante
para a superación, canto menos parcial, de moitos prexuízos, a fundación da
CRTVG. Asemade a presenza da lingua na escola, que aproxima o alumnado á
realidade cultural do país e contribúe a dignificar producións asociadas á
lingua (literatura, música, banda deseñada, audiovisual, teatro...), representa
unha innegable mudanza xeracional.

Desde o punto de vista da sociolingüística, tanto a comunidade autónoma de
Galicia coma os outros territorios que falan a lingua galega presentan trazos
típicos dunha situación de conflito lingüístico. Galicia mostra un cadro de
diglosia imperfecta no que conviven episodios nos que a lingua galega semella
usarse con relativa normalidade (no Parlamento, nos concellos, nas Deputacións,
en actos e eventos culturais etc.) con outros fenómenos de desprezo tanto do
idioma en si coma das persoas falantes, sometidas a unha batería de prexuízos
non tan diferente daqueles que se orxinaran nos Séculos Escuros. O uso da lingua
nacional implicaría, segundo eses preconceptos, que a persoa que a fala ou ben
procede da área rural ou ben pertence a algún grupo nacionalista. En ocasións
existe un aprecio que se ten por sincero cara á lingua propia cando se limita a
funcionar como elemento identitario, mais se do que se trata é de usalo no día a
día ao mesmo nivel que o idioma dominante —o español— o aprecio pode virar
incluso en rexeitamento. Desa ambivalencia tiran partido os grupos de oposición
á oficialidade do galego, testemuñais en número pero con fortes apoios na prensa
conservadora de Galicia.

En calquera caso as últimas cifras de uso que rexistra o Instituto Galego de
Estatística ofrecen un panorama inédito: por vez primeira o número de galegos e
galegas que usan só ou de forma habitual o castelán supera o de galegofalantes,
algo sen precedentes na Historia. As mostras de inquietude non se fixeron
esperar: asociacións, Universidades e prestixiosos nomes da intelectualidade
galega advirten que o camiño iniciado pola Xunta desde a chegada ao poder de
Alberto Núñez Feijoo (a quen se culpa da ruptura do consenso acerca da
normalización gañado nos primeiros anos oitenta) parece colaborar, máis ca
tentar evitar, coa ameaza de desaparición que pende xa sobre o milenario idioma
de Galicia.

Segundo a separación dialectolóxica de Galicia empregada por organismos como a
Real Academia Galega (RAG) e o Instituto da Lingua Galega (ILG) existen tres
bloques lingüísticos recoñecidos, cada un coas súas particularidades:

O filólogo portugués Cintra, que estudou os dialectos galegos como pertencentes
ao diasistema galego-portugués e cuxos traballos son considerados de referencia
en Portugal, preferiu separar o territorio galego en dúas áreas: a occidental,
que presenta gheada (aspiración do fonema /g/ converténdose nun /h/ aspirado
similar ao do inglés) e a oriental, que non presenta este fenómeno.

O galego, polo seu carácter periférico, distínguese do resto dos romances polo
seu carácter á vez conservador e orixinal. Entre os últimos fenómenos están a
queda de -n- e -l- intervocálicos (acontecida nos séculos IX e X) e a evolución
de cl- pl- e fl- iniciais latinos e entre os conservadores a sintaxe e a
conservación de expresións e fenómenos latinos (como o futuro de conxuntivo,
aínda que con outro uso) que desapareceron na maioría dos romances.

Este é o sistema común a todos os falares galegos excepto a fala de Estremadura,
que só presenta as cinco vogais pechadas.

As consoantes existentes no galego represéntanse mediante as grafías e os
dígrafos: b, c, ch, d, f, g (gu), h, l, ll, m, n, ñ, p, q (qu), r, r- (rr) s, t,
v, x, z.

Existe, tamén, o dígrafo gh que se corresponde co fonema farínxeo fricativo
xordo, pero o seu uso é exclusivo da lingua oral das variantes occidentais e só
aparece na lingua escrita para transcribir unha mensaxe en forma oral. Así, en
varias zonas de Galicia aparecen fenómenos chamados gheada e seseo, que non son
erros, senón que a Real Academia Galega permíteos a prol dunha maior riqueza na
fala galega.

* Este fonema está presente só nos dialectos galegos non seseantes, aqueles que
pronuncian pazo de forma ben distinta de paso.

O galego está oficialmente recoñecido no ámbito da comunidade autónoma de
Galicia conforme co disposto no artigo 5 do Estatuto de Autonomía de Galicia de
1981, que á súa vez parte do artigo 3.2 da Constitución española de 1978, que
sen as citar garante a oficialidade das "outras linguas españolas" se así o
estableceren, en cada territorio, os seus Estatutos de Autonomía.



https://gl.wikipedia.org/wiki/Galipedia

A Galipedia é o nome co que se coñece a Wikipedia en galego. Botou a andar o 8
de marzo de 2003 e ten agora mesmo 137.272 artigos, superando os 100 000 o 4 de
marzo de 2013, catro días antes do décimo aniversario. A comezos do ano 2013
usábanse xa 101 305 imaxes distintas.

Para unha relación cronolóxica dos acontecementos da Galipedia pode consultarse
o apartado Actualidade. Existen tamén diversas páxinas de estatística, entre as
que figuran Especial:Estatísticas e Wikipedia:Estatísticas.

A Wikipedia en galego apareceu o 8 de marzo de 2003. Nese mesmo día, rexistrouse
o usuario máis antigo, ILVI. Axiña comezou a traballar na que sería a primeira
versión da Portada. E non sería até catro días despois cando creou o primeiro
artigo da base de datos: grupo. Logo seguiría con outras entradas como ou, cal,
ciencias experimentais, ciencias humanas, ciencias ocultas, ciencias aplicadas e
botánico.

Meses despois rexistrouse Agremon e converteuse no primeiro administrador galego
da Wikipedia en galego. El mesmo emprega por vez primeira o termo Galipedia para
referirse amigablemente ao proxecto, que aínda contaba con menos dun ano de
existencia. Aos poucos, mentres tanto, a Galipedia vai sendo citada por algunhas
páxinas web de xornais e outras entidades, que se interesan polo labor realizado
nela.

Trátase dunha enciclopedia colaborativa en lingua galega aberta ás achegas de
todo o mundo, con aceptación das diversas correntes de pensamento, sempre que
estas non sexan agresivas coas demais. Canto ao contido, está aberta a todos os
temas, dende o deporte ou a gastronomía de cada país até as biografías dos
persoeiros da física, a astronomía, a lingüística ou a Historia do Reino de
Galicia, por exemplo.

En setembro de 2011, o 31% dos artigos da Galipedia estaban categorizados ou
subcategorizados dentro da categoría Galicia.

Canto das imaxes, a Galipedia conta cun fondo propio ademais daquel común que
achega Wikimedia Commons. Isto non sucede con todas as linguas da Wikipedia. Na
actualidade hai cargados 9.680 ficheiros, a maioría deles imaxes, de forma
interna. A comezos de febreiro de 2013 tiña 101 305 imaxes distintas entre todos
os artigos do proxecto (244 226 contando as imaxes duplicadas), e as imaxes máis
usadas, sen contar iconas, bandeiras etc, eran Concellos menos poboados de
Galiza.PNG usada 1284 veces (incluída no modelo {{Concellos de Galicia en
progreso}}), e Piazza del Campidoglio.jpg usada 1.082 veces (incluída no modelo
{{Xeografía en progreso}}).

A Galipedia conta con 104 artigos de calidade. O primeiro en adquirir esta
distinción foi o o artigo Club Baloncesto Breogán, o 20 de xuño de 2010. Máis
tarde pasarían a engrosar a listaxe os artigos de Castelao, Ramón Piñeiro, Lugo,
Hórreo galego, Reino de Galicia, Estatuto de Autonomía de Galicia de 1936,
Valentín Paz-Andrade, Alzamento de Pascua, Caso do metílico, Praga, The Beatles,
Lenin, Alemaña, Real Club Celta de Vigo, Prestige, Catedral de Santiago de
Compostela e Tristan und Isolde.

A Galipedia deu pé a unha comunidade de persoas colaboradoras con vencellos
comúns, a pesar das múltiples diferenzas de procedencia, como a idade, a
xeografía ou a ideoloxía. Así, lévanse a cabo encontros de usuarios nos que se
fala da historia da Galipedia, da súa realidade presente e dos seus obxectivos
futuros. Con todo, tamén existe un grupo de amizade formado ao redor da
enciclopedia, que deu pé a grupos en redes sociais como Facebook ou Twitter. A
presenza feminina é reducida entre as persoas que editan na Galipedia, problema
este común ás demais wikipedias..

Amais da actividade a través da rede, lévanse a cabo proxectos de difusión da
Galipedia, como charlas en centros educativos ou encontros para aprender o seu
manexo. Así, o 15 de xaneiro de 2011 (10º aniversario da Wikipedia), houbo unha
xuntanza en Culleredo e outra en Ribadeo. En setembro dese mesmo ano
desenvolveuse un obradoiro na Cidade da Cultura.

No 2011, o propio 15 de xaneiro (aniversario da Wikipedia) e o 8 de marzo
(aniversario da Galipedia) leváronse a cabo retos de edición para acadar novos
récords. En xaneiro propúxose facer 5000 edicións nun día (das que se fixeron
pouco máis de 4500) e en marzo propúxose facer 500 artigos novos nun día
(creándose uns 450).

O 9 de marzo de 2013 celebrouse o 10º aniversario da Galipedia cun encontro en
Santiago de Compostela que incluíu varios relatorios relacionados co coñecemento
libre e o activismo cultural.

Ao longo da súa historia, a actividade da Galipedia apareceu reflectida en
diversos medios de comunicación, con entrevistas a persoas usuarias na TVG ou
Radio Galega, e artigos en Xornal de Galicia, Vieiros ou Praza pública.



https://gl.wikipedia.org/wiki/Donatello

Donato di Niccolò di Betto Bardi, nado en Florencia en 1386 e finado na mesma
cidade o 13 de decembro de 1466, foi un famoso artista e escultor renacentista,
coñecido co nome de Donatello, un dos pais do período xunta Leon Battista
Alberti, Brunelleschi e Masaccio. Donatello converteuse nunha forza innovadora
no campo da escultura monumental e no tratamento dos relevos, onde logrou
representar unha gran profundidade dentro dun mínimo plano, o que recibe o nome
de stiacciato, é dicir, relevo aplanado ou esmagado.

O David de mármore para a catedral de Santa María del Fiore en Florencia foi a
súa primeira obra documentada entre 1444 e 1446. Nos anos sucesivos realizou
numerosas obras en mármore, terracota, bronce e madeira para diversos mecenas e
cidades. Volveu a Florencia en 1459 coa encarga de modelar unhas placas en
bronce para a basílica de San Lourenzo e durante a súa elaboración faleceu en
decembro de 1466.

Entre as súas obras máis importantes atópanse o David de bronce no Museo
Nacional do Bargello, o Púlpito exterior da catedral de Prato, a estatua
ecuestre de Condottiero Gattamelata en Padua, a María Madalena penitente no
Museo dell'Opera del Duomo en Florencia e Xudit e Holofernes no Palazzo Vecchio.

Donatello foi o fillo de Niccolò di Betto Bardi, un cardador de la, e naceu en
Florencia, probabelmente en 1386. O seu pai era de vida tumultuosa e participou
na revolta dos Ciompi, un levantamento popular acontecido en 1378, organizado
polos cardadores de la. Niccolò Machiavelli describiu esta revolta anos máis
tarde (1520-1525) dentro da súa Historia de Florencia. Máis tarde, o seu pai
tamén participou noutras accións en contra de Florencia que o conduciron a ser
condenado a morte e despois indultado. Foi un personaxe moi diferente ao seu
fillo, que era nobre, elegante e delicado, polos seus amigos e demais artistas
era coñecido baixo o nome de Donatello.

Finou en Florencia en 1466 e dispúxose o seu enterramento na basílica de San
Lourenzo na cripta so do altar e ao lado da tumba de Cosme o Vello. Entre os
homes que portaron o ataúde atopábase Andrea della Robbia. O cenotafio
de Donatello foi realizado en 1896 polo escultor Raffaello Romanelli.

Á súa morte aínda lle quedou unha débeda de 34 floríns de pagamento polo
alugueiro da súa casa e isto deu lugar a un debate sobre o seu estado real de
pobreza, pero a cuestión parece máis ben relacionada coa súa total indiferenza
ante os asuntos financeiros, que en toda a súa vida demostrou ter o artista,
polas cuestións económicas. Moitas anécdotas dan testemuño desta actitude, como
cando no momento de maior apoxeo de traballo no seu obradoiro, adoitaba colgar
unha cesta chea de cartos, da que os seus axudantes se podían aproveitar
libremente, segundo fora necesario. Os honorarios que recibiu polo seu traballo
aseguráranlle grandes ganancias e tamén por outra parte Cosme de
Medici concedéralle unha paga vitalicia semanal até o fin da súa vida.

O artista, segundo Giorgio Vasari, foi educado na casa da familia Martelli; e, é
certo que recibiu a súa primeira formación, nun obradoiro de ourivaría. Entre
1402 e 1404 viaxou a Roma con Brunelleschi, para estudar a arte da Antigüidade.
Viron unha morea de ruínas antigas que puideron estudar e copiar para
posteriormente inspirarse nelas. Vasari afirma que facían escavacións en busca
de «anacos de capiteis, columnas, cornixamentos e restos de edificios». A súa
estada en Roma foi decisiva para o completo desenvolvemento da arte italiana no
século XV, foi durante ese período que Brunelleschi estudou as medidas da cúpula
do Panteón e doutras construcións romanas. As construcións de Brunelleschi e os
monumentos de Donatello foron a expresión suprema do espírito na era en que a
arquitectura e a escultura exerceron unha potente influencia nos pintores desta
época.

En 1404, Donatello regresou só a Florencia para traballar no obradoiro
de Lourenzo Ghiberti, onde axudou na realización da cera para a fundición dos
modelos da porta norte do baptisterio de San Xoán, até 1407. Esta actividade
permitiulle adquirir os coñecementos fundamentais de xoiaría e ourivaría. De
feito, en 1412 existe unha nota no rexistro da corporación de pintores que o
nomea como ourive.

O Pequeno profeta realizado para o exterior da Porta da Mandorlana catedral
de Santa María del Fiore en Florencia, está considerado coma un dos primeiros
traballos producidos por Donatello. Non obstante hai unha controversia sobre a
súa atribución, á marxe das diferenzas estilísticas entre as dúas figuras dos
pequenos profetas, que poden ser debidas á inexperiencia pola xuventude do
artista, tamén pola descrición con obras similares de Nanni di Banco. Na
actualidade, o profeta da esquerda atribúese, en maioría, a Donatello, sobre a
base de comparacións con outras obras da mesma época, coma o David en mármore. O
feito que a outra estatua é probabelmente obra de Nanni di Banco, non é
incompatíbel cos documentos da catedral, onde consta que Donatello recibiu en
1406 e 1408 uns pagamentos, en recompensa polo seu traballo en dúas estatuas de
profetas (que non son descritas con detalle); naquel momento os dous escultores
estaban asociados e participaban na decoración da Porta da Mandorla da catedral.

En 1408 encargóuselle un David de mármore de medida natural, e que mostra unha
escultura máis elaborada, para os contrafortes do coro da catedral; para o mesmo
sitio lle encargaron a Nanni di Banco outra estatua na que debería representar
ao profeta Isaías. Se se compara ambas as dúas esculturas obsérvase unha flexión
do corpo na de Isaías que continúa sendo gótica e que parece non ter un eixe
central, mentres, a do David de Donatello, presenta un
contrapposto perfecto. Donatello realizouna en mármore cunha altura de
190 centímetros, a gran meticulosidade do rematado recórdanos a influencia que
aínda tiña o autor do oficio adquirido durante a súa aprendizaxe no obradoiro
de Ghiberti.

Esta obra non se ha de confundir cunha versión posterior sobre o mesmo tema
do David que realizou en bronce. Este primeiro David ten un rostro pouco
expresivo, cunha coroa de amaranto, símbolo profano, e os membros alongados
aínda recordando o estilo gótico tardío, mostra unha colocación de contraste, co
punto de soporte nunha perna, correspondido cunha torsión do madeiro oposta, co
que forma o clásico contrapposto, o detalle das mans indican un estudo profundo
de anatomía. En 1416 foi trasladado ao Palazzo Vecchio e constituíuse como
emblema da cidade, engadíndoselle unha placa coa inscrición:

Entre 1409 e 1411 realizou a colosal figura sedente de San Xoán o Evanxelista,
que até 1588 ocupou unha fornela na fachada antiga da catedral, ao lado do
portal central, con outros tres evanxelistas de autores diferentes: San Marcos
de Niccolò di Piero Lamberti, San Lucas de Nanni di Banco, San Mateo de
Bernardo Ciuffagni. Dende 1990 encóntrase colocada nunha capela do Duomo. Nesta
obra, Donatello deu expresión ao seu manierismo gótico tardío e non só coas
referencias cruzadas coa nobre postura das antigas estatuas, senón buscando unha
verdadeira humanidade na expresión do rostro do santo coa disposición frontal,
probabelmente influído pola cabeza do Xúpiter Capitolino, ombros e torso
xeometricamente simplificados de acordo coa concepción semicircular, na parte
inferior da figura a estilización favorece unha naturalidade máis acentuada, as
mans son realistas e a roupaxe que envolve as pernas aumenta os volumes dos
membros. A estatua coa súa carga de forza contida representou un importante
modelo para o Moisés de Michelangelo.

A igrexa de Orsanmichele é un edificio que na súa orixe foi construído para
convento dunha comunidade de monxas, máis tarde se utilizou para tribunal civil
e despois para mercado de cereais, até ser destinado ao culto mariano. En 1366,
as arcadas da praza foron pechadas polo arquitecto Francesco Talenti e en 1404
ordenouse que cada «Arte de Florencia» (os gremios) colocase nunha das catorce
fornelas das pilastras exteriores a imaxe do seu santo padroeiro.
Así, Orsanmichele converteuse nun lugar público de exposición exterior a nivel
da vista. As estatuas, feitas por diferentes artistas e materiais, fóronse
trasladando para asegurar a súa conservación. A maioría delas atópanse na planta
superior da igrexa, convertida nun museo inaugurado en 1996.

Donatello participou coas encargas do San Marcos para o Gremio dos Fiadores
(1411-1413), o San Xurxo para o Gremio dos fabricantes de armaduras (1415-1417)
e o San Lois de Tolosa para o Gremio dos Capitáns da parte dos güelfos
(1422-1425).

San Marcos está retratado como un antigo filósofo coa cabeza con barba e vestido
cunha túnica anoada á cintura. O rostro está esculpido cunha expresión de
seriedade digna e de integridade espiritual, que recorda a do San Xoán o
Evanxelista duns poucos anos atrás. A perna esquerda de san Marcos, ten unha
suave inclinación, nunha forma ponderada, pero non quita que a actitude sexa
recta e solemne. O pequeno xiro do corpo fai sobresaír lixeiramente a figura da
fornela, evitando a rixidez dunha posición estritamente frontal. A mirada do
santo parece perderse no horizonte. Coa man esquerda, suxeita un libro aberto,
que é o atributo clásico dos evanxelistas. Michelangelo eloxiou esta escultura
dicindo, segundo Vasari: «nunca vira unha figura co aire de tan bo home como
esta e que se san Marcos tivera realmente estas características, entón podía
crer cegamente no que el escribira».

A estatua foi quitada do seu lugar en 1941, para protexela dos bombardeos da
Segunda Guerra Mundial e, novamente en 1977 para empezar unha restauración.
Nesta ocasión limpáronse as zonas escurecidas, que estiveran a ennegrecer a
figura, para que aparecese a pátina de bronce e conseguir unha harmonización
coas estatuas de mármore e as de bronce de Orsanmichele, redescubriuse no modelo
os restos do dourado no cabelo, a barba, as beiras da vestidura, o libro e no
coxín onde apoia os pés a estatua. O orixinal encóntrase no Museo
de Orsanmichele e colocouse unha copia no exterior.

O San Xurxo de 1417 co tabernáculo, obra tamén de Donatello, foi unha encarga do
Gremio de fabricantes de armaduras; o resultado viña condicionado porque,
evidentemente, o gremio quería unha obra onde tivesen protagonismo as armas e
armaduras. A figura, lixeiramente en rotación arredor do eixe central, baséase
na superposición de tres liñas ovais: a cara coas cellas, o peito e o escudo. O
trazo da cabeza, na dirección oposta á do torso, é un recurso do artista para
dinamizar a obra.

O baixorrelevo en pedra da base, probabelmente engadido dous anos máis tarde,
foi tallado coa técnica de stiacciato; é un dos primeiros exemplos dunha
perspectiva central de punto de fuga, con carácter horizontal e que converxe no
grupo central, coa representación de San Xurxo salva a princesa, sacado
d'A lenda dourada de Jacopo da Varazze. As liñas da capa, a armadura do santo e
as ás abertas do dragón, que captan a atención da mirada do espectador, están na
liña do estilo gótico tardío. Pero a nova concepción do espazo, que parece
estenderse máis alá do marco do baixorrelevo, son tamén punto de referencia,
como tamén a innovadora función da luz que sobresae do punto focal da acción.

San Lois de Tolosa realizouno en 1423 en bronce dourado; esta peza encóntrase no
Museo dell'Opera di Santa Croce, pero orixinalmente estaba nun tabernáculo
deseñado por Donatello. Este tabernáculo pertencía aos güelfos; cando estes
perderon poder, tivérona que vender, entre 1459 e 1460, foi comprada pola
corporación gremial dos comerciantes, que cambiaron a obra polo grupo
escultórico d'A incredulidade de san Tomé de Andrea del Verrocchio. Como se
puido observar nunha restauración da escultura de san Lois, a construción foi
feita a base de pezas fundidas que se ensamblaban entre si, a mitra e o báculo
pastoral poden quitar como pezas soltas e a man dereita do santo en posición de
bendicir, é unha luva baleira.

A súa datación colócase entre 1406 e 1408 e como na súa obra do Pequeno profeta,
na súa atribución hai algunhas dúbidas expresadas crendo que puido ser realizado
por Nanni di Banco, aínda que esta teoría non ten grandes seguidores. O corpo do
crucifixo de Donato está realizado segundo o desexo do comitente, a Orde de San
Francisco, cunha realidade do sufrimento humano e un patetismo para chegar ao
pobo chairo, reflicte a agonía de Cristo, co ollos parcialmente abertos, a boca
aberta e o corpo relaxado. Atópase na basílica da Santa Cruz (Florencia).

Encargóuselle a Donatello a execución do Marzocco en 1419, con ocasión da visita
a Florencia do papa Martiño V, para a súa colocación na escalinata que conducía
aos cuartos papais de Santa Maria Novella. Un marzocco é unha escultura
representando un león, símbolo do poder popular na República de Florencia, e que
Donatello soubo sacar toda a gran maxestade na descrición do animal heráldico.
En 1810 foi erixido na Praza da Signoria e, máis tarde, substituído por unha
copia e trasladado o orixinal ao Museo Nacional do Bargello.

Entre 1415 e 1426, realizou cinco estatuas talladas para o campanario da
catedral: Profeta imberbe, Profeta pensativo (ámbolos dous en 1415), Sacrificio
de Isaac (1421), o Profeta Habacuc coñecido como Il Zuccone (1423-1425) e o
Profeta Xeremías. Donatello caracterizou os profetas da torre de acordo co
modelo clásico do orador. Estas estatuas de medida máis grande que do natural,
se sabe que eran retratos de cidadáns reais, non idealizados; a grandeza e a
dignidade da persoa, vén dada polo xesto e polo efecto do claroscuro das dobras
das súas vestiduras. As esculturas foron trasladadas ao Museo dell'Opera del
Duomo (Florencia) en 1937, colocándose unhas copias no campanario.

O Profeta imberbe, ocupou unha das fornelas da cara do leste da torre
campanario, realizada en mármore branco entre 1416 e 1418, debe o seu nome á
falta de atributos iconográficos para identificar o profeta que se refire, está
caracterizada con vestiduras clásicas e a postura dun orador, cunha expresión no
seu rostro de gran realismo. As dobras dos seus vestidos son profundas para
conseguir un forte claroscuro, así como mostra uns fortes e decididos xestos na
súa man esquerda para sinalar a lenda onde mostra a súa profecía.

O Profeta pensativo, instalado na terceira orde do campanario da catedral, é de
1418 e está realizado en mármore. Como pasa co Profeta imberbe, non foi posíbel
identificar o personaxe que representa. O seu rostro ten unha gran semellanza co
San Marcos de Orsanmichele, realizado por Donatello pouco tempo antes. A súa
execución foi feita cuns trazos que mostran a grandeza e a dignidade do
representado, co típico xesto de actitude pensativa profunda que o consegue o
artista, levando a man dereita coma se estivese mesándose a barba.

Entre toda esta serie de esculturas sobre profetas, sobresae como excepción —por
formar un grupo de dous personaxes— a do Sacrificio de Isaac, representa Abraham
no acto do sacrificio do seu fillo Isaac, mentres os outros profetas están con
xestos meditativos e todos sen identificar, neste grupo advírtese o movemento na
cabeza xirada de Abraham, coma se estivese pendente da advertencia do anxo para
que pare o seu sacrificio. Cre que na execución desta obra participou o seu
axudante Nanni de Bartolo.

O Profeta Habacuc coñecido popularmente como il Zuccone (a cabaciña), foi
realizada a escultura para colocala no lado norte do campanario, unha da peores
caras para a súa visualización, pero unha vez feita a obra, os comitentes da
catedral quedaron tan satisfeitos, que cambiaron a súa colocación ao lado oeste,
parte que queda en paralelo coa fachada da catedral. Nesta escultura, Donatello,
realizou o retrato dun personaxe de Florencia chamado Barduccio e que o pobo o
chamaba Zuccone, é dicir, cabaciña, polo seu cranio alongado e calvo e de aquí
tamén o nome popular da escultura. Ao profeta, Donatello representouno cunha
extrema delgadeza e cunha longa túnica por onde se lle aprecian os brazos nus
cunha excelente anatomía, o máis impresionante, é o carácter que soubo dar a
expresión do rostro, cun intenso realismo.

Esta escultura do profeta Xeremías foi a última realizada por Donatello para o
campanario da catedral de Florencia, onde se colocou na mesma cara oeste que o
Profeta Habacuc. Vasari no seu Le vite conta que Donatello empregou como modelo
desta estatua a Francesco Soderini, un amigo florentino do escultor. A obra ten
unha grande expresividade no seu rostro e un mostra un efecto xeral de grandeza
e seriedade.

Para a igrexa de Ognissanti (Florencia), encargóuselle en 1424 a obra dun busto
relicario de San Rossore, en bronce dourado, foi elaborado como un busto de tipo
«retrato romano» do século III. Consérvase no Museo nazionale di San Matteo en
Pisa, onde foi trasladado en 1591.

A partir de 1423 e mentres se encontraba traballando nos profetas para o
campanario de Santa María del Fiore, recibiu a encarga para a decoración do
baptisterio de Siena, ao lado doutros artistas como Lourenzo Ghiberti, Jacopo
della Quercia e Luca della Robbia.

Realizou un dos relevos en bronce que corresponde ao friso da pía bautismal, co
tema do Festín de Herodes. Nun primeiro plano expón, Donatello, a presentación
da cabeza decapitada de san Xoán o Bautista a Herodes, apreciándose o horror no
seu rostro, que isto lle produce. Na parte dereita, en primeiro termo encóntrase
Salomé. A arquitectura en perspectiva do segundo plano, coa clásica arcada, fai
ver unha gran profundidade, conseguida cun mínimo relevo, coa técnica do
stiacciato. Esta perspectiva central, foi usada por Brunelleschi, aínda que
neste relevo a súa aplicación o converte nun dos máis importantes do primeiro
Renacemento.

Ante a gran satisfacción dos comitentes, inmediatamente, encargáronlle a
execución de dúas esculturas exentas, tamén en bronce e representando a A Fe e A
Esperanza para incorporalas á gran pía bautismal.

A lauda sepulcral de Giovanni Pecci, bispo de Grosseto, que morreu en 1426, foi
encargada a Donatello para a catedral de Siena, onde se encontraba traballando
no baptisterio de San Xoán deste templo. O artista representou nun relevo en
prata, a imaxe do bispo que foi realizada nun fino relevo, adaptándose
perfectamente na súa disposición sobre o pavimento da catedral. Donatello deixou
a súa sinatura: Opus Donatelli.

Unha longa serie de relevos tratados coa técnica do stiacciato realizou
Donatello durante toda a súa traxectoria artística, como o relevo da Madonna
Pazzi en mármore, encarga realizada entre 1425 e 1430 para o Palazzo Pazzi
florentino, neste a perspectiva vén dende a parte baixa, os planos son en
gradación e cun drapeado de gran delicadeza. Este tipo de imaxe da Virxe co Neno
de medio corpo sería cada vez máis representada durante o Quattrocento,
reservada sobre todo para o culto privado.

A entrega de chaves a san Pedro para o altar da capela Brancacci (1425-1430),
conservada no Victoria and Albert Museum de Londres, e o relevo da Asunción da
Virxe para a tumba do cardeal Rainaldo Brancacci en Sant'Angelo a Nilo
(Nápoles), están executados co mesmo tratamento. A elección do tema da asunción
era bastante estraña para un monumento. É posíbel que se trátase dunha petición
explícita do cardeal que estaba moi vinculado coa basílica de Santa María a
Maior en Roma. Nesta igrexa vivíase con intensidade a festividade da Asunción da
Virxe.

O Festín de Herodes en mármore de 1437, xa fora tratado este mesmo tema, con
material de bronce anteriormente. No de mármore, o tratamento chega a un alto
grao de sutileza e esfumado, que demostra até que punto chegara o autor, co
dominio no relevo, coa resolución na dificultade da representación da parte
arquitectónica, así como nas figuras que se encontran admirando a danza de
Salomé, chea de sensualidade.

En 1425 iniciouse a asociación entre o obradoiro de Donatello e Michelozzo, que
durou até finais dos anos 1430, cunha serie de obras importantes en
cooperación. Michelozzo, foi un bo escultor e arquitecto e tiña dez anos menos
que Donatello, mentres Donatello foi un indiscutíbel mestre da
escultura. Michelozzo, antigo discípulo de Brunelleschi, polo xeral dedicábase á
resolución de asuntos relacionados co aspecto social cotián e a arquitectura.

De 1425 a 1427, Donatello traballou con Michelozzo na tumba do
antipapa Xoán XXIII, nado coma Baldassare Cossa, no baptisterio de San
Xoán (Florencia), onde pedira se colocase a súa sepultura despois de realizar
diversas doazóns. Está construído cun grande efecto teatral, entre dúas columnas
preto do altar maior. Donatello, executou sen dúbida, a figura de bronce dourado
do defunto xacente sobre a súa tumba, vestido con roupas pontificais, sobre el
hai unha gran vieira en semicírculo que contén unha Virxe con Neno, a parte
superior está aberta por un dosel aberto. Debaixo da urna hai unha lápida con
relevos de dous putti que sosteñen unha lenda co nome e co número de cargos do
defunto, máis abaixo encóntranse tres relevos coa representación das Virtudes, a
Fe, a Caridade e a Esperanza. Este monumento serviu como modelo para outros do
ambiente florentino, na basílica da Santa Cruz (Florencia).

Neste período realizaron a tumba do cardeal Rainaldo Brancacci que foi enviado á
igrexa de Sant'Angelo a Nilo en Nápoles. O monumento fúnebre de Bartolomeo
Aragazzi, que se encontra no Duomo di Montepulciano e do que se conservan só
algúns fragmentos na catedral. Dous pequenos anxos pertencente a esta tumba
encóntranse na Victoria and Albert Museum de Londres.

A gran tumba de Brancacci presenta un baldaquino e unha composición inspirada na
tradición napolitana do Trecento. O traballo iniciouse en vida de Rainaldo
Brancacci, e os artistas xa completaran ao redor dunha cuarta parte do monumento
cando se produciu o falecemento o 5 de xuño de 1427. O traballo non é innovador
comparado co monumento funerario do antipapa Xoán XXIII no Baptisterio de
Florencia. É probábel que Michelozzo fose o principal responsábel de deseño e
construción. O relevo da Asunción da Virxe e as cariátides que sosteñen o
sarcófago son atribuídos a Donatello.

En xullo de 1428, Donatello e Michelozzo conseguiron outra encarga de grande
importancia, a creación do púlpito exterior da catedral de Prato, coa intención
de utilizalo para a exposición da reliquia da Sagrado Cíngulo da Virxe. No
contrato, asinado por Michelozzo en nome de ambos os dous, dáselles un prazo de
execución dentro dos seguintes quince meses, cláusula que se superou amplamente,
xa que durou, malia as reiteradas protestas dos comitentes, até finais dos anos
1430. A arquitectura dáse por unanimidade a Michelozzo e todos os relevos
con putti a Donatello, polo menos no deseño, xa que a escultura se constatou que
non é sempre da man do mestre, seguramente, algunhas se realizaron polos
numerosos axudantes de que dispuxeron. As esculturas orixinais consérvanse no
Museo dell'Opera de Duomo (Prato) e colocáronse unhas copias no exterior.

Neste longo período, os dous artistas realizaron outras obras ademais de
realizar unha viaxe de polo menos de dous anos a Roma. No outono de 1432,
envióuselle unha carta a Donatello, para convencelos que regresasen a Prato.
Sábese que durante a súa estanza en Roma, traballaron polo menos en dúas obras:
a lápida de Giovanni Crivelli na basílica de Santa María en Aracoeli (1432) e o
tabernáculo do Santo Sacramento (c. 1432) que foi unha encarga do papa Uxío IV
para a súa capela privada. Agora no Museo do Tesouro da basílica de San Pedro do
Vaticano.

En 2005 aceptouse a atribución doutra obra desta época romana, a Virxe con dúas
coroas e querubíns, que sería o fragmento dun vidro da tumba de santa Catalina
de Siena, na basílica de Santa Maria sopra Minerva, onde traballaron máis
artistas.

Os relevos do púlpito datan tamén despois da viaxe de Roma (un novo contrato
asinouse en 1434), cunha estrutura semicircular, encóntrase fragmentada por
pares de pilastras que separan as frenéticas escenas dos putti, probablemente
inspiradas en antigos sarcófagos, pero tamén mostran os salmos 148-150 da
Biblia, onde hai as chamadas a gabar a Deus a través de cancións e bailes por
medio dos nenos. Foi montado no verán de 1438 e Donatello recibiu o pagamento en
setembro dese mesmo ano.

Despois de completar o púlpito, as pistas da colaboración entre os dous artistas
pérdense. Michelozzo empezou a dedicarse cada vez máis á arquitectura,
converténdose no arquitecto de Cosme o Vello, e Donatello seguiu sen
interrupción coa creación de obras escultóricas.

O retrato de Niccolò da Uzzano é un busto en terracota policromada, que data de
ao redor de 1432, á súa volta da viaxe efectuada a Roma. Os retratos en forma de
busto seguiron sendo utilizados no Quattrocento coa nova concepción humanística
que impoñía a representación con gran parecido físico, pero tamén coa afirmación
da personalidade do retratado. Segundo Leon Battista Alberti, o artista debía
«caracterizar pero tamén establecer relacións armoniosas». É posíbel que a
petición lle viñese do propio Uzzano, xa que foi un dos encargados de
propoñerlle a realización da tumba do antipapa Xoán XXIII. Non obstante, parece
que polas liñas tan marcadas do rostro, foi realizado a partir dunha máscara
mortuoria. A calidade da modelaxe compárase con algunhas esculturas executadas
por Donatello, coma as dos profetas Habacuc e Xeremías.

Donatello foi contemporáneo de Cosme de Medici, que faleceu en 1465, tan só dous
anos antes que o grande escultor. Cosme foi o fundador do mecenado dos Medici.
Amante da arte e das ciencias, puxo ao servizo destas a súa fortuna coa
liberalidade dun gran señor; toda Florencia seguiu o seu exemplo. Gran
coleccionista, fíxose aconsellar por Donatello co que iniciou unha amizade e o
animou nas súas adquisicións artísticas. Vasari é testemuño da amizade entre
ambos os dous que se tiveron durante máis de medio século e que evolucionou co
tempo nunha estima recíproca. De mozo estivo na casa de Ruberto Martelli,
familiar dos Medici, co seu trato amábel e submiso, conquistou o seu favor así
como todos os dos seus parentes. O prestixio social que adquiriu Donatello, o
fillo dun cardador, demostra o que podía lograr un artista na Florencia do
século XV, até chegar a ter esa gran relación co rico e poderoso Cosme de
Medici.

Curiosamente, non obstante, non se conservaron os documentos das encargas
directas da familia Medici a Donatello, pero son varias as esculturas realizadas
baixo o seu patrocinio, entre elas, a decoración da Sancristía Vella,
o David, Xudit e Holofernes e a súa última obra os púlpitos de San Lourenzo.

No seu leito de morte Cosme, pediu ao seu fillo Pedro de Cosme de Medici, o
coidado de Donatello, ofrecéndolle unha renda dunha facenda en Cafaggiolo. Pero
a Donatello non lle gustaba a vida no campo, e moito menos o coidado que debía
ter da facenda, polo que renunciou a todo. Pedro, entón, asignoulle unha renda
vitalicia en diñeiro efectivo. Á morte de Donatello, foi enterrado como tiña
disposto Cosme de Medici, preto da súa mesma sepultura na basílica
de San Lourenzo.

De regreso da súa segunda viaxe a Roma, Donatello asinou un contrato coa
catedral de Santa María del Fiore de Florencia con data 10 de xullo de 1433 para
realizar un dos dous coros ou tribunas das que quería dispor a igrexa. A
primeira, para a instalación do órgano pediuse a súa realización en 1431 a Luca
della Robbia, para colocala por enriba da porta da sancristía das Misas no
sueste do cruceiro. A de Donatello tiña que estar disposta simetricamente no
lado contrario sobre a outra sancristía dos Cóengos e estaba destinada para os
nenos cantantes do coro da catedral; Donato rematouna en 1439. Ambas as dúas
tribunas consérvanse os orixinais no Museo dell'Opera del Duomo.

A tribuna mostra a combinación de arquitectura, relevo e mosaico polícromo,
mesturado con motivos clásicos de dentellóns e grilandas. Descansa sobre cinco
fortes ménsulas. Nos putti copiados de antigos sarcófagos romanos, consegue o
máximo movemento e expresividade grazas á composición por medio de liñas en
diagonal dos pequenos corpos dos anxos, en contraposición coa verticalidade das
columnas de separación das escenas.

Coroaban, probabelmente, o coro dous putti porta candelabros de bronce, que se
atopan no Museo Jacquemart-André de París.

Amais, os fulgores dourados brillantes dos mosaicos, acentúan a sensación de
movemento e imaxinativa variedade dos elementos decorativos do parapeto. Nada
podería ser máis diferente da calma e compostura serena da clásica tribuna
oposta de Luca della Robbia.

Donatello deseñou o vitral A Coroación da Virxe, de preto de catro metros de
diámetro e aínda visíbel dende a nave da catedral de Santa María del Fiore no
óculo do lado este, do tambor da cúpula. No círculo exterior vense querubíns e
serafíns e a escena central é a Virxe recibindo a Coroa por parte de Cristo,
ambos os dous sentados sobre tronos, este tema estaba moi difundido naquela
época e ademais moi relacionado coa Virxe María, á que estaba dedicada a
catedral.

Preto de 1435 realizou o tabernáculo da Anunciación para o altar Cavalcanti da
basílica da Santa Cruz (Florencia). A obra mostra unha desviación do dinámico
estilo usual de Donatello, que aquí creou unha escena de gran dozura e beleza.

A Anunciación, está inserida dentro dun tabernáculo renacentista, composto por
unha base, co apoio de dúas ménsulas que mostran os escudos dos Cavalcanti,
familia emparentada con Cosme de Medici e que foi a que lle encargou a obra
a Donatello. A rica ornamentación de toques dourados acentúa as liñas pero, non
inflúe de ningún xeito na calma e a concentración do encontro sacro.

Os dous protagonistas a Virxe e o Anxo, están realizados en alto relevo e
representados no momento da aparición anxelical. A Virxe escoita con sorpresa
moderada e cunha reacción controlada. A súa figura está modelada segundo o ideal
anatómico dos antigos, pero supera a arte antiga na expresión dunha emoción máis
profunda. O anxo, axeonllado ante ela, o mira con timidez e con dozura,
establecendo un estreito diálogo visual que fai a escena extremadamente lixeira
e viva.

Non se mostra ningunha alusión ao xardín pechado (hortus conclusus) símbolo da
virxindade de María, e tampouco o anxo leva o tradicional lirio (símbolo da
pureza) así como non se aprecia a disposición dunha cama, cousas bastantes
frecuentes nas representacións da Anunciación durante o Trecento e o
Quattrocento. O símbolo iconográfico da pomba pertencente ao Espírito Santo,
tampouco está presente.

A Sancristía Vella foi unha capela funeraria da familia dos Medici no século XV,
construído por Filippo Brunelleschi entre 1421 e 1428 e decorada por Donatello a
partir de 1428-1429. Donatello empezou coa historia de san Xoán o Evanxelista. O
traballo suspendeuse durante un tempo, até o seu regreso de Roma en 1434 e Cosme
de Medici do seu exilio en Padua, o escultor reemprendeu a encarga do seu
protector e amigo, que se completou en 1443, ano da saída cara a Padua de
Donatello.

As obras de Donatello na sancristía, consistiron en oito tondos monumentais de
estuco policromado, dun diámetro de 215 centímetros, que trataban sobre Xoán o
Evanxelista, padroeiro da capela. Na súa realización, Donatello ten en conta o
punto de fuga óptico dende o punto de vista dos espectadores que as contemplan
dende abaixo. Os tondos cos relatos de san Xoán o Evanxelista (1428-1432) nas
pendentes da cúpula, estaban pintados ao estuco coas cores branca, vermella
ladrillo e azul.

Os tondos dos evanxelistas, atópanse no centro dos arcos de cada un dos muros da
sancristía, están realizados en estuco policromado, pero cunha pintura máis
tradicional, cunha maior énfase bicromática en azul e branco. Os personaxes
están representados cos seus símbolos, chama a atención a colocación destes
sobre o escritorio dos evanxelistas.

Dúas fornelas sobre as portas, tamén en estuco policromado, na dereita sobre a
porta dos Apóstolos, os santos Cosme e Damián e na esquerda, sobre a porta dos
Mártires, Santo Estevo e San Lourenzo. Están realizados coas cores similares dos
medallóns dos evanxelistas, pero neste caso engádese as auréolas dos santos en
dourado e algúns detalles remárcanse en cor negra. A cornixa que rodea os nichos
está pintada cunha cor vermella-marrón ao fondo, facendo destacar a decoración
de dúas ánforas antigas de onde saen acios florais, no centro superior
encóntrase unha cuncha de peregrino dourada.

Dúas portas de bronce a Porta dos Mártires e a Porta dos Apóstolos, onde a
representación dos personaxes en parella, dentro de dez recadros por porta,
caracterízanse polo seu dramatismo, xa que cada parella polos seus xestos,
miradas e actitudes ás veces parecen que estean a discutir de xeito máis
tranquilo e outras máis animada. O tema xeral parece que é a «multiplicidade» de
formas de interacción humana, na controversia da polémica intelectual e
relixiosa».

Este traballo de Donatello foi criticado por «excesiva expresividade»
por Filarete, que nunha pasaxe do seu Tratado de Arquitectura (1461-1464),
aconsella aos seus lectores non realizar as figuras dos apóstolos,
como Donatello na porta da sancristía de San Lourenzo, «xa que parecen
esgrimidores».

Unha das principais encargas de Cosme de Medici foi a obra do David realizada
cara a 1440, para situala nos xardíns do seu pazo de Florencia, onde permaneceu
até 1495, cando Pedro de Medici foi expulsado da cidade e a estatua trasladada
ao patio do Palazzo Vecchio. Na actualidade encóntrase no Museo Nacional do
Bargello.

É unha obra representativa do Quattrocento italiano, coa exaltación do corpo
humano, que por primeira vez se representaba nu en bronce, de tamaño natural,
dende a Antigüidade clásica. Donatello representou un gran coñecemento dos
clásicos unido ao concepto humanista do Renacemento, buscando a perfección da
beleza no corpo do mozo David. O corpo está modelado por amplas e sinxelas
masas, con composicións en diagonais, que demostran o claro contorna das súas
liñas.

A escultura atópase firmemente apoiada sobre a súa perna dereita, e o pé
esquerdo sobre a cabeza de Goliat vencido, cunha pose marcadamente descoidada,
onde se mostra unha influencia clara do estilo de Praxíteles, que se coñece
tamén coma contrapposto.

Vasari na súa descrición, descríbenola como se dun baleirado do natural fose:
«... ese corpo é tan natural, vívido e delicado que aos artistas lles parece que
debeu ser moldeado sobre o corpo dunha persoa viva».

Considérase a Donatello como un grande experto no tema infantil, sobre todo na
expresión da alegría dos nenos como xa fixera nas tribunas das catedrais de
Florencia e do púlpito exterior da catedral de Prato. Na figura
do Amorciño danzante gardada no Museo do Bargello, está tratada como un tema
clásico e cunha interpretación de gran vivacidade e un magnífico realismo.

Outra figura de bronce, moi parecida, foille encargada presuntamente polos Doni,
o chamado Atis-Amor, que durante moito tempo foi considerada unha obra etrusca.
A obra está datada cara a 1440-1443 e consérvase no Museo do Bargello. Aquí
demostrou Donatello o seu gran coñecemento da iconografía e a mitoloxía, as
papoulas sobre o cinto do pequeno deus frixio Atis da vexetación, son o símbolo
da súa amante Cibeles, a Gran Deusa Nai, a serpe que se retorce nos seus pés é
un símbolo ctónico da vida que enterrada volve renacer, o peiteado e os
pantalóns sostidos ao xeito frixio, recordan a orixe anatolia do culto
a Cibeles e Atis. A exposición dos xenitais é símbolo, seguramente,
da castración ritual á cal eran sometidos os sacerdotes da deusa Cibeles.

Unha das últimas esculturas realizadas antes da súa viaxe a Padua, foi o San
Xoán Bautista de madeira policromada, para a igrexa de Santa María di Frari en
Venecia. Nunha restauración de 1973, encontrouse unha inscrición na obra coa
data de 1438, que axudou datala exactamente, xa que polo estilo da escultura coa
súa forte expresión, se datara nun tempo posterior relacionado coa Madalena
penitente e non precisamente coas obras do David de bronce e o
Amor-Atis realizadas pola data posta ao descuberto de 1438. Unha obra moi
similar co mesmo tema, executou Donatello, bastante posterior cara a 1455, en
bronce e para a catedral de Siena.

A crucifixión en baixorrelevo de bronce con pátina dourada, é coñecida como a
crucifixión Medici, por estar descrita por Raffaello Borghini, entre as
pertenzas do Gran duque Francisco I de Medici, en 1584. O relevo está composto
case dun xeito pictórico, o dourado nalgunhas das súas partes provoca un efecto
de luces. Xunto a Cristo encóntranse as dúas cruces dos ladróns, o da dereita
está a ser cravado e contorsiónase pola dor. Na parte inferior do relevo está
ocupada por unha gran cantidade de personaxes, como soldados, e mulleres
esgazadas pola dor, xente illada en si mesma ou chorando en silencio. Dátase
cara a 1453-1456.

Unha espléndida Cabeza barbuda de bronce no Bargello, atribuída a Donatello,
está colocada sobre unha peaña barroca e polo seu estilo considérase obra da
madureza do artista.

En 1443, dende Padua chegáronlle diversas encargas polo que trasladou a súa
residencia, deixando Florencia por un espazo de tempo de dez anos. Nesta nova
cidade, Donatello encontrou un ambiente para a súa arte moito máis libre que o
clasicismo humanista de Florencia.

O seu primeiro traballo en Padua é o Crucifixo de bronce para a basílica
de Santo Antonio de Padua. Realizouno de tamaño natural e seguramente foi
concibido para a colocación independente sobre o coro, aínda que fose incluído
no altar do santo, que Donatello executou posteriormente. A cabeza tena
inclinada cara á dereita, cunha expresión de sufrimento no seu rostro e coa boca
entreaberta no seu último suspiro, antes de morrer. As formas do seu corpo están
modeladas harmoniosamente e as proporcións están feitas con moito
detalle; Donatello aplicou todo o seu coñecemento da anatomía humana. O Cristo
foi realizado completamente nu, pero durante a época do barroca engadíuselle un
pano de pureza tamén de bronce.

Ante o resultado excelente desta escultura, decidiuse encomendarlle a importante
encarga para o altar maior, grazas a unha xenerosa doazón por parte de Francesco
del Tegola, datado o 13 de abril de 1446, puido ser proxectado un gran grupo
escultórico en bronce que foi realizado coa técnica da cera perdida. Aquí puido
experimentar Donatello con máis intensa liberdade e que aplicou maxistralmente
na elaboración de todas as esculturas do altar. Este altar foi ideado polo
escultor:

Numerosos documentos testemuñan todo o relacionado co traballo destas obras,
sábese que se rodeou de numerosos axudantes entre eles Urbano
da Cortona, Giovanni da Pisa, Antonio Chellini, Francesco del Valente e o
pintor Niccolò da Pizzolo. O día de santo Antonio, 13 de xuño de 1448, rematadas
as esculturas e relevos expóñense dentro dun modelo arquitectónico realizado en
madeira, cuxa parte definitiva, se concluíu en 1450. En 1579 o altar foi
completamente desmontado para ocupar o seu lugar un de estilo barroco e as
esculturas foron distribuídas por diversos puntos da basílica. Trescentos anos
despois en 1895, o arquitecto Camillo Boito organizou a súa reconstrución,
incompleta e errada, da estrutura orixinal ideada por Donatello.

Realizáronse diversas hipóteses para a súa nova reconstrución, pero sen chegar a
un acordo, entre máis de quince diferentes solucións, unha das que conta con
maior crédito é a de White Janson, onde se mostra o altar en forma de
paralelepípedo coroado por un arco, coma baldaquino descuberto, e columnas
repartindo o espazo en tres partes onde se colocarían as imaxes sobre
planos escaqueados, o plano central estaría presidido pola escultura da Virxe e
o Neno, na que segue Donatello o tipo de imaxe da Nikopoia bizantina, con
lixeiros cambios como as esfinxes que flanquean o trono. En ambos os dous lados,
habería tres imaxes en cada un, san Francisco, santo Antonio,
santa Justina, san Daniel, san Ludovico e san Prosdocimo. O grupo do Enterro de
Cristo, é o único realizado en pedra para o centro posterior do altar. O relevo
que ocupa a parte central, baixo a estatua da Virxe, é o do Cristo morto, mostra
unha figura coa expresión máis contida que o do crucifixo de bronce de enriba do
altar.

Os catro símbolos dos evanxelistas, realizados en relevos de bronce, encóntranse
nos lados laterais do altar. Outros doce relevos, cun formato de 58 x
21 centímetros, que representan putti que fan música, repártense por todo o
altar aos lados dos principais relevos de maior medida.

Os relevos coas escenas dos milagres de santo Antonio encóntranse arredor de
toda a base. O Milagre da mula está repartido entre tres arcos de arquitectura.
O Milagre do fillo perdido atópase nunha especie de circo, coas liñas oblicuas
das escaleiras que atraen a dirección da mirada do espectador cara ao centro. O
Milagre do corazón do lambefoula, ten unha apertada narrativa que amosa os
principais acontecementos da historia cun movemento de composición circular,
realizado cun fino relevo en stiacciato. No Milagre do bebé que fala, os
personaxes principais están situados no centro, mentres os rodean en semicírculo
as persoas que asisten ao milagre. A escena está ambientada nunha arquitectura
en perspectiva que representa os muros dunha igrexa toscana.

O principal motivo da súa estada en Padua foi erixir a estatua ecuestre
do condottiero Erasmo de Narni, Gattamelata.

Considerado como un monumento máis funerario que para glorificar o
heroe, Donatello creou un cenotafio. Representouno segundo a tradición
do Trecento, como se realizara en pintura por Simone Martini (1328) nuns frescos
do Palacio Comunal de Siena e Paolo Uccello en 1436 no cadro pintado de John
Hawkwood (Giovanni Acuto) da catedral de Florencia. Non obstante, na escultura
de tema ecuestre non se realizaba en sentido monumental dende a Antigüidade
clásica, crendo que o escultor tomou como modelo a de Marco Aurelio de Roma.
Apréciase a arte antiga polo seu tratamento clásico, sendo unha das súas
esculturas máis influentes noutras posteriores realizadas por diversos artistas.
Segundo Vasari:

A escultura presenta o momento no que Gattamelata cabalga pausadamente sobre o
seu cabalo (con clara evocación aos de San Marcos de Venecia). O personaxe mira
de fronte desafiante e enérxico, e o seu rostro está tratado coma un retrato
romano. O conxunto de xinete e cabalo están colocados sobre un gran pedestal de
dous pisos con relevos de anxos doentes e en dous dos seus lados unhas portas de
mármore, que imitan aos sarcófagos clásicos: as portas de Hades.

Aos sesenta e cinco anos Donatello volveu a Florencia, onde aínda lle esperaban
grandes obras para realizar, o escultor demostra nelas as súas dúbidas sobre o
humanismo que cría na beleza total da figura humana e creou nestes últimos anos
un tipo de imaxes moito máis expresivas e con máis valor psicolóxico que nunca
fixera até entón.

En 1453 foi cando Donatello regresou á súa cidade natal de Florencia e cando
recibiu a encarga, crese que para o baptisterio de San Xoán de Santa María del
Fiore, dunha imaxe de María Madalena penitente, que se atopa no
Museo dell'Opera del Duomo dende o ano 1972.

Donatello inspirouse n'A lenda dourada de Jacopo da Varazze, onde narra o retiro
de María Madalena, para conseguir a redención dos seus pecados, peregrinou e
fixo vida de ermitá, crese na parte meridional de Francia. Así
representouna Donatello, realizada en madeira policromada, en idade xa madura
consumida polo sufrimento, vestida cunha allada peza de pel e cunha longa
cabeleira cubríndolle o corpo, encóntrase de pé, coas mans osudas unidas en
actitude de oración, a expresión do seu rostro revela a fatiga e a dor pola que
pasou, cos ollos afundidos e unha dentadura que se aprecia melada a través da
súa boca entreaberta, ten os pómulos moi pronunciados pola extrema delgadeza que
tamén se aprecia nos brazos e pernas, onde se marcan perfectamente os músculos e
outros detalles anatómicos.

Anteriormente había xa mostrado Donatello, un grande expresionismo co San Xoán
Bautista de madeira, realizado para Venecia, aínda que é nesta etapa florentina
dos seus últimos anos onde mellor e con máis intensidade o mostra no San Xoán
Bautista de bronce realizado para Siena e especialmente nesta escultura de María
Madalena penitente, cuxo expresionismo se pode comparar ás versións barrocas
deste mesmo tema.

A estatua foi encargada por Cosme de Medici ou o seu fillo Pedro de Medici como
decoración da fonte do xardín do Palacio Medici Riccardi, entre 1455 e 1460.
Estaba neste palacio, xunto co David de Donatello, no patio. Estas dúas estatuas
atópanse entre as primeiras estatuas do Renacemento italiano completamente
independentes fóra de calquera arquitectura.

Representa o asasinato do xeneral asirio Holofernes por Xudit. Considérase
a Xudit como o símbolo da liberdade, a virtude e a vitoria do débil sobre
o forte, ao servizo dunha causa xusta. Sostén nunha man unha grande espada, e
coa outra a cabeza de Holofernes polo seu cabelo. As dúas figuras son tratadas
polo escultor de xeito completamente oposto, Holofernes está nu e modelado de
acordo coas normas da anatomía, mentres Xudit está enteiramente cuberta pola
roupa, que detalla o seu fráxil físico. Da cabeza cuberta cun veo de Xudit non
lle sobresae nin sequera un pelo, mentres que a cabeleira de Holofernes é longa
e salvaxe. A súa identificación co «vezo» vese confirmada por unha serie de
atributos, entre os que sobresae o medallón que esvara nas costas, onde se
retrata un cabalo asañado.

O corpo de Holofernes cae xa sen forzas e sostense só pola man de Xudit. O pé
dereito da heroína púxoo de xeito elocuente nos xenitais, mentres que o outro pé
o ten no boneco e o xeonllo cobre a metade do medallón alegórico. Mesmo as
escenas de bacanais na base con forma de prisma triangular, fan lembrar a
embriaguez e o desenfreo do tirano, tal como se describe na Biblia. A estatua
foi orixinalmente dourada, aínda se poden ver restos nalgunhas partes como na
espada. Para facilitar o dourado de bronce foi fundida en once partes. A base da
escultura aseméllase a un coxín, un elemento naturalista utilizado por primeira
vez por Donatello na súa escultura de San Marcos en Orsanmichele. Inscrito no
coxín aprécianse as palabras OPVS. Donatelli. FLOR.

En 1495, a escultura colocouse na Piazza della Signoria, no lado da porta
principal do Palazzo Vecchio, en memoria da expulsión de Pedro de Medici de
Florencia e a introdución da república polo florentino Girolamo Savonarola. Esta
vez, a estatua simboliza a expulsión dos Medici tiranos. A estatua máis tarde
foi trasladada ao patio interior do Palazzo Vecchio. Substitúese por unha copia
en bronce en 1988 e o orixinal, despois da súa restauración, colocouse na
Sala dei Gigli no interior do Palazzo Vecchio.

As derradeiras obras florentinas foron os dous púlpitos de bronce para a
basílica de San Lourenzo, encargo probabelmente, do seu amigo Cosme de Medici,
foron as obras que concluíron a actividade artística de Donatello. O traballo
realizouno coa axuda de Bartolomeo Bellano e Bertoldo di Giovanni, pero foron
deseñados na súa totalidade por Donatello. Isto apréciase nas figuras relixiosas
que leva á extrema ficción, producida pola técnica do non finito, é dicir, que
nalgunhas partes das figuras se mostran as formas nada máis aproximadas.

Os dous púlpitos están relacionados con numerosos problemas para o seu estudo
crítico. Ademais da difícil avaliación das autorías de Donatello ou dos seus
axudantes, ignórase o cliente (Cosme de Medici?). A presentación actual, da súa
colocación sobre catro columnas de mármore cada un, crese que é dunha data
posterior á morte de Donatello. Algúns historiadores, suxeriron que os
diferentes paneis que compoñen os púlpitos, orixinariamente estaban destinados
aos sarcófagos, para o propio Cosme de Medici e a súa esposa Contessina de
Bardi ou do seu fillo Xoán de Cosme de Medici, mentres que o uso como coro,
parece pouco probábel, pola medida tan pequena dos púlpitos.

A datación sitúase despois do retorno de Donatello de Siena (1459-1460), e no
relevo do Martirio de san Lourenzo, pertencente ao púlpito da Resurrección,
descubriuse unha inscrición coa data 15 de xuño de 1465, pero coa fundición, o
rematado da obra e a morte de Donatello (1466), non é posíbel determinar a
datación con seguridade. Nas súas antigas biografías, empezando pola de Vasari,
falan sobre o mestre que pasaba a maior parte dos seus últimos tempos, por
motivos de saúde, na cama. A pesar de todas estas cuestións, os dous púlpitos
considéranse os últimos traballos de Donatello, a última obra mestra que pecha a
súa actividade, levando ao extremo a súa evolución, o estudo da alma humana, a
composición espacial e a liberdade que caracterizou toda a súa carreira.

Donatello era coñecido dende os primeiros teóricos como un dos pais do
«renacemento» das artes do século XV, o primeiro que foi capaz de igualar os
grandes escultores da antigüidade, na cidade de Florencia. Xa en 1481 Cristoforo
Landino na Apologia coloca a Donatello á altura dos antigos e Giorgio Vasari,
nas dúas edicións de Le vite (1550 e 1568), insistiu en que o seu traballo era
máis similar aos artistas romanos que a calquera outro mestre inmediatamente
precedente.

Donatello desenvolveu innovacións que revolucionaron a técnica do relevo.
Trátase do relevo en stiacciato, que se basea no aplanado e o espesor nunha
variación infinitesimal, que recorda a obra gráfica. A través de sutís xogos de
luz e sombra as figuras podían estar organizadas nunha ilusión de profundidade,
onde os grupos de figuras, a paisaxe e os elementos arquitectónicos se
superpoñen unha detrás doutra en innumerábeis superposicións, imposíbel coas
técnicas tradicionais. Vasari, por conseguinte, non dubida en afirmar
que Donatello elevou a arte do relevo a un novo nivel e esta opinión nos
historiadores da arte moderna segue a ser válida.

Pero non faltaron voces críticas polo seu traballo, como a do seu amigo Filippo
Brunelleschi. As obras do período tardío, cun estilo cru e expresivo, foron
criticadas no século XVI, para ir revalorizándose só gradualmente no século XX.

Baccio Bandinelli no século XVI, considerou de «erros» da vellez e a crecente
cegueira do mestre, considerando os dous púlpitos da basílica de San Lourenzo,
como o peor da man de todas as obras de Donatello. Só nos últimos séculos, a
partir do manierismo, gradualmente foise valorando a opinión crítica sobre estas
dúas obras. Hoxe en día, a avaliación é netamente benévola, sobre todo na
intensidade expresiva da linguaxe de Donatello, cunha iconografía de reinvención
libre e orixinal dos temas bíblicos.

A fama de Donatello foi moi grande durante o alto renacemento, influíu en
grandes autores como Andrea del Verrocchio, Rafael
Sanzio, Michelangelo e Benvenuto Cellini entre outros.



https://gl.wikipedia.org/wiki/Galicia

Galicia ( pronunciación (axuda · info)) ou Galiza ( pronunciación (axuda ·
info)) é unha nación recoñecida internacionalmente en 1933 e establecida
xurídica e administrativamente desde 1978 como comunidade autónoma segundo a
Constitución española co rango de nacionalidade histórica determinado no seu
Estatuto de Autonomía, dentro do Reino de España e a Comunidade Europea. O seu
territorio está situado no extremo noroeste da Península Ibérica e linda, ao
leste, coas comunidades autónomas de Asturias e Castela e León, ao oeste co
océano Atlántico, ao norte co mar Cantábrico e ao sur coa República de Portugal.

Ten como lingua propia o galego, de orixe común co portugués (ambas as dúas
proveñen da lingua medieval coñecida como galego-portugués), e comparte
oficialidade co castelán, que é oficial en toda España.

Santiago de Compostela é a capital cun estatuto especial, dentro da provincia da
Coruña. Galicia posúe 2 718 525 habitantes (2016, cunha distribución poboacional
que aglomera a meirande parte na franxa entre Ferrol e Vigo. En Galicia, os
núcleos urbanos con rango de cidade son sete, que segundo criterios poboacionais
son os seguintes: Vigo, A Coruña, Ourense, Lugo, Santiago de Compostela,
Pontevedra e Ferrol. Ten unha superficie de 29 574,4 km².

O concello máis poboado é o de Vigo con 292 817 habitantes e o menos poboado o
de Negueira de Muñiz con 215 habitantes no 2016. O concello máis extenso é o da
Fonsagrada cunha superficie de 438,4 km² e o máis pequeno o de
Mondariz-Balneario con 2,3 km². A Coruña é o concello con maior densidade de
poboación con 6449,32 hab./km² e Vilariño de Conso é o que ten menor densidade
de poboación con 2,92 hab./km² no 2016.

Os nomes "Galiza" e "Galicia" derivan da palabra latina Gallaecia (ou
Callaecia), que significaba literalmente 'terra dos galaicos'. Callaecia 'a
terra dos Callaeci', de *kallā- 'madeira' co sufixo complexo local -āik-. Máis
tarde tornouse Gallicia, actual Galicia ou Galiza. Os galaicos (en latín:
Gallaeci, en grego: Καλλαϊκοί) foron o pobo máis numeroso do noroeste da
Península Ibérica xa antes da súa integración ao Imperio Romano no século I a.
C., aínda que algúns autores consideran que en orixe o termo "galaico" era
empregado para denominar unha pequena tribo ao norte do río Douro; sexa como
for, este nome acabou por denominar todo un grupo étnico de lingua celta e
culturalmente homoxéneo, situado entre o mar Cantábrico e o río Douro.

A primeira referencia histórica dos galaicos, remóntase ao ano 136 a. C., cando
o xeneral romano Décimo Xunio Bruto Galaico regresa a Roma —despois da súa
vitoriosa campaña bélica contra dous pobos previamente descoñecidos, lusitanos e
galaicos— recibindo do propio Senado romano o título de Gallaecus ou "galaico"
en honor á dura expedición militar contra estes. Tras estes primeiros contactos,
o mundo grecolatino vai denominar o seu país como Gallaecia, tal e como fixeron
Estrabón, Plinio e Apiano, entre outros. Será este nome Gallaecia a que irá
evolucionando durante máis de trece séculos, e que acabará por adoptar as formas
"Galiza" e "Galicia".

Máis controvertido é, non obstante, o significado orixinario do termo Gallaicus
(galaico) e consecuentemente de Gallaecia. O primeiro autor que teorizou sobre
isto foi Isidoro de Sevilla, quen no século VII explicaba que o nome "galaico"
aludía á pel branca como o leite que tiñan os seus habitantes, de xeito similar
aos habitantes da Galia. Serán moitos autores posteriores os que tenten buscar o
significado deste nome, tales como Afonso X o Sabio, Ramón Barros Sivelo ou
Murguía, mais hoxe tende a relacionarse con étimos das linguas celtas, e
indoeuropeas en xeral, de maneira que o significado exacto da palabra é, a día
de hoxe, descoñecido.

Aínda que durante séculos, a antiga bandeira galega foi de fondo azul con cruces
douradas, e un gran copón no centro ao xeito do escudo, a actual bandeira galega
foi creada a finais do século XIX polos galeguistas históricos do Rexurdimento,
como insignia nacional, ondeando desde polo menos o ano 1891. Ten fondo branco e
presenta unha franxa azul dende o ángulo superior esquerdo ata o inferior
dereito.

O cáliz, figura heráldica que representa a Galicia, foi documentado por vez
primeira no escudo dos reis de Galicia (roys de Galyce) do Armorial Segar de
Inglaterra no ano 1282. Ten experimentado diferentes cambios ao longo do tempo,
o actual escudo de Galicia é descrito no artigo número 3 da Lei de símbolos de
Galicia:

O himno galego (Os Pinos) é o símbolo acústico máis solemne de Galicia como
comunidade política. O texto son as dúas primeiras partes do poema Queixumes dos
pinos de Eduardo Pondal, e a música é da autoría de Pascual Veiga. Foi estreado
na Habana, Cuba, o 20 de decembro de 1907.

As primeiras probas líticas de presenza humana en Galicia remóntanse a hai uns
300.000 anos, no Paleolítico inferior, durante o Plistoceno medio. Apareceron
restos destes poboadores por todo o litoral, dende Ribadeo ata A Guarda. Estes
restos son instrumentos líticos, que nos amosan unha industria acheuliana a base
de bifaces, fendedores, triedros... feitos sobre unha base de cuarzo ou
cuarcita. Coñécense dúas culturas, o Paleolítico inferior arcaico (ou "cultura
dos cantos tallados") e o Paleolítico inferior clásico ou acheuliano. A técnica
é máis simple na primeira delas. As industrias son simples e o número de tipos
reducido.

A primeira claramente identificada, caracterízase pola súa capacidade
construtora e arquitectónica, xunto co seu sentido relixioso, fundamentado no
culto ós mortos como mediadores entre o home e os deuses. Este sentido relixioso
abrangue a súa importancia ata a actualidade. Estaban constituídos en clans.
Desa época dan testemuña milleiros[Cómpre referencia] de mámoas e medorras
espalladas por todo o territorio.

É nestes tempos cando se acada o desenvolvemento metalúrxico, impulsado pola
riqueza mineira. Parece que debido ós cambios climáticos, varios pobos da meseta
trasladáronse a Galicia, incrementando a poboación e os conflitos entre pobos. É
a época de produción de diversos utensilios e xoias de ouro ou de bronce, que
mesmo foron levadas máis aló dos Pireneos.

Floreceu na segunda metade da Idade de Ferro, resultado da fusión da cultura da
Idade de Bronce e outras contribucións posteriores, coexistindo en parte coa
época romana. Os celtas trouxeron novas variedades de gando, o cabalo
domesticado e probablemente o centeo.

O primeiro pobo celta que invade Galicia é o dos saefes, no século XI a. C.
Someterá os oestrimnios, pero este influirá no primeiro sobre todo no eido da
relixión, da organización política e das relacións marítimas con Bretaña e
Inglaterra. O seu carácter eminentemente guerreiro fixo que Estrabón dixese
deles que eran os máis difíciles de vencer de toda Lusitania. Cómpre dicir que a
provincia romana da Gallaecia propia dos galaicos aínda non estaba constituída
política e administrativamente.

Os castros son recintos fortificados de forma circular, provistos dun ou varios
muros concéntricos, precedidos xeralmente do seu correspondente foxo e situados,
os máis deles, no cume de outeiros e montañas. Entre os castros de tipo costeiro
destacan o de Fazouro, Santa Trega, Baroña e O Neixón. No interior poden
mencionarse os de Castromao e Viladonga. Común a todos eles é o feito de que o
ser humano se adapta ó terreo e non ó contrario.

En canto ós templos, a única construción atopada é a de Elviña. O de Meirás
conserva unha necrópole. Noutros castros existían pequenas construcións en forma
de caixa onde se gardaban as cinzas (cultura sorotáptica, dos campos de
enterramento de furnas ou Urnenfelder como se coñecen pola súa denominación en
alemán). Existen tamén outras parcialmente soterradas, cun depósito para a auga,
nas que os vestixios de lume indican que debían servir para incinera-los
cadáveres.

Dende finais do Megalítico aparecen inscricións sobre as rochas graníticas a ceo
aberto das que se descoñece aínda a verdadeira orixe e significado (son moi
coñecidas as de Campo Lameiro).

Os romanos someteron a Galicia para aproveita-los seus recursos mineiros. Co
tempo converteríana en provincia do imperio e recoñecerían a súa personalidade
chamándoa Gallaecia. Con eles, os castros perderon o seu vello valor defensivo.
Trouxeron novas técnicas, novas vías de comunicación, novas formas de
organiza-la propiedade e unha lingua nova, pero foron tolerantes coa cultura
existente.

O cristianismo chegaría a Galicia cos romanos. Lograría o que non acadou o latín
e impúxose ó arianismo dos suevos e ó paganismo prerromano. Os suevos, que
mantiveron Galicia como reino independente cento setenta anos, foron
progresivamente mediatizados polos visigodos. Foi na súa época na que se
impuxeron definitivamente a lingua latina e o cristianismo, evolucionando o
primeiro cara ao galego e mesturándose o segundo cos costumes pagáns.

O islam chegaría ó sur de Galicia e só o norte se mantería como bastión da
Reconquista ata que, logo de recupera-lo sur, este se independizara co nome de
Portugal. As actividades económicas dos castrexos baséanse na agricultura e
gandería pastoril.

A aparición do sepulcro do Apóstolo 'Sant Iago' no século IX conferiulle a
Galicia unha importancia clave dento do fortalecemento dos reinos cristiáns,
erixíndose Santiago de Compostela como centro relixioso e destino de peregrinos
que fortaleceron as ligazóns con Europa. O Camiño de Santiago converteuse nun
eixo cultural polo que se espallaron, entre outros, a arte románica ou a lírica
dos trobadores, facendo dela tamén un contrapeso cultural fronte ó centralismo.

A partir da escriturización normativa en castelán comezada por Afonso X, o
galego como lingua comezou unha decadencia acelerada dentro do proceso de
uniformación de España, pasando polos chamados Séculos Escuros, nos que a
supervivencia lingüística foi só oral. No século XVIII comezouse a tomar
conciencia da situación de división lingüístico-social entre o pobo
galegofalante e os poderosos, castelanfalantes. Neste século, Galicia era un dos
territorios máis poboados de Castela, e ata 1750 experimentou un rápido
crecemento demográfico.

En 1833 Galicia perde a súa representatividade como unidade administrativa e
desaparece a Xunta do "Reino de Galicia". É aquí onde nacen as actuais catro
provincias galegas que estruturan o territorio baixo administración do goberno
central. Atopamos neste século o primeiro xurdimento dun movemento político que
vai defender Galicia por causa desta perda de poder.

O pronunciamento de Solís vai levantar en armas a unha parte do exército para
defende-la unidade de Galicia contra a perda da desa administración anterior.
Finalmente foron masacrados na batalla de Compostela e o 23 de abril de 1846
fusilados os sobreviventes, coñecidos a partir de aí coma os Mártires pola
Liberdade ou Mártires de Carral.

O Rexurdimento supón unha tentativa culturalista de defensa da galeguidade
posterior a esa tentativa política o afianzamento da conciencia de
diferenciación cultural parella a un ideal político de autopertenza. Isto supón
a recuperación da lingua galega como vehículo de expresión culto. Desta época
son Rosalía de Castro, Manuel Curros Enríquez, Murguía, Manuel Leiras Pulpeiro
ou Eduardo Pondal, entre outros.

Logo do provincialismo, federalismo e rexionalismo do século anterior, xorde a
etapa da Solidaridad Gallega, de 1907 á Primeira Guerra Mundial, co obxectivo de
conseguir unha fronte electoral unida para eliminar o caciquismo e acadar unha
representación galega (o que se saldou cun fracaso).

Unha primeira etapa, ata Primo de Rivera, é a marcada polas Irmandades da Fala,
cunha preocupación fundamental pola defensa da lingua. Ao estendérense, vai
callando de novo a idea política do galeguismo. Así, Vicente Risco e Otero
Pedrayo traballaron no aspecto cultural e tiveron contraparte no aspecto
político en Porteira e Lois Peña Novo. O relevo constitúeo a chamada 'xeración
Nós', en torno á revista do mesmo nome, acompañada de 1920 á Segunda República
por unha preocupación pola creación dun galeguismo controlado e instrumental
desde o poder político central.

Na Segunda República hai dúas tendencias fundamentais: a correspondente á
Organización Republicana Gallega Autónoma (ORGA) e a contraparte no Partido
Galleguista (PG). O PG xorde da unión de varias tendencias representadas nas
figuras de Vicente Risco, R. Otero Pedrayo, Ramón Cabanillas, Ramón Suárez
Picallo, Castelao... En 1936 o PG, para lograr o estatuto para Galicia, aliouse
coa Fronte Popular e a resultas desa alianza sufriu unha escisión. Porén,
logrouse o Estatuto e Castelao presentouno nas Cortes pouco antes da Guerra
Civil española.

Durante o franquismo, cualificado por Celso Emilio Ferreiro de "longa noite de
pedra", sucedéronse diferentes etapas represivas coas ideas galeguistas, a
partir da loita armada de moitos galeguistas en contra de Francisco Franco.

Na posguerra créase en Buenos Aires o Consello de Galiza, comandado por Castelao
e Suárez Picallo. No ano 1944 sae do prelo Sempre en Galiza, guía ideolóxica do
galeguismo. Pouco a pouco vaise optando polo mantemento dunha acción cultural,
como manifesta a creación da editorial Galaxia.

No ano 1964 fúndanse a Unión do Pobo Galego (UPG, que Méndez Ferrín, un dos seus
fundadores definiu como o partido nacionalista de esquerda revolucionaria) e o
Partido Socialista Galego (PSG, con X. M. Beiras e Salvador García-Bodaño).

Cunha poboación estimada (2016) de 2 718 525 habitantes, Galicia é a quinta
comunidade autónoma de España segundo poboación. A súa densidade de poboación,
de 92,94 hab./km², é lixeiramente superior á media española e semellante á
europea.

A poboación de Galicia concéntrase na súa maioría nas zonas costeiras, sendo as
áreas das Rías Baixas e o Golfo Ártabro (áreas metropolitanas da Coruña e
Ferrol) as de maior densidade de poboación. O concello de Vigo, con 294.997
habitantes (2014), constitúe o máis poboado de Galicia, seguido dos da Coruña,
244.810 habitantes (2014), e Ourense, 106.905 habitantes (2014). Xunto con estas
tres cidades, Galicia conta con outras catro localidades consideradas cidades:
Lugo, Santiago de Compostela (capital administrativa de Galicia), Pontevedra e
Ferrol.

Segundo o censo de 2014, o nivel de fertilidade das galegas era de 1,07 fillos
por muller fronte ao 1,32 estatal e menor á cifra de 2,1 fillos por muller
necesarios para que se produza a substitución xeracional da poboación. Entre as
galegas, as ourensás e as luguesas son as que menos fillos teñen, con 0,99 e
1,04, sendo as primeiras, das que menos fillos teñen en España só por riba das
asturianas. En 2013 rexistráronse en Galicia un total de 19.727 nacementos, o
que supón 1.362 menos ca en 2012, segundo o IGE. De feito, nos últimos anos
Galicia vive unha diminución paulatina do número absoluto de nacementos dende o
ano 2008, no que houbo 23.175 nacementos, tras un breve período de recuperación
entre os anos 2002 e 2008.

O saldo vexetativo, é dicir, a diferenza entre o número de persoas nadas e as
falecidas, é negativo en Galicia dende finais dos anos oitenta. No 2013 houbo un
total de 30.433 falecementos polo que a diferenza entre defuncións e nacementos
é de 10.706 persoas.

No tocante á esperanza de vida, os galegos tiñan en 2013 unha esperanza de vida
ao nacer de 82,59 anos (79,48 anos para os homes e 85,59 anos para as mulleres).
Dende 1981, ano en que a esperanza de vida dos galegos era de 75,4 anos, esta
medrou en 7 anos, grazas á mellora da calidade de vida. O avellentamento da
poboación tamén se pon de manifesto no incremento de anciáns de idade avanzada
que rexistra gradualmente a comunidade cada exercicio. Galicia contaba en 1996
con 226 persoas con máis de cen anos. Dezaoito anos despois, a cifra medrou un
466,8% ao superaren o século 1.281 galegos no ano 2014.

No ano 2014 residían en Galicia 98.245 estranxeiros, o que supón o 3,57% da
poboación total. As nacionalidades predominantes son a portuguesa (19,03% do
total de estranxeiros), a romanesa (9,36%) e a brasileira (8,34%).

A historia demográfica de Galicia foi a dunha continua perda de peso respecto ao
resto do estado, froito da emigración cara a Iberoamérica, Centroeuropa ou
outros territorios do Estado. Así, en 1857 a densidade de poboación en Galicia
era a meirande de todas as rexións que conforman o estado, representando a cota
galega o 11,49% da poboación española. Así e todo, no 2014, Galicia pasou a
representar unicamente o 5,88% da poboación estatal.

Durante a Idade Moderna e até a División territorial de España en 1833 Galicia
estivo dividida en 7 provincias: A Coruña, Betanzos, Lugo, Mondoñedo, Ourense,
Santiago e Tui. Administrativamente a Galicia actual estrutúrase en 4 provincias
(A Coruña, Lugo, Ourense e Pontevedra), 53 comarcas, 313 concellos e 3 792
parroquias. O territorio do concello estrutúrase en parroquias e estas á súa vez
en aldeas ou lugares.

Demograficamente, Galicia caracterízase pola súa alta taxa de dispersión
demográfica, o que, xunto a un elevado número de poboacións, fai que un 50 % das
entidades de poboación de España se atopen en Galicia, ocupando só o 5,8% da
superficie total. Así, calcúlase que en Galicia existen un millón de topónimos e
microtopónimos.

Galicia é unha terra de contrastes económicos. Mentres a costa oeste, sede dos
maiores centros de poboación, e tamén das industrias manufactureiras e de
derivados da pesca, é próspera e incrementa a súa poboación, a zona rural das
provincias de Ourense e Lugo basea a maior parte da súa economía na agricultura
tradicional, asentada no minifundio, ou pequenas explotacións agrícolas e/ou
gandeiras. O crecemento do turismo, aproveitamento forestal sostible e
agricultura orgánica e natural, así como explotacións gandeiras de certo tamaño
están aumentando as posibilidades da economía galega.

Aséntanse en Galicia poucas grandes industrias. Cabe contar entre elas coa
planta de aluminio que a multinacional Alcoa ten en San Cibrao (Cervo), a
industria manufactureira de automóbiles da tamén multinacional Citroën en Vigo,
a mina e as centrais térmica e de ciclo combinado de Endesa das Pontes de García
Rodríguez, a refinería da Coruña ou os estaleiros de Ferrol e Vigo, con desigual
sorte e en proceso de reconversión case continua na súa maioría desde os anos
80. Nos anos 90 unha industria galega comezou a desenvolverse
internacionalmente, o grupo téxtil Inditex (Zara, Pull and Bear etc.), con sede
en Arteixo.

As industrias manufactureiras de produtos agrícolas están en pleno retroceso,
caendo en mans foráneas as industrias de derivados lácteos e outras sufrindo
unha reestruturación, como lle pasou á antiga industria estatal 'FRIGSA'
('Frigoríficos Industriales de Galicia') que acabou sendo desmantelada, tratando
de ocupar o seu lugar unha serie de empresas moito máis pequenas.

Galicia tamén conta con dúas importantes entidades financeiras filiais de
entidades foráneas: Abanca, que é filial do grupo Banesco, e o Banco Pastor, que
é propiedade do Banco Popular. Abanca é a marca comercial do banco que se creou
no ano 2014 trala fusión por absorción do Banco Etcheverría por parte de NCG
Banco, sendo este último á súa vez resultado da fusión de dúas caixas de
aforros; Caixa Galicia e Caixanova. O Banco Pastor pola súa banda é unha marca
para Galicia do Banco Popular, que o adquiriu no ano 2011. Até entón o Pastor
era o segundo banco máis antigo de España despois do Banco Etcheverría.

A pesca, na que tradicionalmente Galicia é unha potencia, vén minguando o número
de capturas desde hai anos tanto polo esgotamento das pesquerías tradicionais
como polas condicións políticas de acceso a estas. Estanse comezando a
desenvolver os cultivos mariños, algúns deles seguindo a liña tradicional das
mexilloeiras (que aínda hoxe representan a maioría do valor de especies
cultivadas) ou as cetarias.

A agricultura e a gandería pasaron nunha xeración de ser practicamente de
subsistencia a ser de comercialización, e seguen a sufrir cambios debido ao
impacto da incorporación na UE e ás condicións de entrada. O número de
explotacións agrarias está caendo rapidamente, así como se está a concentrar a
cota leiteira, por citar dous indicadores.

O turismo, de desenvolvemento máis tardío ca noutras zonas da Península,
representa hoxe en día unha importante fonte de ingresos, coa peculiaridade de
que se concentra na costa (principalmente nas Rías Baixas) e Santiago. Segundo o
IGE, durante o ano 2014 Galicia recibiu 4.089.870 turistas en aloxamentos
turísticos, un 8% máis que no ano 2013, e un 4,5% menos que o último Ano Santo
Xacobeo do 2010. O turismo supón o 12 por cento do Produto Interior Bruto (PIB)
galego e emprega a un 12 ou 13 por cento dos traballadores.

A xeración neta en 2014 alcanzou os 31.287 GWh dos cales 10.069 obtivéronse das
centrais termoeléctricas do carbón, 10.245 de fonte hidráulica, 8.314 da enerxía
eólica, e 19 de solar fotovoltaica. Esta cantidade supuxo o 11,72 % do total de
España. Ese mesmo ano a demanda na comunidade galega ascendeu a 19.451 Gwh.

As principais fontes de xeración son os combustibles sólidos procesados
transformados principalmente nas centrais térmicas de Meirama e As Pontes. Esta
última é a maior central térmica de España cunha potencia de 1.468 Mw
distribuída en catro grupos xeradores.

A porcentaxe de produción de enerxía renovable (hidráulica, solar e térmica
renovable) en Galicia no ano 2014 foi aproximadamente do 60 %. Dentro deste
grupo, as enerxías renovables están nunha etapa de gran crecemento, destacando a
enerxía eólica que supuxo en 2005 o 83,1 % do total da potencia instalada de
enerxías renovables, e que no ano 2014 colocaba á comunidade no terceiro posto
nacional con 3.362 MW de potencia instalados Nos próximos anos espérase unha
expansión da enerxía térmica solar así como da enerxía undimotriz.

O territorio de Galicia está comprendido entre 43º 48' N (Estaca de Bares) e 41º
49' N (Portela do Home, na fronteira con Portugal) en latitude. En lonxitude,
entre 6º 44' O (límite entre Ourense e Zamora) e 9º 18' O (cabo Touriñán).

O aspecto orográfico que presenta Galicia no seu interior é de montañas baixas e
romas, con multitude de ríos, estruturados como tributarios do río Miño no
interior, e nas cuncas atlántica e cantábrica, ríos máis curtos (en particular
os que van ó mar Cantábrico). As pendentes suaves ás veces ceden o paso a
ladeiras escabrosas, como ocorre nos Canóns do Sil. Noutras zonas aparecen
amplos vales, aínda que son minoritarios.

A costa galega conta con 1.498 km dos que máis de 800 son cantís e 300 son de
praias. A costa do país caracterízase pola presenza das rías, indentacións na
costa nas que o mar anegou vales fluviais por descenso do nivel terrestre
(ascenso relativo do nivel mariño). As rías están tradicionalmente divididas en
Rías Altas (Ribadeo, Foz, Viveiro, Barqueiro, Ortigueira, Cedeira, Ferrol, Ares,
Betanzos, A Coruña, Corme e Laxe e Camariñas) e Rías Baixas de maior tamaño,
atópanse ao sur de Fisterra como punto máis occidental de Galicia (Corcubión,
Muros e Noia, Arousa, Pontevedra e Vigo). Entre as Rías Altas faise decote unha
división entre as denominadas propiamente Rías Altas (ó leste de Estaca de
Bares) e as Rías Medias.

As rías destacan pola súa importante achega á pesca de Galicia, contribuíndo a
que a costa galega sexa unha das zonas pesqueiras máis importantes do mundo.

A erosión do océano Atlántico na costa galega tamén contribuíu á presenza de
multitude de cabos entre os que destacan Estaca de Bares (punto máis ó norte de
Galicia e a separación entre océano Atlántico e mar Cantábrico), cabo Ortegal,
cabo Prior, punta Santo Adrao, cabo Vilán, cabo Touriñán (punto máis occidental
de Galicia), cabo Fisterra, considerado polos romanos como o fin do mundo
coñecido e o cabo Silleiro que pecha polo sur a ría de Vigo.

Ó longo da costa galega atópanse pechando as rías un gran número de arquipélagos
que destacan tanto polos seus fondos mariños como polas súas colonias de aves
mariñas. Os principais grupos de illas son os arquipélagos de Cíes, Ons, Sálvora
así como as illas de Cortegada (xunto cos tres arquipélagos anteriores forman o
Parque nacional das Illas Atlánticas), Arousa, Sisargas e Malveiras.

O aspecto orográfico que presenta Galicia no seu interior é de montañas baixas e
romas. As pendentes suaves ás veces ceden o paso a ladeiras escabrosas, como
acontece nos canóns do río Sil. Noutras zonas aparecen amplos vales, aínda que
son minoritarios.

Galicia é percorrida de norte a sueste por dúas fallas tectónicas, partindo as
características do chan galego por ditos lugares. Así, atopámonos na zona do
Porriño con canteiras de granito, rocha moi abundante en boa parte de Galicia,
pero ausente no extremo nordeste.

As principais cadeas montañosas do país son as serra do Xistral (norte de Lugo),
Os Ancares (fronteira con León e Asturias), O Courel (fronteira con León), O
Eixo (fronteira entre Ourense e Zamora; a 2.124 m atópase Pena Trevinca, o teito
de Galicia), Macizo Central ourensán (corazón da provincia de Ourense), O Faro
(fronteira entre Lugo e Pontevedra), Cova da Serpe (fronteira Lugo e A Coruña),
Montemaior (provincia da Coruña), Montes do Testeiro (entre Pontevedra e
Ourense), A Peneda, e as do Xurés e O Larouco (fronteira entre Ourense e
Portugal).

Os principais cumios de Galicia son Pena Trevinca (2.127 m), Pena Survia
(2.095 m), Alto do Torno (1.942 m), Maluro (1.925 m), Monte Cuíña (1.987 m) e
Cabeza de Manzaneda (1.778 m).

Galicia cualifícase moitas veces como a terra dos mil ríos pola cantidade de
cursos fluviais que mantén. En xeral, e debido á súa pequenez, salvo o Miño na
súa desembocadura ou nos moitos encoros, non son navegables (excepción feita
para pequenas barcas no tramo final sen pendente dalgúns, que propicia a
celebración de festas semiacuáticas como as chamadas "zaleas").

Os ríos galegos pertencen a dúas vertentes: a Cantábrica e a Atlántica. Na
vertente cantábrica son ríos moi curtos, onde destaca o río Navia, que nace nos
Ancares e desemboca na localidade asturiana de Navia, e o río Eo, que desemboca
no límite con Asturias. Algo máis longos son na atlántica, coas excepcións
novamente de Miño e Sil que teñen unha lonxitude de varios centos de
quilómetros, 310 e 225 km respectivamente, sendo o Miño o noveno de España en
lonxitude. Na vertente atlántica cabe destacar ademais, de norte a sur, os ríos
Eume, Tambre, Ulla, Lérez e Limia, que desemboca en territorio portugués.

Existen moitos encoros para a produción de enerxía eléctrica, debido ó caudal,
pendente e angostura, o que produce tamén o fenómeno dos 'canóns', como os
afamados canóns do Sil (moitos deles aproveitados para encoros).

En xeral, Galicia ten un clima suave de influencia oceánica, moi chuvioso. Aínda
así, a irregular orografía ten como consecuencia a existencia de múltiples
microclimas, con fortes variacións en áreas con pouco máis de 200 km².

O territorio galego ten unha temperatura media anual ponderada de 13,3 °C.
Durante o inverno a temperatura media acada os 8,5 °C, na primavera chega aos
15 °C, no verán os 19 °C e durante o outono os 11 °C. É, polo tanto, no primeiro
terzo do ano (meses de xaneiro a marzo) cando se dan os valores máis baixos de
temperatura para a maior parte de Galicia. É na zona atlántica de Galicia
–provincias da Coruña e Pontevedra onde se rexistran as temperaturas medias
anuais máis elevadas, superando lixeiramente os 14 °C e sendo de 1 a 2 °C máis
altas cás de Lugo e Ourense, respectivamente. Os valores medios normalizados van
dende mínimos por debaixo dos 6 °C nas montañas das serras orientais e
sudorientais (Os Ancares e O Eixo), ata máximos superiores aos 15 °C nas áreas
costeiras a baixa altitude, especialmente nas Rías Baixas. A distribución
espacial das temperaturas presenta unha variación costa-interior, relacionada
coa presenza do océano Atlántico —quen ten un efecto de regulador térmico nas
zonas costeiras e incluso en zonas máis interiores—, e outra norte-sur, en
relación co balance anual entre as compoñentes climáticas temperada e
subtropical. En conxunto, marcan un efecto diagonal NW-SE de diminución da
temperatura é dicir, poderíase trazar unha liña dende Tui ata Ribadeo que
diferenciaría dúas zonas principais climáticas en Galicia, unha con temperaturas
máis suaves (a costa) e outra con temperaturas máis continentais (o interior).

Galicia ten unha gran porcentaxe de monte (un 68,96%) con máis de 600 millóns de
árbores cubrindo a súa superficie, valorada en 28.000 millóns de euros, onde se
desenvolven importantes especies forestais en estado natural, aínda que nas
últimas décadas as características boscosas están cambiando debido á importación
do eucalipto, quedando un número de fragas reducido, en particular no
centro-norte da provincia de Lugo.

Dentro do aproveitamento da terra fóronse introducindo diversos cultivos, pero
respecto á cantidade de terra dedicada compiten cos pastos debido á presión do
aproveitamento económico do gando.

Galicia é unha forte potencia de riqueza forestal para o Estado Español. A pesar
dos incendios forestais que queiman moitas hectáreas tódolos anos, a madeira
producida en Galicia é unha importante fonte de ingresos, así como a pasta de
celulosa procedente de madeiras brandas. A rexión é unha zona de transición
entre tres climas e os seus biótopos:[Cómpre referencia]

Existen en Galicia 262 especies de vertebrados inventariados, dos que 12 son
peixes de augas doces, 15 anfibios, 24 réptiles, 152 aves e 59 mamíferos.

Os animais que se ven topicamente como máis característicos de Galicia son
domésticos, e corresponden ás explotacións gandeiras. Porén, os bosques e montes
galegos albergan unha variedade de pequenos mamíferos (lebres, coellos) e outros
non tan pequenos (como xabarís ou corzos) que son aproveitados nas tempadas de
caza.

Dentro das aves, cabe citar os varios sitios de paso ou invernada, zonas ZEPA
etc., como a da ría de Ribadeo.

Cabe mencionar o cabalo de pura raza galega e a galiña autóctona de Mos, que se
atopa en perigo de extinción, aínda que o número de exemplares aumentou
considerablemente en 7 anos.

O galego, idioma romance derivado do latín que se falaba na antiga Gallaecia
romana, é a lingua propia de Galicia e constitúe a máxima expresión cultural do
pobo galego. Dende o punto de vista filoxenético é de orixe común ao portugués
(co que mantén un 85% de intelixibilidade) e similar a outros romances ibéricos
tales coma o asturiano ou o castelán.

A lingua galega desenvolveu tradición literaria temperá canda outros romances
coma o occitano. Esta prematura tradición acredita o seu prestixio. Atravesou
posteriormente períodos de decadencia literaria e sociolingüística debido ao
status político de Galicia ao longo da súa historia.

Actualmente, a lingua galega posúe un estándar elaborado pola Real Academia
Galega en base á súa tradición literaria. O galego contemporáneo, como lingua
oficial, posúe unha variante culta que é empregada tanto nos medios de
comunicación de Galicia coma no ensino primario, secundario e universitario.

A lingua galega é falada por máis de 3 millóns de persoas arredor do mundo. En
relación ó número de falantes, o galego ocupa o posto 146 na lista mundial, na
que están incluídos máis de 6.700 idiomas.

O castelán comezou a se introducir na Baixa Idade Media sobre todo ao accederen
casteláns a postos na Igrexa e na política galega, e acabou por converterse na
lingua da clase dirixente e de facto na única lingua oficial e ao longo do
século XX tamén na lingua falada por unha parte dos habitantes das cidades
galegas. Despois de varios séculos de imposición política da lingua castelá, o
galego acadou nos últimos decenios tamén o status de lingua oficial na
comunidade autónoma galega, e ámbolos dous son aprendidos nos centros de ensino.
Existe un forte movemento social que busca a plena normalización da lingua de
Galicia.

Hai que notar que tanto o galego coma o portugués son derivados do antigo
galego, chamado habitualmente galego-portugués. As dúas linguas comezaron a se
afastaren progresivamente coa separación política de Portugal e Galicia.

O Aeroporto de Santiago de Compostela, cun tráfico de 2.083.873 pasaxeiros no
2014 é o máis importante de Galicia. Conecta con varias cidades de España e
Europa, entre elas Estambul, Frankfurt, Xenebra, París e Roma.

O Aeroporto de Vigo, con 680.387 pasaxeiros no mesmo ano, ten tamén voos
directos a varias cidades de España e a Londres e París.

Finalmente, o Aeroporto da Coruña, con 988.834 pasaxeiros en 2014, ten voos
directos a varias cidades de España, así como a Lisboa, París e Londres. Cabe
destacar que os tres aeroportos teñen voos directos a Madrid, Barcelona,
Valencia, Bilbao, Sevilla, Gran Canaria, Tenerife, Palma, París e Londres.

Entre os portos galegos cabe destacar o Porto de Vigo, que é o maior porto de
pesca da península ibérica e un dos maiores do mundo. O seu tráfico total en
2014 foi de 4.087.402 toneladas. Outros portos a destacar son os de Ferrol-San
Cibrao e A Coruña, cuns tráficos totais de 13.091.673 e 11.956.980 toneladas
respectivamente, así como os de Marín e Vilagarcía de Arousa, con 1.923.971 e
989.082 toneladas respectivamente.

En Galicia hai ademais outros 122 portos xestionados polo ente público Portos de
Galicia.

A rede de estradas de Galicia está formada por varias autoestradas e autovías
que unen as principais cidades, e unha rede nacional e secundaria que chega ó
resto de concellos.

Está en proxecto a A-76, que entrando por Valdeorras, seguirá un percorrido
similar ao da actual N-120 unindo Ponferrada e Ourense.

No interior de Galicia atopamos a AP-53/AG-53 (Autoestrada Central Galega) entre
Santiago e Ourense. Están actualmente en construción as autovías A-54 entre
Santiago e Lugo, e A-56 entre Lugo e Ourense. Hai ademais da AG-53 outras
autoestradas e autovías con titularidade da Xunta de Galicia, que dan servizo a
algunhas capitais comarcais, como:

O día 15 de setembro de 1873, foi inaugurado o primeiro ferrocarril de Galicia
entre O Carril (Vilagarcía) e Cornes (Santiago). En 1875 inaugurouse a segunda
liña, que unía A Coruña e Lugo. E non será até 1883 cando se ligue o país co
resto do Estado, a través do Barco de Valdeorras.

A rede de ferrocarril en Galicia ronda os 1.100 km. Hai varias liñas de largo
ibérico (1.668 mm) que corresponden a Adif e Renfe Operadora e que unen tódalas
cidades galegas. Hai outra liña de largo inferior (1.000 mm) correspondente a
FEVE, co percorrido Ferrol-Ribadeo-Oviedo. De todas estas liñas a única
electrificada é a que entra por Ponferrada cara a Monforte, Ourense e Vigo.

Actualmente están en construción varias liñas de alta velocidade. Unha delas é a
liña Santiago-Ourense-Madrid prevista para 2018, así como o eixe atlántico, xa
en servizo entre A Coruña e Vigo, que uniría tódalas cidades atlánticas da
comunidade con Portugal. Hai outras liñas en proxecto que acabarían de vertebrar
o territorio unindo o resto de cidades: o eixe interior de Galicia entre Vigo e
Monforte, e a L.A.V. subcantábrica, entre A Coruña e León.[Cómpre referencia]

Como acontece coa maior parte das linguas romances, as primeiras manifestacións
literarias en galego (algunhas veces denominado actualmente galego-portugués)
datan da Idade Media. Logo desta etapa medieval (na que resulta especialmente
relevante a produción poética), tivo lugar un longo período de algo máis de tres
séculos de seca literaria, denominados séculos escuros, no que se produciu un
case total abandono da lingua galega como lingua literaria. Co Rexurdimento,
fundamentalmente na segunda metade do século XIX, a literatura en galego volve a
cultivarse xurdindo nomes fundamentais como Rosalía de Castro.

Xa no século XX, antes da guerra civil teñen especial importancia grupos de
intelectuais como a Xeración Nós e as Irmandades da Fala, nos que se atopan
escritores como Vicente Risco, Ramón Cabanillas e Castelao. Pódense observar,
logo, dous períodos máis que coincidirían, aproximadamente, un co franquismo e o
outro co período de tempo que chega ata a actualidade, dende o instauración da
democracia en España. Autores de sona da literatura galega contemporánea son
Xosé Luís Méndez Ferrín, Manuel Rivas ou Suso de Toro.

Os instrumentos empregados na música galega viran fundamentalmente ao redor dos
de vento e percusión. De entre todos eles, destaca a gaita como o máis estendido
e coñecido, aínda que ultimamente estase prestando especial atención á
recuperación daqueles instrumentos que foron caendo no esquecemento,
principalmente os diferentes tipos de frautas galegas e a zanfona. En canto aos
de percusión, hai unha gran variedade, podendo citarse o tamboril, o bombo e a
pandeireta, entre outros. Algunhas das agrupacións tradicionais galegas teñen
case cen anos de historia como o Real Coro Toxos e Froles de Ferrol ou o coro
Cántigas da Terra da Coruña.

En canto a ritmos musicais destacan as muiñeiras, danzas folclóricas
tradicionais que teñen orixe nos muíños onde se moían o trigo e o millo; e
alalás. O grupo galego de música tradicional máis coñecido tanto no país como
fóra é Milladoiro, mestura da música tradicional con ritmos e sons doutras
culturas.

As seguintes son algunhas das festas de Galicia declaradas de interese turístico
internacional ou nacional:

A gastronomía galega destaca pola súa variedade e pola calidade dos seus
produtos, demostrada en moitos casos polos 30 produtos galegos con Denominación
de Orixe Protexida. A miúdo os produtos galegos son protagonistas de gran
cantidade de feiras e festas patronais e gastronómicas referencia ineludible
para o turista que visita Galicia.

A cociña galega tanto nas zonas do interior como nas costeiras sempre foi moi
sinxela, debido á escaseza de recursos dos que dispor. O porco formaba a base da
alimentación nas terras do interior. Na zona costeira tamén se consumía este
tipo de carne, pero a base da alimentación constituíaa o peixe.

Os pratos máis tradicionais da cociña galega corresponden, entre outros, o caldo
galego, o polbo á feira, o cocido, a caldeirada, o churrasco, as mariscadas, os
callos e a empanada. Entre as sobremesas tradicionais atópanse a torta de
Santiago ou a de Mondoñedo, as orellas (típicas do Entroido) ou as filloas.
Algúns produtos típicos da gastronomía galega son o grelo, a pataca, a castaña,
o pemento, o mel, o lacón, os embutidos, o queixo, o pan e os distintos tipos de
mariscos.

Entre as bebidas destacan a queimada, as augardentes e derivados (bebidas
espirituosas), e os distintos tipos de viño dos que cabe destacar as cinco
denominacións de orixe existentes en Galicia: Ribeiro, Rías Baixas, Monterrei,
Valdeorras e Ribeira Sacra.

Segundo o Barómetro Autonómico publicado polo CIS (Centro de Investigacións
Sociolóxicas) entre setembro e outubro do 2012, a afiliación relixiosa en
Galicia é:

Polo que respecta aos deportes de masas, existen equipos importantes de fútbol,
coma o Celta de Vigo e o Deportivo da Coruña, actualmente os únicos
representantes do país na Primeira división, e Club Deportivo Lugo na Segunda
división. O equipo coruñés gañou 1 liga, 2 copas do Rei e 3 Supercopas; e contou
nas súas filas co único futbolista español galardoado co balón de ouro, Luis
Suárez. Mentres que os vigueses son o club galego con máis tempadas na máxima
categoría. Os equipos galegos da Segunda B son o Coruxo FC, a UD Somozas e os
históricos Pontevedra CF, Racing de Ferrol e SD Compostela. A nivel individual
saíu da canteira galega o único Balón de Ouro do Estado Español, Luis Suárez.
Galicia acolleu varios partidos do Mundial de Fútbol de 1982 nos estadios de
Riazor e Balaídos.

En baloncesto destacan equipos como o CAB Obradoiro, único representante galego
na Liga ACB, ou o CB Breogán, o Club Ourense Baloncesto e o Básquet Coruña, na
segunda categoría do baloncesto español, a Liga LEB, así como o desaparecido OAR
Ferrol, un dos fundadores da Asociación de Clubs de Baloncesto (ACB). A nivel
individual destacan nomes como Fernando Romay (medallista nos Xogos Olímpicos de
1984 e ex-xogador, entre outros, do Real Madrid, club co que gañou numerosos
títulos a nivel estatal e internacional), ou Fran Vázquez, seleccionado polos
Orlando Magic da NBA no posto 11 da primeira rolda do draft de 2005, amais de
ser o máximo taponador histórico da Euroliga.

En balonmán destacan a SD Teucro e BM Cangas na máxima categoría do balonmán
español, a Liga ASOBAL, e o Octavio Pilotes Posada na segunda categoría; en
hóckey a patíns destacan o H.C. Liceo (o equipo máis laureado de Galicia), e o
CP Cerceda, únicos representantes galegos na OK Liga, así como o A.A. Dominicos
(único equipo galego xunto co Liceo en gañar un título estatal e que actualmente
compite na Primeira División); e os equipos de fútbol sala, Santiago Futsal e
Burela FS, na Primeira División, e o Prone Lugo na Segunda División.

Existen tamén varias seleccións galegas, entre as que destacan a selección
galega de fútbol, a de baloncesto ou a de rugby.

Galicia é coñecida tamén pola súa tradición de deportes acuáticos, tanto no mar
como nos ríos, como remo, navegación deportiva, piragüismo ou surf, deportes nos
que é unha asidua gañadora de metais nos Xogos Olímpicos, na actualidade o
máximo exemplo son David Cal, Támara Echegoyen, Sofía Toro, Carlos Pérez Rial,
Antón Paz Blanco e Fernando Echavarri. No eido acuático o deporte galego por
excelencia son as traiñeiras, contando Galicia con representantes na Liga San
Miguel de traiñeiras. Nos últimos anos Galicia tamén ven de se converter en toda
unha potencia en tríatlon da man de Xavier Gómez Noia, medallista olímpico en
2012, e Iván Raña, os dous campións do mundo, e sendo Noia un dos mellores
atletas da historia na especialidade.

No ano 2006 o ciclista de Mos Óscar Pereiro gaña o Tour de Francia trala
descualificación do norteamericano Floyd Landis, quen lle arrebatara o primeiro
posto na penúltima xornada. Tamén no alpinismo hai galegos destacados, como a
viguesa Chus Lago, terceira muller en acadar o cumio do Everest sen axuda de
osíxeno, e que conta tamén co título Leopardo das neves.

A consideración de Galicia como nación e unha procura constante dun maior grao
de autogoberno son defendidas por un número significativo de cidadáns.[Cómpre
referencia] As tendencias nacionalistas, e mesmo as non-nacionalistas, en
Galicia son, na súa meirande parte, de tipo federalista, isto é, a formación
dunha federación co resto dos actuais territorios españois ou peninsulares.
Ademais, tamén existen grupos independentistas.

O Estatuto de Autonomía de Galicia establece que os poderes da comunidade
exércense pola vía do Parlamento, a Xunta e a Presidencia:

Número de votos das forzas políticas con representación parlamentaria nas
eleccións ao Parlamento de Galicia do 21 de outubro de 2012:

A Policía Autonómica Galega depende organicamente da Dirección Xeral de Policía
(Ministerio do Interior) e funcionalmente da Dirección Xeral de Emerxencias e
Interior da Xunta de Galicia, segundo as previsións do artigo 25.27 do Estatuto
de Autonomía de Galicia.

Cando foi creada o 19 de xuño de 1991, dispoñía de 157 axentes, destinados na
capital de Galicia. En 1993 son 264 e ábrense as catro sedes provinciais e en
1997 a sede de Vigo. No ano 2000 son 407. No 2004, os plans da Xunta eran que o
número de axentes chegase aos 1.500 en tres anos, a metade dos cales ocuparíanse
de funcións de vixilancia do tráfico. Mais no 2007 eran 420 os membros da
unidade. A finais do ano 2013, o corpo dispuña de 462 membros.

Por outra banda, os plans para a policía autonómica galega do goberno da Xunta,
pretenden que asuma as mesmas competencias que outras policías autonómicas,
sobre todo no referente a actividades de policía xudicial e de seguridade
cidadana. Ademais, "a Xunta de Galicia garantirá o coñecemento da realidade
sociopolítica, xurídica e cultural, e o coñecemento e uso da lingua galega de
todos os funcionarios que se incorporen á policía autonómica".

A Televisión de Galicia (TVG) é a cadea pública autonómica de televisión, que
emite desde o 24 de xullo de 1985 e forma parte da Corporación de
Radio-Televisión de Galicia (CRTVG). Televisión de Galicia emite en todo o
territorio galego e ademais conta con dúas canles internacionais, Galicia
Televisión Europa e Galicia Televisión América, que emiten en toda a Unión
Europea e en América grazas ao satélite Hispasat. A segunda canle tvG2 emite
desde o 2 de febreiro de 2009.

O Centro Territorial de Galicia da TVE comezou a emitir programación propia en
1974. Por primeira vez a televisión contaba con programación regular en lingua
galega.

Existe unha televisión privada de ámbito galego, VTelevisión. Durante uns anos
existiu tamén Popular TV de Galicia.

A Radio Galega (RG) é a radio pública de Galicia. Forma parte da CRTVG do mesmo
xeito que a Televisión de Galicia. Radio Galega comezou a emitir en fase de
probas o 24 de febreiro de 1985, e iniciou a súa programación regular o 29 de
marzo do mesmo ano. Conta con dúas cadeas que emiten de forma convencional,
sendo Radio Galega, que emite programación xeralista, e Radio Galega Música, que
emite música. Hai tamén un bo número de emisoras locais asociadas na EMUGA.

O xornal galego con maior difusión é La Voz de Galicia, que conta con 13
edicións locais e unha a nivel estatal. Outros xornais relevantes son El Correo
Gallego, El Progreso, Faro de Vigo e o ourensán La Región. Entre outros xornais
de menor difusión cómpre destacar o Atlántico Diario, da área metropolitana de
Vigo, o xornal deportivo DxT Campeón, os xornais El Ideal Gallego e La Opinión
de A Coruña da Coruña, o Heraldo de Vivero, o Diario de Ferrol e o Diario de
Pontevedra. Entre os xornais electrónicos destacan Galicia Confidencial, Praza
Pública, Sermos Galiza e Galicia Hoxe, que na súa extinta edición en papel fora
o primeiro que se publicou unicamente en galego.



https://gl.wikipedia.org/wiki/Asia

Asia ( pronunciación (axuda · info)) é o maior e máis poboado dos cinco
continentes do planeta Terra localizado principalmente nos hemisferios norte e
oriental. Abrangue un terzo das partes sólidas da superficie da Terra e é
responsábel por albergar case tres quintos da poboación mundial. Limita ó norte
a (Rusia) co océano Glaciar Ártico, ó leste co océano Pacífico e ó sur co océano
Índico, ó oeste co mar Vermello, onde se xunta coa África pola canle de Suez.
Tamén ó oeste limita co mar Exeo (Asia Menor), Cordilleira do Cáucaso, mar
Caspio, río Ural e os Montes Urais. Ademais do territorio continental, tamén ten
territorios insulares: as Kuriles, Sakhalin, as illas xaponesas, a illa de
Formosa (Taiwán), as Filipinas, as Illas de Sonda, Sri Lanka e milleiros de
illas menores. Cobre o 8,6% da superficie da Terra, o 29,4% sen contar os mares
e nel habita máis do 60% da poboación mundial, uns 4.000 millóns de persoas.

Na división convencional de continentes, de orixe europea, Asia e Europa
aparecen como dúas entidades diferentes por razóns culturais e históricas, mais
en termos xeográficos, forman realmente un único continente, Eurasia. Tamén
África está unida a Eurasia polo istmo de Suez polo que tamén se pode considerar
Europa, Asia e África como un único supercontinente, Eurafrasia.

Dado o seu tamaño e diversidade, o concepto de Asia - un nome que se remonta á
antigüidade clásica - en realidade pode ter máis que ver coa xeografía humana
que coa xeografía física. Asia varía considerablemente entre e dentro das súas
rexións con respecto aos grupos étnicos, as culturas, os ambientes, a economía,
os lazos históricos e os sistemas de goberno.

A palabra Asia provén do grego; Ἀσία, atribuída por primeira vez a Heródoto
(cara ao 440 a.C.) e facía referencia á rexión de Anatolia, co propósito de
describir as guerras persas, no imperio Persa, en contraste con Grecia e Exipto.
Heródoto comenta que está desconcertado polo feito de que tres nomes de muller
se utilicen para describir unha masa enorme e substancial da terra (Europa,
Asia, e Libia, referida a África), indicando que a maioría dos gregos asumiron
que Asia foi chamada en referencia á esposa de Prometeo pero que os lidios
dicían que foi chamada en referencia a Asia, fillo de Cotys e que pasou á tribo
de Sardes.

Ata antes de Heródoto, Homero fala dun aliado de Troia chamado Asios e tamén
describe unha marisma como ασιος (Ilíada 2, 461 ). Na lingua grega o termo pode
derivar de Assuwa, unha confederación de estados de Anatolia occidental do
século XIV a.C. que foi derrotado por Hititas.

Alternativamente, a etimoloxía do termo pode provir da palabra da lingua acadia
(w)aṣû(m) que significa ascender, referida á dirección da saída do sol polo
Oriente Medio, conectada tamén coa palabra fenicia asa, que significa leste.

O concepto europeo de tres continentes no vello mundo remóntase á antigüidade
clásica, pero durante a idade media foi especialmente defendido debido aos
estudos do erudito do século VII Isidoro de Sevilla (véxase Mapa de T en O). A
delimitación entre Asia e África (no sueste) forma o istmo de Suez e o mar
Vermello. Os límites entre Asia e Europa, convencionalmente, considérase que
discorren entre os Dardanelos, o mar de Mármara, o Bósforo, o mar Negro, o
Cáucaso, o mar Caspio, o río Ural e os montes Urais ata o mar de Kara (Rusia).

No Afastado Oriente de Asia, Siberia está separada de Norteamérica polo estreito
de Bering. Asia está rodeada no sur polo océano Índico (especificamente, de
oeste a leste, o golfo de Adén, o mar Arábigo e a baía de Bengala), ao leste
polas augas do océano Pacífico (incluíndo, en contra das agullas do reloxo, o
mar de China, o mar da China Oriental, o mar Amarelo, o mar do Xapón, o mar de
Okhotsk e o mar de Bering) e polo norte polo océano Ártico. Australia (ou
Oceanía) permanece no sueste.

Algúns xeógrafos non consideran que Asia e Europa sexan continentes separados,
xa que non existe unha separación física lóxica entre ambas. Por exemplo, Barry
Cunliffe, o profesor emérito de arqueoloxía europea de Oxford, sostén que Europa
foi xeográficamente e culturalmente a "excrecencia occidental do continente
asiático". Xeograficamente, Asia é a maior parte oriental do continente
denominado Eurasia con Europa constituíndo unha península noroccidental da masa
continental denominada Eurafrasia: xeoloxicamente, Asia, Europa e África
constitúen un territorio único e continuo (salvo o artificial Canle de Suez) e
comparten unha plataforma continental común. A maior parte de Europa e Asia
aséntanse na placa tectónica euroasiática, que bordea á placa arábiga e a placa
indica polo sur; a parte máis nororiental de Siberia (ao leste dos Montes
Cherski) forma parte da placa norteamericana.

En xeografía, existen dúas escolas de pensamento principais. Unha escola obedece
ás convencións históricas e trata Europa e Asia como continentes diferentes,
categorizando subrexións dentro delas para unha análise máis detallada. A outra
escola compara a palabra "continente" cunha rexión xeográfica cando se refire a
Europa, e utiliza o termo "rexión" para describir a Asia en termos da
fisiografía. Dado que, en termos lingüísticos, "continente" implica unha masa
distinta, cada vez é máis común substituír o termo "rexión" polo de "continente"
para evitar o problema da desambigüación.

Dado o alcance e diversidade da masa de terra, ás veces non está sequera claro
en que consiste "Asia" exactamente. Algunhas definicións exclúen Turquía,
Oriente Medio, Asia Central e Rusia, e só consideran que compoñen Asia o
Afastado Oriente, o Sueste Asiático e o subcontinente indio, especialmente en
Estados Unidos logo da Segunda Guerra Mundial. O termo ás veces redúcese de
forma máis estreita para referirse á rexión Asia-Pacífico, que non inclúe
Oriente Medio, o Sueste Asiático nin Rusia, pero si inclúe as illas do océano
Pacífico e pode incluír partes de Australasia ou Oceanía, malia que os isleños
do Pacífico non son considerados asiáticos.

O relevo de Asia está esencialmente constituído por unha dilatada meseta, en
cuxos bordos érguense potentes cordilleiras e a cuxo pé setentrional esténdense
as chairas que alcanzan o océano Ártico, en tanto que na vertente sur
dispóñense, como en Europa, tres dilatadas penínsulas. No núcleo central de todo
o sistema orográfico é a meseta de Pamir ou teito do mundo (3.600 m de altura
media), da que en direccións oeste, nordeste e sueste arrincan amplas
cordilleiras. Ao sueste do Pamir esténdese outra meseta excelsa, que é o Tíbet,
de maior extensión e altura (5.000 m) que o propio Pamir. Cadeas do suroeste do
Pamir e do Tíbet: do leste da meseta nace a cadea dos Kuen-Lun que, cos Tian
Shan, encerra a depresión de Tarim; máis ao sur, as formacións de Hedin (7.000
m) e do Karakorum (8.611); nos bordos do suroeste e sur do Tíbet levántanse as
alturas máis importantes e excelsas da Terra: Himalaia (Everest 8.848;
Kanchenjunga, 8.585). A zona montañosa central é, pois, un extenso país de
mesetas de gran altura en cuxos bordos elévase a impoñente crista montañosa.
Deste xeito as mesetas quedan confinadas, a xeito de depresións, no cerco das
súas montañas limitantes, polo que son desérticas ou subdesérticas (Faixa de
desertos: Arabia, Persia, Turquestán, deserto de Gobi).

A gran extensión territorial e, polo tanto, as diferenzas de latitude, a
presenza alterna de áreas baixas e altas, a gran influencia das masas de aire e
xa que logo a continentalidade e a maritimidade traen ao continente gran
variedade de tipos de clima e, en consecuencia, de formacións vexetais.

Nas terras situadas no extremo norte predomina o clima polar, que vaise facendo
máis ameno en dirección ao sur. O centro do continente, por situarse distante de
influencias marítimas, en parte, debido á altitude do terreo, que bloquea o paso
dos ventos oceánicos, é dominado polo clima temperado continental, que alterna
veráns de elevadas temperaturas con invernos moi fríos. Por outra banda o clima
oceánico sofre variacións en función da altitude do relevo, da latitude e da
interioridade, ocupando grandes extensións do continente asiatico.

Máis ao sur, á retagarda das grandes cordilleiras, que impiden o paso dos ventos
húmidos de océano, atópanse as vastas extensións dominadas por clima semiárido e
clima árido, formando unha extensa franxa de desertos. Asia alberga a maioría
dos desertos existentes na Terra: o deserto de Arabia (Arabia Saudita), o de
Siria, o de Thal (Paquistán), o de Thar (ou gran deserto indio), o de Lut (ou
deserto do Irán), o de Gobi (Mongolia), o de Taklamakan (China), o de Karakum
(Turkmenistán), o de Kerman (Irán), o de Xudea (Israel), o de Negev (Israel).

No litoral da Asia Occidental xorde unha franxa estreita de clima de tipo
mediterráneo, mentres que nos arquipélagos do sur do continente, nas
proximidades do Ecuador, aparecen climas de tipo quente: ecuatorial e tropical.

Entre todos estes tipos de clima, os que máis directamente inflúen nas
condicións de vida locais, sobre todo orientando as actividades agrícolas, son o
tropical e os monzóns. Abranguendo as rexións máis poboadas do continente,
esténdense polas chairas costeiras da India e do sueste e leste de China, con
violentas choivas durante o verán. Caracterízase pola actividade dos ventos,
coñecidos como monzóns, que sopran do Índico e o Pacífico cara ao continente
durante o verán, e do interior de Asia para estes océanos durante o inverno.

A aparición de monzóns debese ao feito de que as terras continentais quentanse e
esfrianse máis rápido que as augas oceánicas. Durante o verán, o interior de
Asia, ao quentarse, forma unha área de baixa presión, que contrasta coas altas
presións dos océanos, provocando o desprazamento de ventos húmidos do mar para a
terra. Estes ventos son as monzóns de verán. No inverno, ocorre o contrario: os
océanos están máis quentes do que o continente, formando áreas de baixa presión
e atraendo os ventos continentais. Son as monzóns de inverno.

As rexións montañosas, independentemente da súa localización xeográfica,
presentan temperaturas moi baixas, en razón da altitude .

Tanto as choivas abundantes da rexión influenciada polos climas ecuatorial e
tropical como a gran cantidade de neve fundida das altas montañas favorecen a
existencia de grandes ríos, que corren en case todas as direccións do continente
asiático. Podemos destacar:

Como as formacións vexetais dependen do tipo de solo e principalmente do clima,
Asia presenta moitas variedades vexetais, aínda que parcialmente destruídas ou
alteradas pola milenaria ocupación humana.

No extremo norte do continente, xunto ao polo, non hai condicións para a
existencia de vexetación, no entanto máis ao sur, na chaira siberiana, comezan a
xurdir formacións en forma de tundra. Cara ao sur, a medida que o clima polar se
fai menos intenso e o frío dura un número menor de meses, aparece a vasta rexión
da taiga, case integramente pertencente á Rusia.

Aínda que o que máis destaca son as estepas, que ocupan grandes extensións da
Asia Central, aparecendo en áreas de clima temperado continental.

Os arquipélagos situados na Asia Meridional móstranse cuberto por bosques
ecuatoriais e tropicais, non moi diferentes dos da Amazonia brasileira. Estas
formacións tamén se poden observar no centro-sur, onde tamén se comproba a
presenza de sabanas onde a vexetación herbácea é dominante, mostrando arbustos e
árbores en pequenas asociacións densas, como a xungla na Índia.

Atópanse bosques temperados en considerables extensións no Extremo Oriente así
como vexetación xerófita en zonas desérticas ou semiáridas do continente.

As circunstancias históricas e humanas marcaron a verdadeira división entre o
Asia Occidental desde a India cara ao oeste e o Asia Oriental coñecida como o
Afastado Oriente, desde a India cara ao leste.

Tendo en conta que unha rexión xeográfica é unha área máis ou menos definida,
caracterizada por determinados aspectos físicos e humanos, sería posible atopar
decenas delas no continente e mesmo algunhas nun mesmo país. Por ese motivo, e
para facilitar o estudo ea comprensión das características e dos problemas
políticos e sociais dun continente tan amplo, imos simplificar a súa división
estudando a través de seis grandes rexións xeográficas. Son elas: o Oriente
Medio, o subcontinente indio, o sueste asiático, o centro-leste, o Extremo
Oriente e a parte asiática da Comunidade de Estados Independentes .

Oriente Medio é a área, que se estende desde Turquía ata Afganistán, presenta
como característica física dominante o predominio do clima seco, o que da como
resultado a existencia de desertos. Como característica poboacional, destaca a
ocupación por persoas de raza branca e unha das densidades demográficas máis
baixas do continente.

Esta rexión reúne a 16 países independentes, moi importantes polas notables
reservas de petróleo que algúns posúen e pola súa posición estratéxica, xa que
esta rexión é o elo de conexión entre Europa, Asia e África. É unha área
constantemente axitada por conflitos de orixes diversas: o antagonismo histórico
entre eses países; a gran mestura de seitas e relixións (islamismo,
cristianismo, xudaísmo); os sistemas político - económicos vixentes, levaos ao
aliñamento cos Estados Unidos ou con Rusia.

A pesar de todas esas diferenzas, hai moitas semellanzas, principalmente a nivel
económico: os países son todos subdesenvolvidos (a excepción de Israel, Qatar e
os Emiratos Árabes Unidos ) e neles a actividade industrial de transformación é
moi escasa, predominando pequenas industrias téxtiles e alimentarias. A
agricultura é practicada nas poucas rexións onde non se producen desertos. Os
principais produtos agrícolas son trigo, cebada, millo, arroz e cítricos,
cultivados sobre todo en Turquía, Siria, Líbano, Israel e Iraq. A gandería
restrínxese ao pastoreo nómade de camelos, cabras e ovellas.

O grande factor económico do Oriente Medio, a nivel internacional, é a
explotación do petróleo, que e o responsable da entrada de beneficios fabulosos
nos países produtores. Aínda así os beneficios do petróleo pouco contribuirón
para paliar o alto grao de subdesenvolvemento da maior parte dos países desta
área, acentuando, pola contra, a enorme disparidade na distribución da renda.

En 1960, Arabia Saudita, Iraq, Irán, Kuwait e Venezuela crearon a Organización
de Países Exportadores de Petróleo (OPEP), á cal se afiliaran ao longo das
décadas de 1960 e 1970: Qatar e Abu Zabi (un dos Emiratos Árabes Unidos),
Indonesia (país de Insulindia), Ecuador, Libia, Alxeria, Nixeria e Gabón.
Liderada polos países árabes, a OPEP ten como obxectivo controlar o prezo do
petróleo. En 1973, esta organización multiplicou o prezo do barril de petróleo,
provocando unha serie de desaxustes económicos nos países importadores, feito
que dou na coñecida como primeira crise do petróleo. En virtude diso, varios
deses países importadores pasaron a explotar xacementos ata entón considerados
non rendibles e desenvolveron fontes alternativas de enerxía polo que a OPEP
viuse obrigada máis tarde a reducir o prezo do barril de petróleo, cuxo consumo
se contraera.

A gran dimensión do continente asiático fai que a súa historia non se poida ver
desde un punto de vista global, senón que cada unha das súas rexións (Extremo
Oriente, Asia Meridional, Asia Sur-oriental, Oriente Medio e Asia Central) teña
unha historia propia, non necesariamente ligada á do resto de rexións.

Asia foi un dos continentes onde se desenvolveron as primeiras civilizacións nos
vals dos principais ríos do continente, a de Mesopotamia, a do río Indo, e a do
val do Río Amarelo (Huang He). De entre as civilizacións máis destacadas podemos
mencionar Sumeria, Acad, Asiria, Babilonia, Fenicia (un dos primeiros grandes
pobos mariñeiros que estableceron colonias en todo o Mar Mediterráneo, entre
elas Cartago), todas elas no Oriente Próximo e Medio, ou a civilización china no
Afastado Oriente. Estas civilizacións compartiron moitas similitudes. É posible
que intercambiasen tecnoloxía e ideas. A escritura, en cambio, parece que se
desenvolveu de forma individual a cada unha das rexións. A zona de Asia Central
foi habitada desde tempo afastado por tribos nómades que montaban dacabalo, que
realizaban incursións periódicas tanto en China, como en Europa ou Asia
Meridional.

Ciro o Grande conformou o Imperio Persa no século VI a.C. que se estendía desde
o Indo ata a fronteira grega. O macedonio Alexandre o Grande conquistou todo
este vasto imperio no século IV a.C., pero coa súa morte, o imperio
desmembrouse. A maior parte foi ocupada sucesivamente polo Imperio Seléucida, o
imperio do Partos e a Imperio Sasánida. O Imperio Romano controlou a parte de
Asia Occidental, chegando a Mesopotamia. Moitas destas culturas foron
influenciadas pola ruta da Seda, que conectou China, India, o Oriente Medio e
Europa. As relixións budista e hinduísta alcanzaron gran influencia en Asia do
sur, do leste e do sueste .

Na Idade Media o Islam, procedente de Arabia, invadiu gran parte do continente,
desde o Oriente Medio e Próximo, pasando polo Cáucaso ata Asia Central. Creouse
a Dinastía Omeia con sé en Damasco, máis tarde substituída pola Abbásida con sé
en Bagdad. Tribos turcas procedentes de Asia Central, que adoptaron a Islamismo,
chegaron á zona no século X e crearon o Imperio Selxúcidas. No século XIII
creouse o Imperio Mongol que se estendeu desde China ata Europa, un dos maiores
imperios da historia.

Na Idade Moderna unha nova tribo turca formou o Imperio Otomán que existiu desde
o século XVI ata o século XX. O Imperio Ruso empezou a expandirse desde o século
XVII. Tamén neste século, os manchús invadiron a China e derribaron a dinastía
Ming, establecendo a dinastía Qing, que gobernou China ata a súa abolición en
1911, logo da Revolución Xinhai. Os Europeos tomaron o control en numerosas
zonas do continente, os portugueses en Macau e Goa, os españois en Filipinas, e
cara aos séculos XIX e XX, os británicos na India, os neerlandeses en Indonesia
e os franceses en Indochina. Ingleses e rusos mantiveron unha forte loita polas
rexións de Asia Central no século XIX. Varias zonas mantivéronse fóra do control
dos europeos durante estes anos, aínda que non fóra da súa influencia, como
Persia, Tailandia e unha gran parte da China. No século XX o Imperio Xaponés
invadiu China, Corea e o sueste asiático, durante a Segunda Guerra Mundial. Logo
da guerra, a maioría de territorios convertéronse independentes. Durante a
Guerra Fría, producíronse diversos conflitos como a Guerra de Corea, a Guerra do
Vietnam ou a Guerra afgano-soviética. O Conflito árabe-israelí, as disputas
entre India, China e Paquistán, a guerra de Afganistán ou a guerra de Irak son
algúns das frontes abertas hoxe en día no continente.

A poboación asiática presenta diferentes características, non é homoxénea entre
si; algúns trazos comúns en certas zonas de Asia son: pel amarela e de ollos
rasgados (no Afastado Oriente desde Siberia, China, Vietnam, a península de
Corea, as illas de Taiwán, Xapón, o arquipélago malaio e filipino). Dentro dese
grupo étnico destácanse os nativos malaios, de pel morena ou escura que se
dividen en diferentes ramas, xa que deles descenden os tagalos, visaios,
iloacanes, polinesios, melanesios, micronesios etc. As etnias de fenotipo branco
comprenden o Medio e Próximo Oriente. Entre elas destácanse os árabes, armenios,
xudeus, persas, asirios, turcos, rusos etc. Existen tamén algunhas etnias de
tipo negroide e inmigrantes de diferentes países europeos.

Na maior parte dos países do continente asiático tanto do Afastado Oriente como
Oriente Medio, predominan os homes, excepto en Xapón, Vietnam, Laos, Camboia,
Tailandia, Birmania, Líbano, Israel, Rusia, Casaquistán, Armenia, Sri Lanka
entre outros, onde predominan as mulleres. Aínda que en Israel e Xapón, os homes
menores de 65 anos son a maioría da poboación, non así en Filipinas, onde as
mulleres entre 15 e 65 anos (e de aí en diante) son maioría. En Rusia o alto
número de mulleres que ten débese ás guerras que atravesou o país, o que fixo
que os varóns foran diminuíndo como noutros países de Europa Oriental, así como
outros casos tamén en Europa e Asia.

O continente ten máis de 3.800 millóns de habitantes, que supoñen case o 61% da
poboación mundial. É, ademais, o continente máis densamente poboado.

As linguas que se falan no continente asiático son numerosas. Entre elas a máis
falada é o chinés ou mandarín, seguidas do hindi, o chinés cantonés, o urdu, o
árabe, entre outras destacamos como linguas oficiais e nativas o xaponés, o
bahasa indonesio, o coreano, turco, hebreo, persa, birmano, tailandés, tagalo,
ruso, armenio, tibetano etc. Debido á colonización europea en diferentes nacións
asiáticas, algunhas linguas europeas son tamén de uso habitual. Por exemplo o
inglés é utilizada como lingua asociada e comercial na India, Malasia,
Filipinas, Singapur, Birmania, Sri Lanka, Paquistán, Líbano, Israel, Emiratos
Árabes Unidos etc. O francés úsase nas nacións da península de Indochina, parte
da India e o Líbano. A lingua castelá en forma minoritaria no continente
asiático, é falada por minorías nas Filipinas e nas comunidades sefardís de
Oriente Próximo, principalmente nas nacións pertencentes á rexión de Israel e
zonas de Turquía. Tamén se fala minoritariamente nas cidades taiwanesas de Ilan,
Keelung e Tamsui. Ademais do castelá, nesta Rexión Oriental xurdiu unha lingua
criolla coñecida como chabacano, que é falado en determinados sectores das
Filipinas así como tamén ao norte de Sabah en Malaisia e a cidade de aTernate en
Indonesia, todas elas tamén antiguamente posesións españolas. O grego é falado
na illa de Chipre xunto co turco; e o portugués é oficial en Timor Oriental e
fálase tamén nalgúns sectores da India (Dadra e Nagar Haveli, Daman e Diu, Goa),
Malaisia (Malaca) e China (Macau).

Asia é o terceiro continente, detrás de Norteamérica e de Europa, en PIB, pero o
primeiro en paridade de poder adquisitivo. A data de 2007, o primeiro país
asiático en PIB era a China, seguida da India, Xapón, Corea do Sur e Indonesia.
En cambio, en termos nominais a clasificación é: Xapón, China, India, Corea do
Sur, Arabia Saudita, Taiwán e Indonesia.

O comercio entre os países asiáticos está aumentando en relación ás exportacións
fora do continente; en 2003, o 44% das exportacións dos países asiáticos (sen
incluír Xapón) destinábanse a outros países asiáticos, fronte ao 47,1% en 2010.
Con todo, a porcentaxe de exportacións aos Estados Unidos, a Unión Europea e
Xapón baixou dun 43% a un 36,5% no mesmo período

Pola súa banda desde 2004 a Unión Europea é o principal socio comercial de
China, que á súa vez é o segundo socio comercial da organización europea. O 2005
China converteuse na sexta economía mundial. Cun crecemento oficial do 9,5 %
anual, a economía chinesa está considerada como a de maior crecemento do planeta
, mantendo unha taxa media superior ao 8 % desde os anos 1980. Tamén se destaca
a Asia Meridional con crecementos anuais do 8 %.

Con todo, hai un crecente número de excepcións. Xapón modernizou con éxito a súa
economía, do mesmo xeito que Israel, Corea do Sur, Singapur, Hong Kong e, en
menor grado, Indonesia, Malaisia, Tailandia, Turquía e os estados petrolíferos
da península Arábiga. En xeral conseguiron taxas de crecemento económico que
superan o 5% anual, unha porcentaxe que se afasta das súas taxas de crecemento
demográfico. En cambio, aínda que os países do suroeste de Asia fixeron
progresos, a distribución dos ingresos quedou máis concentrada que noutros
países. Estimulada polos investimentos estranxeiros a gran escala, a rápida
privatización e a industrialización, a República Popular da China conseguiu o
crecemento máis rápido de Asia a principios da década de 1990. Estímase que a
economía chinesa creceu un 12% en 1992, aínda que os niveis de renda per cápita
permaneceron relativamente baixos. Vietnam e Laos, dous dos países máis pobres
de Asia, están empezando a conseguir un significativo crecemento económico e a
captar un notable nivel de investimento estranxeiro.

En xullo de 1997, a moeda tailandesa (o baht) devaluouse, contradicindo as
repetidas declaracións das autoridades gobernamentais de que iso non ocorrería.
En cuestión de días, as moedas de Indonesia, Filipinas e Malaisia foron
fortemente atacadas e comezaron a derrubarse. Para fins de outubro, o won de
Corea do Sur colapsouse e a crise xeneralizouse no continente asiático.

Pode soar paradoxal que apenas uns cantos meses antes das crises estas economías
eran vistas como sólidas e estables, con moi bo futuro económico. Ata, días
antes das crises, os analistas financeiros e económicos parecían non ter a
mínima noción do que pasaría. O feito de que ambas economías formasen parte do
grupo das economías máis vixiadas pola comunidade financeira internacional fai a
estas dúas características aínda máis insólitas.

O feito é que a maioría das economías de Asia Oriental sufriu unha severa
recesión en 1998; o PIB esborrallouse: 14 % en Indonesia, 9 % en Tailandia, 7 %
en Malaisia, 6 % en Corea, 5 % en Hong Kong e 3 % no Xapón. Como puido sufrir un
colapso tan repentino e grave unha rexión que había ter tanto éxito? A resposta
é que Asia viviu unha aguda crise financeira.

Asia é un continente de gran riqueza espiritual e de diametral importancia
relixiosa xa que as relixións máis practicadas do mundo xurdiron en Asia, sendo
berce das cinco grandes relixións mundiais; o xudaísmo, o cristianismo, o
islamismo, o budismo e o hinduísmo. Debido a isto, países asiáticos como Israel
(lugar sagrado para xudeus, cristiáns e musulmáns), Arabia Saudita (onde se
atopan dúas das tres cidades santas dos musulmáns) e India (onde se atopan os
lugares santos de hindús e budistas), reciben millóns de peregrinos de todo o
mundo.

Outras importantes relixións xurdidas en Asia son o bahaísmo (Irán), o
confucianismo (China), o xainismo (India), o sikhismo (India), o xintoísmo
(Xapón), o taoísmo (China) e o zoroastrismo (Irán).

Entre diferentes pobos asiáticos tamén se practica o animismo e o xamanismo,
desde os seguidores do culto Bön no Tíbet, e a relixión tradicional chinesa, ata
as crenzas animistas de diferentes tribos indíxenas de todo o continente
asiático.

A relixión maioritaria de Asia é o budismo, practicada principalmente no leste e
sueste asiático (abarcando desde o norte da India e o Himalaia ata o Xapón),
aínda que en moitos países é practicado de forma sincrética á beira doutra
relixión nacional (taoísmo, confucianismo e relixión tradicional chinesa na
China por exemplo, shinto en Xapón etc.).

De preto séguelle o Islam, predominante no Medio Oriente e o Asia Central (desde
a península do Sinaí ata Paquistán) máis Malaisia e Indonesia. O hinduísmo é
outra das grandes relixións de Asia aínda que máis xeograficamente concentrada,
é maioritario só na India e no Nepal, pero con minorías en moitos países
asiáticos.

O xudaísmo é maioritario en Israel (único país no mundo onde é maioría), e o
cristianismo é maioritario só en Filipinas e Timor Oriental, e ten unha alta
porcentaxe en Corea do Sur, pero ten importantes minorías en toda Asia, por
exemplo no Líbano.

A diferenza doutros continentes, a relixión en Asia é de gran importancia e en
moitos países é vista como parte da identidade étnica, o que motivou máis dun
conflito étnico, como o son o conflito árabe-israelí, o enfrontamento entre
hindús e musulmáns na India, Pakistán e Bangladesh, entre hindús e budistas en
Sri Lanka, entre musulmáns e budistas en Indonesia, entre musulmáns e cristiáns
no Líbano e entre hindús e sikhs na India.

No continente practícanse diferentes estilos deportivos, aínda que no Extremo
Oriente, os máis populares son as artes marciais como o Judo, o Karate, o
Aikido,o Kenjutsu,o Bojutsu, o Ninjutsu, o Kenpo, entre outros orixinarios de
Xapón. O Taichi, o Kung fu, o Choy Le Fut, o Shaolin, entre outros orixinarios
da China. O Taekwondo, o Hapkido, o Taekkyon, o Tangsudo, entre outros en Corea.
O Eskrima, o Kali filipino e outros son orixinarios de Filipinas. Ademais tamén
no continente fixéronse famosos outros deportes como o Fútbol, Baloncesto,
Natación, Esgrima, a Ximnasia, Tenis, Voleibol etc...

Certos países asiáticos, agrupados a través do Consello Olímpico de Asia,
destacaron en diferentes torneos a nivel continental ou internacional, como os
Xogos Asiáticos celebrados a partir de 1951 en diferentes países do continente;
os Xogos da Mancomunidade; os Xogos da Francofonía; Filipinas e Timor Oriental
participaron nun dos eventos deportivos dos Xogos Iberoamericanos.

Xapón foi o primeiro país do continente en inaugurar uns Xogos Olímpicos, os de
1964 en Toquio. Tamén foron sede olímpica Corea do Sur en Seúl 1988 e China en
Pequín 2008. Ademais por primeira vez dous países xuntos, Xapón e Corea do Sur,
foron os anfitrións da Copa Mundial de Fútbol de 2002. Tamén será Qatar sede da
Copa Mundial de Fútbol de 2022.

Yao Ming foi un dos mellores deportista da historia chinesa, xogou na NBA nos
Houston Rockets, así mesmo tamén Park Ji-Sung foi un dos mellores futbolistas
surcoreano que xoga ao fútbol. Xapón é o seleccionado que máis veces conquistou
a Copa Asiática, en catro ocasiones.

Tamén cabo destacar que Australia, malia estar xeográficamente situada na
Oceanía, forma parte desde 2006 da confederación de Asia. Coa obtención da Copa
Asiática 2015 converteuse na primeira selección do mundo en lograr o curioso
récord de ser o único país campión en dous continentes distintos, xa que
anteriormente conquistara a Copa das Nacións da OFC en catro ocasiones.



https://gl.wikipedia.org/wiki/Grecia

Grecia ( pronunciación (axuda · info)) (en
grego: Ελλάδα/Elláda, [eˈlaða] (AFI),  escoitar ou Ελλάς/Ellás), oficialmente
República Helénica ( pronunciación (axuda · info)) (en grego: en
francés: Ελληνική Δημοκρατία/Elinikí Dimokratía, [eliniˈci ðimokraˈti.a] (AFI))
é un país do sueste meridional europeo, situado ao sur da Península Balcánica.
Fai fronteira con Albania, a Antiga República Iugoslava de Macedonia e Bulgaria
polo norte e con Turquía polo leste. O Mar Exeo atópase no leste e sur da Grecia
continental, mentres o Mar Xónico atópase no leste, a través do cal ten ligazóns
con Italia, e con Albania. Tanto no seu leste coma no seu oeste, Grecia posúe
unha gran cantidade de illas, sendo a maior a Illa de Creta.

Grecia atópase na conxuntura de Europa, Asia e África. A Grecia actual
constitúese como herdeira do patrimonio da Grecia antiga, o Imperio Romano o
Imperio Bizantino, e o Imperio Otomán. Así mesmo, Grecia é o berce da
democracia, a filosofía occidental, os Xogos Olímpicos, a literatura occidental
e historiografía, as ciencias políticas, os principios matemáticos, e o drama
occidental incluíndo a traxedia e a comedia.

A Grecia actual é un país do primeiro mundo, membro da Unión Europea dende 1981,
da Unión económica e monetaria dende 2001, da OTAN dende 1952, da OCDE dende
1961, e da Axencia Espacial Europea dende 2005. Atenas é a súa capital; Salónica
e Patras son xunto a capital, as principais cidades do país.

O nome histórico de Grecia en grego é Ἑλλάς, (transcrito como Elás). No grego
moderno chámase comunmente Ελλάδα (transcrito como Elada). O nome de Grecia en
galego provén do término latino graecus (Γραικοί), que é a forma coa que
Aristóteles se refería ao nome do país. con todo, en realidade o nome está
relacionado co da xente de Epiro.

O outro nome que recibe está relacionado co término de Alexandre o Grande,
"Helénico", que provén de Ellada (Ελλάδα) y que significa "terra lixeira!, onde
o "h" inicial vén da pronuncia no grego antigo cun son aspirado inicial. Tamén
se relacionou ao país grego con "helios" (sol). Con todo, a raíz de onde se
formou o seu nome é incerta, e foi durante o Imperio Romano cando comezou a
recibir o nome de Grecia.

En moitas linguas europeas, como no galego, o nome provén da raíz da raíz
Γραικός (Graikós) véxase o castelán e italiano: Grecia, portugués: Grécia,
inglés: Greece, francés: Grèce, alemán: Griechenland ou o ruso: Греция. Por
outra banda o nome en varios países asiáticos, como en turco: Yunanistan, árabe:
يونان, hebreo: יוון, persa antigo: Yaunâ, pali: Yona ou indonesio: Yunani,
derivan de Ἰωνία (ionía), a rexión de Xonia.

A antiga Grecia tiña límites con Iliria e Macedonia ao norte, ao leste co Mar
Exeo, ao oeste co Mar Xónico, e ao sur co Mar Mediterráneo. Tiña 77.000 km². As
súas montañas, co ceo case sempre azul e o seu clima suave facía de Grecia un
dos máis marabillosos países do mundo antigo. Foi nese pequeno país no que a
primeira civilización europea comezou hai máis de dous mil anos. Naquel tempo,
Grecia dominaba grandes áreas das marxes do Mediterráneo e do mar Negro.
Actualmente, Grecia ten un poder reducido, sendo un dos países menos
desenvolvidos da Europa. Atenas é a capital e maior cidade do país. En Atenas e
noutras partes da Grecia, existen espléndidas ruínas que son monumentos do
pasado glorioso da nación.

Actualmente, Grecia é un único país de poder reducido, e un dos menos
desenvolvidos de Europa. Atenas é a capital e maior cidade do país, con catro
millóns de habitantes. En Atenas e noutras partes de Grecia, existen ruínas de
monumentos do pasado glorioso da antiga civilización. Hai milleiros de anos, os
gregos estabeleceron tradicións de xustiza e liberdade individual que son as
bases da democracia e da economía de mercado. A súa arte, filosofía e ciencia
tornáronse fundamentos do pensamento e da cultura occidentais. Os gregos da
Antigüidade chamábanse a si mesmos helenos (tódolos que falaban o grego, mesmo
que non vivisen na Grecia Continental, e daban o nome de Hélade a súa terra. Os
que non falaban grego eran chamados bárbaros. Nunca chegaron a formar un goberno
nacional, porén estaban unidos pola mesma cultura, relixión e lingua. A Grecia
tornouse independente o 14 de setembro de 1829, despois de que o Tratado de
Adrianópolis fose asinado entre Rusia e Turquía, o cal puxo fin á guerra da
independencia.

Despois de conseguir a independencia do Imperio Otomán, e como resultado das
Guerras Balcánicas, Grecia conseguiu incrementar o seu territorio e poboación.
Os seguintes anos, a loita entre Constantino I de Grecia e o carismático
primeiro ministro Eleftherios Venizelos sobre a política estranxeira antes da I
Guerra Mundial dominou a escena política grega, e dividiu o país en dous grupos
enfrontado. Trala fin da Gran Guerra producinse unha loita que enfrontou aos
helenos cos nacionalistas turcos, liderados por Mustafa Kemal, unha guerra que
provocou un intercambio importante de poboación entre os dous países tras o
Tratado de Lausana.

A inestabilidade e sucesivos golpes de estado marcaron a seguinte era, que foi
eclipsada pola tarefa de incorporar máis dun millón e medio de refuxiados gregos
de Asia Menor dentro da sociedade grega. O 28 de outubro de 1940 a Italia
fascista pediu a rendición de Grecia, mais o ditador grego Ioannis Metaxas
opúxose e provocou a consecuente Guerra Greco-Italiana, onde Grecia expulsou as
forzas italianas en Albania, dando aos aliados da Segunda Guerra Mundial a
primeira vitoria sobre as Potencias do Eixo. Posteriormente hóubose de enfrontar
ás forzas alemás durante a Batalla de Grecia. Trala liberación, Grecia caeu na
guerra civil entre fórzalas a prol realeza e as comunistas, o que provocou unha
grave crise económica e graves tensións sociais entre as dereitas e as esquerdas
os seguintes trinta anos.

Os seguintes vinte anos caracterizáronse pola marxinación dos esquerdistas
dentro a esfera política e social gregas, pero cun considerable crecemento
económico, grazas en parte ao Plan Marshall. O ano 1965, foi un período de
turbulencia política que trouxo o golpe de estado do 21 de abril de 1967 do
Réxime dos Coroneis, co apoio dos Estados Unidos. En novembro de 1973 o
levantamento á Universidade Politécnica de Atenas provocou un golpe contrario
que instalou a Dimitrios Ioannidis como ditador. O 20 de xullo de 1974, coa
invasión turca da illa de Chipre o réxime grego colapsouse. O antigo primeiro
ministro Konstantinos Karamanlis devolveu de París onde vivira dende o seu
exilio en 1963, empezando a era denominada Metapolitefsi. O 14 de agosto de 1974
as forzas gregas abandonasen a estrutura militar da OTAN en protesta pola
ocupación turca do norte de Chipre. En 1975 instaurouse a constitución da
república democrática e aboliuse a monarquía por referendo. Andreas Papandreou
fundou o Movemento Socialista Panhelénico (PASOK), en resposta ao partido Nova
Democracia de Konstantinos Karamanlis, xurdindo as dúas forzas políticas
dominantes da política grega durante as décadas seguintes. Grecia volveu á OTAN
en 1980 e convertinse no décimo membro da Unión Europea o 1 de xaneiro de 1981,
experimentando dende entón un notable crecemento económico. O país adoptou o
euro en 2001 e organizou de maneira satisfactoria os Xogos Olímpicos de verán de
2004 en Atenas.

Grecia é unha república parlamentaria. O xefe de estado é o Presidente da
República, quen é elixido polo Parlamento por un período de cinco anos. A
vixente Constitución foi redactada e adoptada polo parlamento heleno no ano
1975, trala caída da xunta militar que gobernou o país entre 1967 e 1974. Dende
aquela foi revisada dúas veces, a primeira en 1986 e a segunda no ano 2001. A
Constitución, constituída por 120 artigos, establece a separación de poderes nos
poderes executivo, lexislativo, e xudicial, e garante extensas e específicas
liberdades e dereitos sociais.

Segundo a constitución, o poder executivo é exercido polo Presidente da
República e o goberno. A emenda constitucional de 1986 restrinxiu
significativamente as obrigacións e deberes do presidente, sendo o seu papel
hoxe en día soamente cerimonial. Dende o 12 de marzo de 2005 o Presidente de
Grecia é Karolos Papoulias. A posición do Primeiro Ministro, xefe do goberno de
Grecia, pertence á testa do partido político que obteña a maior confianza do
parlamento grego. O Presidente da República formalmente elixe ao Primeiro
Ministro, é, baixo recomendación, elixe e destitúe aos membros do goberno. O
Primeiro Ministro exerce vastos poderes políticos, aumentados a conta dos do
Presidente na emenda de 1986. O Primeiro Ministro de Grecia dende o 6 de outubro
de 2009 é Georgios Papandreu.

O poder lexislativo é exercido por 300 membros do Parlamento unicameral. Os
estatutos aprobados polo Parlamento son promulgados polo Presidente da
República. As eleccións parlamentarias teñen lugar cada catro anos, máis, o
Presidente da República está obrigado a disolve-las cortes no caso de que o
goberno o propoña en caso de acontecer asunto nacional de extrema importancia. O
Presidente está obrigado tamén a disolver o Parlamento, no caso de que a
oposición sexa quen de levar a cabo unha moción de censura.

O poder xudicial é independente do executivo e do lexislativo é abrangue tres
Cortes Supremas. O sistema xudicial componse tamén de cortes civís, encargadas
de xulgar casos civís e penais e cortes administrativas, encargadas de xulgar
disputas entre os civís e as autoridades gregas. Dende a restauración da
democracia, o sistema bipartidista grego atópase dominado polos partidos Nova
Democracia (liberalconservativo) e Movemento Socialista Panhelénico
(socialdemócrata). Xunto aos grandes partidos, existen outros partidos
minoritarios como o Partido Comunista de Grecia, a Coalición Radical de Esquerda
e a Unión Popular Ortodoxa.

En materia de dereitos humanos, respecto á pertenza nos sete organismos da Carta
Internacional de Dereitos Humanos, que inclúen o Comité de Dereitos Humanos
(HRC), Grecia firmou ou ratificou:

Grecia consiste nun territorio continental na extremidade sur dos Balcáns, na
península do Peloponeso, separada do continente pola canle de Corinto, e de
numerosas illas, incluíndo Creta, Rodas, Eubea e os arquipélagos do Dodecaneso e
das Cíclades no Mar Exeo, e das Illas Xónicas no Mar Xónico. Grecia ten máis de
14.880 km de costas e unha fronteira terrestre de 1.160 km. A súa superficie é
de 132.562 km² incluíndo augas interiores da cunca do Exeo, illas e illotes.

Preto do 80% da Grecia é territorio montañoso ou, polo menos, accidentado. A
maior parte do país é terra seca e rochosa. Só o 28% da terra é arábel. A Grecia
occidental contén lagos e zonas húmidas. O Pindo, a cadea montañosa central, ten
unha elevación media de 2.650 m. O lendario monte Olimpo é o punto máis alto de
Grecia, atinxindo 2.917 m por riba do nivel do mar.

O clima grego é semellante ao portugués, con invernos suaves e húmidos e veráns
quentes e secos. As temperaturas só raramente atinxen valores extremos, aínda
que ten nevado nas montañas e ata mesmo en Atenas, nalgúns invernos.

Xeográfica e climáticamente o territorio grego é moi variado. Contando con 9.000
illas, illotes e afloramientos rochosos, 15.021 km de costa (máis de 16.000 km
de costa incluíndo os afloramientos rochosos), sendo o segundo de Europa despois
de Noruega e décimo do mundo detrás dos Estados Unidos en lonxitude costeira. O
mar Exeo foi de grande importancia na historia e desenvolvemento da cultura e
civilización helenística.

Administrativamente, Grecia constitúese de 13 periferias (provincias) divididas
en 51 prefecturas (en grego nomoi, singular nomos). Existen tamén unha área
autónoma, o Monte Athos (en grego Agio Oros, "Outeiro sagrado"), que bordea a
periferia da Macedonia central.

O corpo oficial de estatísticas de Grecia é o Servizo Nacional de Estatísticas
de Grecia (en grego Εθνική Στατιστική Υπηρεσία της Ελλάδος). Segundo o corpo de
estatísticas grego, Grecia tiña unha poboación total de 10,964,020 (2001), dos
cales 5 427 682 eran homes e 5 536 338 mulleres. As estatísticas de 1971, 1981,
e 2001 amosan un progresivo envellecemento da poboación grega. A taxa de
natalidade no ano 2003 era de 9,5 por cada 1.000 habitantes (14,5/1.000 no ano
1981). Ao mesmo tempo a taxa de mortalidade subiu do 8,9 por 1.000 habitantes no
ano 1981, aos 9,6/1.000 no ano 2003. En 2001, o 16,71% da poboación tiña máis de
65 anos, un 68,12% atopábase entre os 15 e os 64 anos de idade, e un 15,18% tiña
14 anos ou menos. En 1971 as cifras eran do 10,92%, 63,72%, e 25,36%
respectively. A sociedade grega sufriu un gran cambio nas últimas décadas. Os
ratios de casamentos vén baixando nas últimas décadas dende o 71 por 1.000 do 81
ata 2002, medrando lixeiramente ata os 61 por 1.000 no 2003 e caendo de novo ata
os 51 en 2004. Por outro lado, os ratios de divorcio vén medrando dende os 191,2
por 1.000 en 1991 aos 239,5 do 2004.

O grego é a lingua maioritaria en todo o territorio heleno, malia existir
diversas zonas onde se falan outras linguas ou habitan determinadas minorías
étnicas. A única minoría grega que ten un especial recoñecemento legal é a
minoría musulmá (Μουσουλμανική μειονότητα, Mousoulmanikí meionótita) de Tracia,
que constitúe o 0.95% da poboación. Os seus membros son na súa maioría de orixe
turca, pomak ou búlgaromusulmán, e xitana. Outras minorías recoñecidas son os
armenios (35.000) e os xudeus (5.000).

Existen tamén outros grupos lingüísticos, cuxos membros falan ademais do grego
outra lingua e se identifican como gregos. Entre estes se atopan os arvanitas, o
cales falan unha variante do albanés coñecido como arvanitika os arrománs e os
megleno-romaneses, cuxas linguas atópanse estreitamente vencelladas co romanés.
No norte de Grecia existen grupos de falantes de linguas eslavas, cuxos membros
identifícanse como gregos na súa maioría. Os dialectos falados poden
clasificarse lingüísticamente como formas do macedonio (localmente chamado
Eslavomacedonio ou simplemente Eslavo), ou do búlgaro (distinguido coma pomak no
caso da comunidade musulmá de lingua búlgara da rexión de Tracia occidental). A
falta dun recoñecemento oficial de ningunha minoría, agás os musulmáns de
Tracia, constitúe unha fonte de críticas de numerosos organismos.

A complexa política migratoria grega, as distintas prácticas e os diferentes
datos recadados, fan que sexa difícil establecer o verdadeiro número de
inmigrantes en Grecia, sendo as estatísticas actuais causa de especulación. Un
estudo do Observatorio Migratorio do Mediterráneo mantén que no ano 2001
residían no país sen a cidadanía grega 762.191 persoas, o que constitúe o 7% da
poboación. Deses, 48.560 eran cidadáns da UE ou da Asociación Europea de Libre
Comercio (Suíza, Noruega, Islandia e Liechtenstein) e 17,426 chipriotas con
status privilexiado. En canto a orixe dos inmigrantes, o 56% son albaneses,
seguidos polos búlgaros (5%), xeorxianos (3%) e romaneses (3%). Os
estadounidenses, chipriotas, británicos e alemáns representan un 2% cada un. O
resto dos 690.000 inmigrantes pertencen a outros grupos étnicos.

A maioría dos inmigrantes de fóra da UE residen no contorno da capital ateniense
(uns 132.000 inmigrantes, que constitúen o 17% da poboación). Salónica é a
segunda cidade en poboación estranxeira, cuns 27.000 residentes que constitúen o
7% da poboación. Deixando estas dúas cidades, as principais zonas con
asentamentos estranxeiros son os concellos que rodean á capital. Segundo o mesmo
estudo, a poboación estranxeira (documentada e indocumentada) residente en
Grecia podería ser maior do 8,5% oficial, chegando ao 10.3% (1,15 millóns de
estranxeiros).

A agricultura representa un papel moi importante na economía de Grecia. As
industrias creadas durante o período posterior á I Guerra Mundial foron na súa
maioría destruídas durante a II Guerra Mundial e a seguinte guerra civil. Dede
entón, o desenvolvemento do sector manufactureiro da economía viuse
obstaculizado pola falta de combustibles e as dificultades xurdidas co uso da
enerxía hidroeléctrica do país. En 1970, no entanto, a contribución das
manufacturas á produción nacional anual superou por primeira vez á da
agricultura. Dúas importantes fontes de ingreso para Grecia son a construción
naval e o turismo. A extracción de petróleo dos campos do norte do mar Exeo foi
unha grande axuda para a economía a principios da década de 1980. Grecia pasou a
ser membro da Comunidade Económica Europea (hoxe Unión Europea) en 1981. O
orzamento nacional a principios da década de 1990 calculouse nuns 37,6 miles de
millóns de dólares de ingresos, e 45,1 miles de millóns de gasto.

Unha cuarta parte da poboación activa de Grecia traballa na agricultura, que
constitúe o 15% do produto interno bruto (PIB). Pero a súa produtividade é
inferior á que cabería esperar deste sector da economía. As explotacións son
pequenas, debido ao minifundio creado (3,4 ha de media) como consecuencia da
subdivisión hereditaria, o cal dificulta o uso eficaz de equipos mecánicos.
Ademais, o rendemento é baixo por mor da seca e a erosión dos chans neste lugar.
O tabaco é o cultivo principal e achega preto do 3% dos ingresos por
exportación. A produción anual dos cultivos máis importantes (en toneladas) a
finais da década de 1980 foi: tabaco, 142.000; trigo, 2,6 millóns; tomates, 1,9
millóns; laranxas, 780.000; millo, 2,1 millóns; remolacha azucreira, 1,9
millóns; uvas, 1,6 millóns; olivas, 1,5 millóns; patacas, 850.000, e algodón,
222.000. A cabana gandeira totaliza uns 10,8 millóns de cabezas de gando ovino,
3,5 millóns de caprino, 800.000 cabezas de vacún, 31 millóns de aves de curral e
2,1 millóns de porcino. O goberno grego tomou medidas para replantar as árbores
que foron destruídos durante a II Guerra Mundial. Preto de 2,9 millóns de m³ de
madeira cortábanse ao ano a finais da década de 1980. O 75% procedían dos
bosques de coníferas. A pesca é limitada. A finais da década de 1980 a captura
anual ascendía a unhas 135.000 t, a maior parte das cales se consumía no país.
As esponxas son o principal produto mariño destinado á exportación.

Aínda que a minería ten escasa importancia para a economía grega, explótase unha
considerable variedade de recursos minerais. A produción anual (en toneladas) a
mediados da década de 1980 foi: lignito, 35,9 millóns; bauxita, 2,3 millóns;
mineral de ferro, 1,3 millóns, e magnesio, 884.400. Tamén se extraeron preto de
279.200 m³ de mármore, ademais de petróleo, sal, cromo, prata, zinc,ouro e
chumbo. Ao redor dunha quinta parte da poboación activa traballa neste sector,
que produce un 18% do produto interior bruto anual. Os seus principais artigos
son os metais básicos e os produtos metálicos, alimentos, bebidas, tabaco,
téxtiles e confección, produtos químicos, cemento e viño. Atenas é o centro
industrial de Grecia.

Un 90% da electricidade de Grecia xérase en instalacións termoeléctricas de
lignito, carbón ou derivados do petróleo, e o resto en instalacións
hidroeléctricas situadas principalmente no río Akhelóös, nos montes Pindo. A
finais da década de 1980 a capacidade xeradora de enerxía de Grecia era duns
10,2 millóns de kW, e a súa produción anual de 30,1 milleiros de millóns. A
finais da década de 1980, uns 8,1 millóns de turistas elixiron anualmente Grecia
como destino das súas vacacións, para visitar as súas antigüidades e relaxarse
ao sol do mar Mediterráneo. As cifras reflicten uns beneficios neste sector de
2.200 millóns de dólares ao ano.

A cultura grega é, xunto co humanismo, unha das bases da civilización
occidental. Eles foron os primeiros en desenvolver o modo de pensamento que
temos agora, ademais de legar un grandioso patrimonio artístico e
arquitectónico. A cultura helénica evolucionou durante miles de anos, cos seus
inicios nas civilizacións minoica e micénica continuando coa notable Grecia
clásica, o nacemento da época helenística e por medio da influencia do imperio
romano e o seu sucesor, o imperio bizantino, na Grecia oriental. O imperio
otomán tamén tivo unha influencia considerable na cultura grega, pero é a guerra
de independencia grega a que revitaliza Grecia e propicia o nacemento dunha
identidade individual dentro da súa polifacética cultura ao longo da súa
historia.

Foi ademais na Antiga Grecia, na cidade de Olimpia, onde xurdiron os Xogos
Olímpicos en homenaxe aos deuses. Os gregos tamén desenvolveron unha rica
mitoloxía, que é referencia para estudos e libros aínda hoxe en día. A filosofía
tamén acadou un desenvolvemento sorprendente, principalmente en Atenas no século
V a.C. (período clásico de Grecia), época de filósofos con Platón e Sócrates.

En canto ás vestimentas de Grecia, son parte dunha historia cultural mixta.
Algunhas das características dos traxes folclóricos gregos poden ser achadas nas
antigas vestimentas helénicos e bizantinos. De feito, moitos dos elementos dos
traxes litúrxicos usados hoxe polos sacerdotes Gregos Ortodoxos están
emparentados cos traxes tradicionais da Grecia moderna e teñen a súa orixe nas
vestimentas do Imperio Bizantino.

Os gregos, en xeral, senten un gran vencello co seu pasado, facendo fincapé no
período clásico da historia grega, dende o helenístico e o bizantino ata o
presente. Ambas, a Grecia clásica e a bizantina, representan para a maioría dos
gregos as precursoras da actual República Helénica. Durante o final do século
XIX e comezos do XX as antigas fronteiras do imperio bizantino, ou máis en
concreto aquelas que ata este período conservaran as poboacións gregas, chegaron
a representar para algúns un ideal ao alcance do estado contemporáneo.

A continuidade cultural e lingüística do pobo grego, no entanto, foi complicada
durante a súa historia polas influencias exteriores, como a do cristianismo
sobre a antigüidade tardía ou a falta de presión ao final da época bizantina,
que son cousas fortemente recalcadas polos gregos de hoxe en día sendo como son,
unha das nacións máis patrióticas de Europa segundo Eurostat. Cómpre destacar
que a lingua grega abrangue unha historia de máis de 4.000 anos, tendo en
consecuencia un enorme impacto noutros idiomas, sobre todo do oeste europeo.

Trala revolución de 1821, Grecia pasou por un período de renacemento artístico e
cultural. Os gregos actuais coidan os recordos dos anos de antes da revolución,
aqueles da ocupación de Grecia polo imperio otomán, como os dos «anos de
escuridade», en que o desenvolvemento cultural viuse completamente detido. A
pesar da evidencia pola contra (en particular con respecto á literatura
cretense), o rexurdimento de Grecia trala formación da primeira República
Helénica en 1831 é lembrada por unha inmensa maioría dos gregos como o
"renacemento" da súa nación.

A experiencia da ocupación, a da época otomá e da época moderna, deixou unha
marca indeleble na psique grega. No século XX, o trauma da guerra civil grega
durante o que a nación chegou a ser o primeiro teatro de guerra fría,
inmediatamente trala segunda guerra mundial, a cal conduciu a enormes privacións
coa ocupación nazi, e a intromisión dos EUA coa creación do "Réxime dos
coroneis", que gobernou brutalmente desde 1967 a 1974; todo iso levou á
aparición da idea do Ethnos Anadelfon (Nación sen irmáns), recalcando que os
gregos só podían contar consigo mesmos e os seus compatriotas. Con todo, desde
mediados da década de 1970 cara a adiante e sobre todo trala entrada de Grecia
na Unión Europea en 1981, a orientación de Grecia, e as aspiracións da maioría,
enfocouse cara á corrente principal europea.

A arte e a arquitectura da Grecia antiga tivo unha grande influencia na arte
occidental ata a actualidade. A arte e arquitectura bizantinas tamén xogaron un
importante papel nos inicios do cristianismo, e queda unha significativa
influencia nas nacións cristiás ortodoxas de Europa oriental e Eurasia. Ata
agora, debido aos estragos da historia, só unha pequena variedade da arte grega
antiga sobreviviu, sobre todo escultura e arquitectura e artes menores,
incluíndo o deseño de moedas, cerámica e o gravado de pedras preciosas. Grecia
tamén ten, a partir da revolución, un peso específico na historia da arte
contemporánea.

Os restos da arquitectura aínda sobreviven ou están ben documentados
actualmente. Os antigos gregos desenvolveron dous estilos primarios (ou «ordes
clásicas»). O sobrio e sólido dórico e o refinado e decorativo xónico. Hai que
sinalar que o estilo xónico evolucionou dentro do estilo corintio.

A forma rectangular dos antigos templos gregos, rodeados de columnas sostidas
por un pedimento triangular, construído de pedra calcaria ou mármore, segue
sendo un popular estilo aínda hoxe en día. Aínda que o arco era familiar aos
troianos, non estaba amplamente estendido o seu uso, en contraste coas
posteriores edificacións romanas.

As obras representativas que sobreviven da arquitectura grega son o Partenón e o
Erecteion de Atenas, e as estruturas romanas baseadas no modelo grego, coma o
Panteón de Roma, o cal é atribuído ao arquitecto grego Apolodoro de Damasco. A
arquitectura bizantina foi un xeito de construción común dende o ascenso do
cristianismo baixo Constantino ata a caída do Bizancio en 1453 a mans dos turcos
otománs. Son característicos a cruz grega, o capitel de estilo bizantino (unha
mestura de xónico e capiteis corintios) e unha cúpula central rodeada por varias
pequenas cúpulas. Grecia experimentou tamén o rexurdimento neobizantino trala
revolución grega e bastante insospeitadamente, tamén o auxe da arquitectura
neoclásica nos anos seguintes á Revolución; isto viu a pola en contacto e
interacción coa tradicional vila bizantina para producir unha forma específica
na Grecia contemporánea.

Como outras capitais contemporáneas, Atenas, ten parte na arquitectura
modernista e posmodernista, máis concretamente as últimas construcións de
Santiago Calatrava para as Olimpíadas de Atenas de 2004.

En contraste con outras formas ilustradas, as pinturas conservadas da Grecia
antiga son moi escasas. Os pintores gregos traballaban principalmente en paneis
de madeira, e as obras finais foron admiradas durante centos de anos logo da súa
creación. Con todo, estas pinturas desapareceron despois do século IV cando non
foron suficientemente protexidas. Conserváronse as copias romanas de inferior
calidade, por exemplo as de Pompeia, achadas nas tumbas dos reis de Macedonia en
Verxina ou en Leúcade, na antiga Macedonia, como as de Kazanlak na antiga
Tracia.

As obras conservadas da antiga escultura grega son máis comúns, en particular as
dos mestres escultores, como Fidias e Praxíteles. Estes artistas e os seus
seguidores foron frecuentemente emulados polos romanos. Con todo, os cristiáns
do século IV e V viron a destrución dos ídolos pagáns como un "acto de piedade".
Moitas esculturas antigas de mármore foron queimadas con cal na Idade Media, e
estatuas de bronce foron fundidas para obter o metal. As estatuas de mármore que
escaparon á destrución foron esquecidas, ou no caso dos bronces, perdidos no
mar.

No período bizantino, a arte relixiosa era o tema dominante, con mosaicos e
iconas moi traballadas adornando os edificios relixiosos. O artista
renacentista, O Greco (Domenikos Theotocopoulos), responde do bizantino e no
século XVI a arte manierista, producindo escultura e pinturas de forma libre,
luz e cor que inspiraría a artistas do século XX como Pablo Picasso ou Jackson
Pollock.

Ademais, un importante e a miúdo pioneiro papel, foi xogado por artistas das
illas Xónicas no XVIII e a comezos do XIX, que explotaron as conquistas do
Renacemento italiano e dos talleres barrocos. Con persistentes esforzos cara a
novas direccións e obxectivos, os artistas gregos afloraron ao mundo durante as
primeiras décadas do século XIX conectando a arte grega coa súa antiga
tradición, así como a procura de talleres europeos, sobre todo os da Munich
School, con exemplos definitorios da arte contemporánea grego do período que
inclúe a obra de Theodoros Vryzakis e Nikiphoros Lytras.

A comezos do século XX, Demetrios Galanis, contemporáneo e amigo de Picasso,
conseguiu un amplo recoñecemento en Francia e foi membro vitalicio da Academia
Francesa, tralo encomio do crítico André Malraux como un artista capaz «de
provocar fortes emocións como Giotto». Xa en pleno século XX, Nikos Engonopoulos
conseguiu recoñecemento internacional coas súas concepcións surrealistas en
pintura e poesía, ao tempo que Yannis Spyropoulos destacaba como pintor
abstracto, mentres que a finais da década dos 60, Dimitris Mytaras e Yiannis
Psychopedis asociáronse co realismo crítico europeo.

Grecia continuou a antiga tradición escultórica nas épocas modernista e
posmodernista, con colaboradores como o filósofo Costas Axelos e o afamado
Constantine Andreou, receptor da Lexión de Honra de Francia.

A antiga Grecia foi tamén reputada pola súa cerámica, que incluía tanto formas
de vasos de bebida como furnas. A cerámica de figuras negras, en cuxas
decoracións aparecen siluetas negras sobre fondo vermello, son moi
representativas da temperá artesanía grega. Posteriormente as formas inclúen a
cerámica de figuras vermellas e a cerámica de figuras brancas.

Os gregos non consideraban o deseño da moeda como unha forma principal de arte
propiamente dita. No entanto, a durabilidade e a abundancia de moedas que
deseñaron é unha das máis importantes fontes de coñecemento acerca da estética
grega. As moedas foron inventadas en Lida durante o século VII a.C. pero foron
os gregos os primeiros que as empregaron amplamente, e quen estableceron un
canon do deseño monetario que foi seguido dende entón. Esta forma de arte ten
unha particular importancia no estudo da época bizantina. As moedas gregas eran
principalmente de bronce.

A primeira sala de cine apareceu por primeira vez en Grecia en 1897, e o
primeiro teatro foi construído en 1907. A primeira produción é de 1914 cando a
compañía Asty Filme foi fundada e comezou a producirse longametraxes. Golfo
(Γκόλφω), unha tradicional historia de amor, foi a primeira longametraxe, aínda
que houbo antes varias producións menores como os noticiarios. O cine grego tivo
unha historia axitada, desde momentos de relativo estancamento ata moi
memorables producións. Desde a década de 1920 ata finais dos 40 houbo algúns
filmes bastante notables, como Έρως και κύματα (dirixida en 1928 por D.
Gaziadis), e Aplauso (Χειροκροτήματα) (dirixida en 1944 por G. Tzavelas), e a
máis importante é de 1944 na que Katina Paxinou foi premiada co Óscar á mellor
actriz secundaria por Por quen dobran as campás.

A idade de ouro do cine grego foi a década dos anos 50 década nas que se
produciron ata sesenta filmes ao ano, cunha película como Ronsel, dirixida por
Michael Cacoyannis, un dos máis famosos directores. Notables actores e
directores deste período foron Alekos Sakelarios, Nikos Tsiforos, Ellie Lambeti,
Dinos Iliopoulos e Irene Papas. Cacoyannis, en particular, que dirixiu nos 60
Alexis Zorbas, chegando a gañar tres premios óscar. Dende esta época o cine
grego estivo relativamente parado. Sen contar con películas como Loafing and
Camoflage (Λούφα και Παραλλαγή), cuxo éxito popular sacou do punto morto usándoa
comedia exea. Outros temas políticos foron tocados no cine grego, como a
inmigración de Albania aparecendo en 1991 con Μετέωρο βήμα του πελαργού (en
inglés: The Suspendede Step of the Stork), dirixida por Theo Angelopoulos.

Máis recentemente, filmes como Politiki kouzina (Un toque de pementa) e a
comedia sexual tabú Safe Sex sinalaron a tendencia á alza da calidade do cine
grego. Isto pode estar relacionado, en gran parte, cun inigualable período de
prosperidade económica en Grecia, a cal conduciu a un incremento das produción
cultural en todas as artes, tanto física como visual.

Grecia ten unha destacable, rica e forte tradición literaria que abrangue uns
2.800 anos. A época clásica é a que máis comunmente se relaciona coa literatura
grega, que comeza no ano 800 a.C. e mantén a súa influencia durante o período
bizantino, no entanto a influencia do Cristianismo comezou a procrear un novo
desenvolvemento da palabra escrita. Moitos elementos da antiga tradición
milenaria están reflectidos na moderna literatura grega, incluíndo ás obras dos
laureados co Premio Nobel de Literatura, Odysseas Elytis e Giorgos Seferis.

As primeiras obras da tradición literaria occidental son os poemas épicos de
Homero e Hesíodo. A primeira poesía lírica, a representada por poetas como Safo
e Píndaro, foi a responsable da definición do xénero lírico como é entendido na
actualidade na literatura occidental.

Esopo escribiu as súas Fábulas no século VI a.C. Estas innovacións tiveron unha
fonda influencia non só nos poetas romanos, como Virxilio no seu poema épico da
fundación de Roma, a Eneida, senón que se estendeu a través de toda Europa.

Na Grecia clásica establécese o nacemento do teatro tal e como o entendemos.
Esquilo introduciu as ideas de diálogo e dramatizando as relacións dos
personaxes e ao facelo, inventou o drama: o seu Orestíada triloxía de obras é
considerada a cima da súa carreira. Outros grandes dramaturgos foron Sófocles e
Eurípides. Aristófanes, un escritor de comedias, definiu e desenvolveu o
concepto de comedia como forma teatral.

Herodoto e Tucídides son considerados os pioneiros do moderno estudo da historia
no campo da procura filosófica, literaria, e científica. Polibio foi o primeiro
en introducir no seu estudo o concepto de militar.

A filosofía introduciu literatura cos diálogos de Platón, mentres que o seu
discípulo Aristóteles, na súa obra Poética, formulou o primeiro criterio da
crítica literaria. Ambas as figuras literarias, no contexto das contribucións da
filosofía grega nas épocas clásica e helenística, deron nacemento ao concepto de
ciencia política, o estudo da evolución política e a crítica dos sistemas de
goberno.

A expansión do Cristianismo por todo o mundo grecorromano nos séculos IV, V e
VI, xunto á Helenización do Imperio Bizantino que se produciu no período,
levaría á formación dunha forma literaria única, que combinaba influencias
cristiás, gregas, romanas e orientais (como as do imperio persa). Á súa vez,
isto permitiu que se desenvolvese a poesía cretense, a sátira poética no Oriente
grego, e o xénero histórico, con varios prominentes historiadores como Procopio
de Cesarea.

A moderna literatura grega naceu a partir da revolución grega de 1821 e a
subseguinte independencia de Grecia en 1831, e como tal, a literatura grega do
período está fortemente influída por temas revolucionarios, aínda que o impacto
da literatura grega da ilustración tamén podía ser destacada, ademais da
influencia das cancións e novela acríticas do imperio bizantino.

No século XX, a tradición literaria grega moderna abrangue a obra de Constantino
Cavafis, considerado unha figura clave da poesía do século XX, conmovedor
Giorgos Seferis (cuxas obras e poemas aspiraron a unir a literatura da antiga e
moderna Grecia) e Odysseas Elytis, quen gañaron o Premio Nobel de Literatura.
Nikos Kazantzakis é tamén unha gran figura, con obras como A última tentación de
Cristo e Cristo recrucificado recibindo recoñecemento internacional. Vassilis
Vassilikos é cumpridamente traducido.

A educación en Grecia é obrigatoria para todos os nenos entre 6 e 15 anos; é
dicir, inclúe Primaria (Dimotiko) e o Ensino Secundario Inferior (Gymnasio). A
vida dos estudantes na escola, con todo, pode comezar dende a idade de dous anos
e medio (preescolar) en institucións (públicas e privadas) chamadas
Vrefonipiakoi Paidikoi Stathmi (creches). Nalgúns Vrefonipiakoi Stathmoi hai
tamén Nipiaka Tmimata (garderías) que funcionan como a Nipiagogeia (xardín de
infancia). Despois de rematar o Gymnasio os estudantes poden continuar co Ensino
Secundario Superior (Lykeio).

A achega de Grecia aos Xogos Olímpicos foi destacada; dende a antigüidade coa
creación dos orixinais Xogos de Olimpia, ata os modernos onde Atenas foi
anfitrioa en dúas ocasións (1896 e 2004), ademais de ser tradicional
participante desde a súa creación. Nos últimos Xogos Olímpicos de Verán, Grecia
obtivo 6 medallas de ouro, 6 de prata e 4 de bronce para un total de 16. O único
título mundial que obtivo Grecia foi en fútbol, cando no ano 2004 se coroou como
Campioa da Eurocopa, ao derrotar á selección local, Portugal, por 1-0.

Tamén destacan os gregos no baloncesto, onde cultivaron varios éxitos: medalla
de ouro no Europeo de 2005 e prata no mundial de Osaka de 2006. No europeo
disputado en España, foron privados das medallas por desenvolver un xogo
estático, a xuízo dos mestres, aínda que a súa perseveranza en coller os rebotes
foi eloxiada polos críticos. O que máis defendeu a actuación de Grecia no
Europeo foi o adestrador ruso Mijail Lukewisky. Mijail non é un nome calquera
para os afeccionados gregos, foi adestrador da selección Helena durante os anos
1992, 93, 94, 95 e 1996, conseguindo títulos como a medalla de bronce nos Xogos
Olímpicos de Barcelona 92, ou o cuarto posto no Europeo de Budapest. Lukewisky é
unha lenda viva do baloncesto grego. A nivel de clubs os equipos gregos son dos
máis punteiros de Europa, destacando o Olympiakos Piraeus, o PAOK Tesalónica, o
Panathinaikos ou o AEK Atenas.



https://gl.wikipedia.org/wiki/Locus_de_trazo_cuantitativo

Un locus de trazo cuantitativo ou QTL (do inglés quantitative trait locus) é
unha sección de ADN (o locus) que se correlaciona cunha variación nun fenotipo
(o trazo ou carácter cuantitativo). O QTL está ligado ou contén os xenes que
controlan ese fenotipo. Os QTLs mápanse identificando que marcadores moleculares
(como SNPs ou AFLPs) se correlacionan co trazo observado. Este é a miúdo un paso
inicial na identificación e secuenciación dos xenes exactos que causan a
variación no trazo.

Os trazos cuantitativos son fenotipos (características) que varían gradualmente
e que poden ser atribuídas a efectos polixénicos, é dicir, o produto de dous ou
máis xenes e das influencias ambientais.

Os principios da herdanza mendeliana foron descubertos a mediados do século XIX
e redescubertos a principios do século XX. A medida que as ideas de Mendel se
espallaron os xenetistas empezaron a conectar as leis de Mendel da herdanza de
factores sinxelos coa evolución darwinista. Para os primeiros xenetistas non
estaba claro que a variación gradual en trazos como o tamaño corporal (é dicir,
dominancia incompleta) fose causada pola herdanza de factores xenéticos
sinxelos. Aínda que o propio Darwin observou que as características endogámicas
de razas peculiares de pombas se herdaban de acordo coas leis de Mendel (malia
que Darwin non coñecía as leis de Mendel naquel momento), non era obvio que
estas características seleccionadas por criadores de razas de pombas puidesen
explicar de maneira similar as variacións cuantitativas na natureza.

Un intento temperán feito por William Ernest Castle de unificar as leis da
herdanza mendeliana coa teoría de especiación de Darwin supoñía a idea de que as
especies se fan diferentes unhas doutras a medida que algunha das especies
adquire un novo factor mendeliano. As conclusións de Castle estaban baseadas na
observación de que novos trazos que poden ser estudados no laboratorio e que
mostran patróns de herdanza mendeliana reflicten unha gran desviación do tipo
silvestre, e Castle cría que a adquisición de tales características é a base da
"variación descontinua" que caracteriza a especiacion. Darwin discutiu a
herdanza de características mutantes similares pero non o considerou un
requisito para a especiación. En vez diso, Darwin usou a emerxencia de tales
características en poboacións endogámicas como evidencia de que a mutación pode
ocorrer aleatoriamente en poboacións reprodutoras, o que é unha premisa central
do seu modelo de selección na natureza. En etapas posteriores da súa carreira,
Castle refinaría o seu modelo de especiación para permitir que pequenas
variacións contribúan á especiación co paso do tempo. Tamén puido demostrar este
punto por cruzamento selectivo de poboacións de ratas de laboratorio para obter
un fenotipo chamado hooded (cunha pigmentación no corpo que parece que ten unha
carapucha) en varias xeracións.

Os intentos de Castle foron quizais os primeiros intentos feitos na literatura
científica de dirixir por selección artificial a evolución dun trazo cunha
variación subxacente continua, aínda que a práctica fora empregada amplamente no
desenvolvemento da agricultura e gandería para obter plantas e gando con
características favorables das poboacións que mostran variación cuantitativa en
trazos como o tamaño corporal ou rendemento dos grans.

Os traballos de Castle están entre os primeiros intentos de unificar as leis
daquela acabadas de redescubrir da herdanza mendeliana coa teoría de Darwin da
evolución. Porén, pasarían case trinta anos ata que o marco teórico dos trazos
complexos da evolución fose amplamente formalizado. Nun resumo inicial da teoría
da evolución da variación continua, Sewall Wright, un estudante graduado que se
adestrou baixo a dirección de Castle, resumiu o pensamento contemporáneo sobre a
base xenetica da variación natural cuantitativa: "A medida que continuaron os
estudos xenéticos, mesmo se atopaba que as pequenas diferenzas mendelizan, e
calquera carácter, suficientemente investigado, resultou estar afectado por
moitos factores." Wright e outros formalizaron a teoría da xenética de
poboacións na que se estivera traballando nos 30 anos anteriores, explicando
como eses trazos poden ser herdados e crear poboacións con apareamento estables
con características únicas. A xenética dos trazos cuantitativos hoxe fai uso das
observacións de Wright sobre as relacións estatísticas entre xenotipo e fenotipo
en familias e poboacións para comprender como certas características xenéticas
poden afectar á variación en poboacións naturais e derivadas.

A herdanza polixénica é a herdanza dunha característica fenotípica (trazo) que é
atribuíble a dous ou máis xenes e pode ser medida cuantitativamente. A herdanza
multifactorial é a herdanza polixénica que tamén inclúe interaccións co
ambiente. A diferenza dos trazos monoxénicos, os trazos polixénicos non seguen
os patróns da herdanza mendeliana (categorías discretas), senón que os seus
fenotipos varían tipicamente ao longo dun gradiente continuo representado por
unha curva campá de distribución normal.

Un exemplo de trazo polixénico é a variación da cor da pel humana. Varios
factores xénicos que determinan a cor pa pel natural dunha persoa, que modifican
só un deses xenes pode cambiar a cor da pel lixeiramente ou, nalgúns casos, como
en SLC24A5, moderadamente. Moitos desordes con compoñentes xenéticos son
polixénicos, incluíndo o autismo, cancro, diabetes e moitas outras. A maioría
das características fenotípicas son o resultado da interacción de múltiples
xenes.

Exemplos de enfermidades consideradas un resultado dunha etioloxía
multifactorial son:

As enfermidades herdadas multifactorialmente considérase que son a maioría dos
trastornos xenéticos humanos que orixinan hospitalizacións ou coidados
especiais.

Son os trazos controlados tanto polo ambiente coma por un factor xenético.
Usualmente, os trazos multifactoriais, ademais dos casos de enfermidades,
resultan no que vemos como características continuas en organismos,
especialmente en humanos como: altura, cor da pel, e masa corporal. Todos estes
fenotipos son complicados pola gran cantidade de interaccións que hai entre os
xenes e os efctos ambientais. A distribución continua de trazos como a altura e
a cor da pel descritas antes, reflicte a acción de xenes que non manifestan os
típicos patróns de dominancia e recesividade. En vez diso, as contribucións de
cada locus implicado crese que son aditivas. Os autores distinguiron este tipo
de herdanza como polixénica, ou cuantitativa.

Así, debido á natureza dos trazos polixénicos, a herdanza non segue o mesmo
patrón que un simple cruzamento monohíbrido ou dihíbrido. A herdanza polixénica
pode explicarse como herdanza mendeliana en moitos loci, que ten como resultado
un trazo con distribución normal. Se n é o número de loci implicados, entón os
coeficientes da expansión binomial de (a + b)2n dará a frecuencia da
distribución da combinación de n alelos. Para un n suficientemente alto, esta
distribución binomial empezará a lembrar unha distribución normal. Desde este
punto de vista, unha doenza farase aparente nun dos extremos da distribución,
sobrepasado un determinado valor limiar. Esperaranse estados de enfermidade de
gravidade crecente canto máis se pase do limiar e máis lonxe da media
estatística.

Tipicamente, os QTLs determinan trazos biolóxicos continuos (que varían de forma
gradual continua, como a altura) a diferenza dos trazos discretos (que teñen só
dous ou varios valores concretos do carácter; por exemplo, os chícharos de
superficie lisa ou engurrada dos experimentos de Mendel).

Un locus de trazo cuantitativo (QTL) é unha rexión do ADN que está asociada cun
determinado trazo fenotípico. Estes QTLs están xeralmente en distintos
cromosomas. Coñecer o número de QTLs que explica a variación no trazo fenotípico
informa da arquitectura xenética do trazo. Pode servir para saber que a altura
dunha planta, por exemplo, está controlada por moitos xenes cada un cun pequeno
efecto, ou por uns poucos xenes con grande efecto. Outro uso dos QTLs é para
identificar os xenes candidatos responsables de orixinar un trazo. Unha vez que
se identifica que unha rexión do ADN contribúe ao fenotipo, esta pode ser
secuenciada. A secuencia de ADN dos xenes desta rexión pode ser comparada coas
dunha base de datos de ADN de xenes con función coñecida.

Nun desenvolvemento recente, as análises de QTL clásicas son combinadas con
perfís de expresión xénica, como as micromatrices de ADN. Estes QTLs de
expresión QTLs (eQTLs) describen elementos de control que actúan en cis e en
trans da expresión de xenes que xeralmente están asociados a enfermidades. Os
efectos epistáticos observados foron útiles para identificar o xene responsable
por unha validación cruzada de xenes dentro dos loci interaccionantes coa
información contida en bases de datos de rutas metabólicas e na literatura
científica.

Cantos máis xenes estean implicados no cruzamento, máis se parecerá a
distribución xenotípica á distribución normal ou de Gauss. Isto mostra que a
hedanza multifactorial é polixénica, e que as frecuencias xenéticas poden ser
preditas por medio dun cruzamento mendeliano polihíbrido. As frecuencias
fenotípicas son un asunto diferente, especialmente se se ven complicadas polo
efecto de factores ambientais.

O paradigma da herdanza polixénica que se utilizou para definir a enfermidade
multifactorial encontrou moita oposición. Turnpenny (2004) discutiu como a
herdanza polixénica non pode explicar algunhas enfermidades como o inicio da
diabetes melitus tipo I, e que en casos coma estes non todos os xenes se cre que
fan unha contribución igual.

Ademais dos exemplos anteriores de enfermidades con compoñente xenético e
ambiental hai outros como o eccema, dermatite;espiña bífida, e a anencefalia
(cranio aberto). Aínda que a esquizofrenia os biopsiquiatras consideran
amplamente que ten unha causa multifactorial xenética, non se puideron
determinar marcadores xenéticos características con seguridade.

Para organismos con xenoma coñecido, poderíase tratar de excluír xenes na rexión
identificada cuxa función se sabe con certa certeza que non estaría conectada co
trazo en cuestión. Se non se dispón do xenoma, unha opción pode ser secuenciar a
rexión identificada e determinar as funcións aparentes dos xenes polas súas
semellanzas con xenes con función coñecida, usualmente noutros xenomas. Isto
pode facerse usando a ferramenta en liña BLAST, que permite aos usuarios
introducir unha secuencia primaria e buscar secuencias similares dentro da base
de datos BLAST de xenes de varios organismos. Xeralmente non é o xene que
realmente inflúe no trazo fenotípico, senón unha rexión do ADN que está
estreitamente ligada co xene.

O método máis simple de mapado de QTL é a análise de varianza (ANOVA, ás veces
chamada "regresión de marcador") nun loci marcador. Neste método, nun cruzamento
retrógrado, pode calcularse un estastístico t para comparar as medias de dous
grupos xenotípicos de dous marcadores. Para outros tipos de cruzamentos (como os
intercruzamentos), nos que hai máis de dous posibles xenotipos, úsase unha forma
máis xeral de ANOVA, que proporciona un estatístico F. O enfoque ANOVA para o
mapado de QTL ten tres importantes puntos febles. Primeiro, non recibimos
estimacións separadas da localización QTL e o efecto QTL. A localización QTL
indícase só observando que marcadores dá as maiores diferenzas entre as medias
dos grupos xenotípicos, e o efecto QTL aparente nun marcador será menor que o
verdadeiro efecto QTL como resultado da recombinación entre o marcador e o QTL.
Segundo, débese descartar os individuos cuxos xenotipos se perderon no marcador.
Terceiro, cando os marcadores están amplamente espazados, o QTL pode estar
bastante lonxe de todos os marcadores, e así o poder para a detección de QTL
diminúe.

Lander e Botstein desenvolveron mapados de intervalos, que evitan as tres
desvantaxes da análise de varianza en loci marcadores. O mapado de intervalo é
actualmente a aproximación máis utilizada para o mapado de QTL en cruzamentos
experimentais. O método fai uso dun mapado xenético de marcadores tipados, e,
como análise de varianza, asume a presenza dun só QTL. No mapado de intervalo,
cada locus é considerado dun nun e calcúlase o logaritmo das razóns de
probabilidades (LOD score) para o modelo que o locus dado é un verdadeiro QTL. A
razón de probabilidades está relacionada co coeficiente de correlación de
Pearson entre os fenotipos e os xenotipo marcador para cada individuo no
cruzamento experimental.

O termo "mapado de intervalo" é usado para estimar a posición dun QTL dentro de
dous marcadores (a miúdo indicados como "tramo de marcadores"
("marker-bracket"). O mapado de intervalo está baseado orixinalmente na máxima
probabilidade pero hai tamén moi boas aproximacións posibles con simples
regresións.

Os principios de mapado de QTL son: 1) A probabilidade pode ser calculada para
un conxunto dado de parámetros (particularmente o efecto QTL e a posición QTL)
dados os datos observados nos fenotipos e xenotipos marcadores. 2) As
estimacións para os parámetros son aquelas nas que as probabilidades son
maiores. 3) Pode establecerse un limiar de significancia por unha proba de
permutación.

Os métodos convencionais para a detección de loci de trazos cuantitativos (QTLs)
están baseados na comparación de modelos dun só QTL con modelos que asumen
ningún QTL. Por exemplo no método de “mapado de intervalo” estímase a
probabilidade para un só QTL putativo en cada localización no xenoma. Porén, os
QTLs localizados noutra parte do xenoma poden ter un efecto interferente. Como
consecuencia, o poder de detección pode quedar comprometido, e as estimacións
das localizacións e efectos dos QTLs poden estar nesgadas (Lander ed Botstein
1989; Knapp 1991). Mesmo poden aparecer QTLs non existentes denominados
"fantasmas" (Haley e Knott 1992; Martínez e Curnow 1992). Por tanto, é obvio que
poden maparse máis eficazmente e con maior exactitude múltiples QTLs usando
modelos de múltiples QTL. Un enfoque moi usado para tratar o mapado de QTL cando
múltiples QTL contribúen ao trazo é escanear iterativamente o xenoma e engadir
QTLs coñecidos ao modelo de regresión a medida que se identifican os QTLs. Este
método, denominado mapado de intervalo composto determina tanto a localización
coma o tamaño dos efectos dos QTL con máis exactitude que os enfoques de QTL
simples, especialmente en poboacións mapadas pequenas nas que o efecto de
correlación entre xenotipos na poboación mapada pode ser problemático.

No método do mapado de intervalo composto (CIM, Composite interval mapping)
realízase o mapado de intervalo usando un subconxunto de loci marcadores como
covariables. Estes marcadores serven como proxies para outros QTLs para
incrementar a resolución do mapado de intervalo, ao ter en conta os QTLs ligados
e reducir a variación residual. O problema clave dos CIM ten que ver coa
probabilidade de que uns loci marcadores axeitados sirvan como covariables; unha
vez que se elixiron, o CIM converte o problema de selección de modelo nun
escaneo unidimensional. Porén, aínda non se resolveu o problema da elección da
covariable marcadora. Non é sorprendente que os marcadores apropiados son os que
están máis próximos aos verdadeiros QTLs, e así se se poden encontrar estes, o
problema do mapado de QTL podería completarse de todos modos.

O mapado de QTL baseado na familia ou mapado baseado no pedigree familiar
(mapado de asociación e ligamento), implica a múltiples familias en vez de a
unha soa familia. O mapado de QTL baseado na familia foi a única maneira de
mapar xenes nos casos en que era difícil facer cruzamentos experimentais. Porén,
debido a algunhas desvantaxes, agora os xenetistas de plantas están intentando
incorporar algúns dos métodos que se aplicaron primeiramente en xenética humana.
O uso desta estratexia baseada no pedigree familiar foi discutido (Bink et al.
2008). A asociación e ligamento baseado na familia foi aplicado con éxito
(Rosyara et al. 2009).



https://gl.wikipedia.org/wiki/Terra

A Terra ( pronunciación (axuda · info)) (do latín Terra, deidade romana
equivalente a Gaia, deusa grega da feminidade e a fecundidade), tamén acostuma a
chamarse Mundo ou Planeta Azul, é un planeta do Sistema Solar que xira sobre si
mesmo e ao redor da súa estrela —o Sol— na terceira órbita máis interna. Así
mesmo é o fogar de millóns de especies de seres vivos,☃☃ incluíndo os seres
humanos e actualmente é o único corpo astronómico onde se coñece a existencia de
vida. É o máis denso e o quinto maior dos oito planetas do Sistema Solar. Tamén
é o maior dos catro terrestres.

A Terra formouse fai aproximadamente 4 550 millóns de anos e a vida xurdiu uns
mil millóns de anos despois. A atmosfera e outras condicións abióticas foron
alteradas de forma significativa pola biosfera do planeta, favorecendo a
proliferación de organismos aerobios, así como a formación dunha capa de ozono
que xunto co campo magnético terrestre bloquean a radiación solar daniña,
permitindo así a vida na Terra. As propiedades físicas da Terra, a historia
xeolóxica e a súa órbita permitiron que a vida siga existindo. Estímase que o
planeta seguirá sendo capaz de sustentar vida durante outros 500 millóns de
anos, xa que segundo as previsións actuais, pasado ese tempo a crecente
luminosidade do Sol terminará causando a extinción da biosfera. A superficie
terrestre ou codia está dividida en varias placas tectónicas que se deslizan
sobre o magma durante períodos de varios millóns de anos. A superficie está
cuberta por continentes e illas, estes posúen varios lagos, ríos e outras fontes
de auga, que xunto cos océanos de auga salgada que representan cerca do 71 % da
superficie constrúen a hidrosfera. Non se coñece ningún outro planeta con este
equilibrio de auga líquida,[nota 1] que é indispensable para calquera tipo de
vida coñecida. Os polos da Terra están cubertos na súa maioría de xeo sólido
(Indlandsis da Antártida) ou de banquisas (casquete polar ártico). O interior do
planeta é xeoloxicamente activo, cunha grosa capa de manto relativamente sólido,
un núcleo externo líquido que xera un campo magnético, e un núcleo de ferro
sólido interior aproximadamente do 88 %.

A Terra interactúa con outros obxectos no espazo, especialmente o Sol e a Lúa.
Na actualidade, a Terra completa unha órbita ao redor do Sol cada vez que
realiza 366,26 xiros sobre o seu eixe, o cal é equivalente a 365,26 días solares
ou a un ano sideral.[nota 2] O eixe de rotación da Terra atópase inclinado 23,4°
con respecto á perpendicular do seu plano orbital, o que produce as variacións
estacionais na superficie do planeta cun período dun ano tropical (365,24 días
solares). A Terra posúe un único satélite natural, a Lúa, que comezou a orbitar
a Terra hai 4530 millóns de anos; esta produce as mareas, estabiliza a
inclinación do eixe terrestre e reduce gradualmente a velocidade de rotación do
planeta. Hai aproximadamente entre 3800 a 4100 millóns de anos, durante o
chamado bombardeo intenso tardío, numerosos asteroides impactaron na Terra,
causando significativos cambios na maior parte da súa superficie.

Tanto os recursos minerais do planeta como os produtos da biosfera proporcionan
recursos que se utilizan para soster á poboación humana mundial. Os seus
habitantes están agrupados nuns 200 estados soberanos independentes, que
interactúan a través da diplomacia, as viaxes, o comercio, e a acción militar.
As culturas humanas desenvolveron moitas ideas sobre o planeta, incluída a
personificación dunha deidade, a crenza nunha Terra plana ou na Terra como
centro do universo, e unha perspectiva moderna do mundo como unha contorna
integrada que require administración.

A súa distancia media ó Sol é considerada a unidade astronómica (UA) (en inglés:
astronomical unit), igual a 149 597 870,69 km. Adoita redondearse a 1,5x1011 m.

Os científicos puideron reconstruír información detallada sobre o pasado da
Terra. Segundo estes estudos o material máis antigo do Sistema Solar formouse
hai 4,5672 ± 0,0006 millardos de anos, e en torno a uns 4550 millóns de anos
atrás (cunha incerteza do 1 %) formáronse xa a Terra e os outros planetas do
Sistema Solar a partir da nebulosa solar; unha masa en forma de disco composta
do po e gas remanente da formación do Sol. Este proceso de formación da Terra a
través da acreción tivo lugar maioritariamente nun prazo de 10-20 millóns de
anos. A capa exterior do planeta, inicialmente fundida, arrefriouse ata formar
unha codia sólida cando a auga comezou a acumularse na atmosfera. A Lúa formouse
pouco despois, hai uns 4 530 millóns de anos.

A Lúa púidose formar ao mesmo tempo que a Terra e seguindo un proceso paralelo.
O actual modelo consensuado sobre a formación da Lúa —elaborado por William K.
Hartmann e Donald R. Davis— é a teoría do grande impacto, que postula que a Lúa
creouse cando un obxecto do tamaño de Marte, con cerca do 10 % da masa da Terra,
impactou de forma tanxencial contra esta. Neste modelo, parte da masa deste
corpo podería haberse fusionado coa Terra, mentres outra parte sería expulsada
ao espazo, proporcionando suficiente material en órbita como para desencadear
novamente un proceso de aglutinamento por forzas gravitatorias, e formando así a
Lúa.

A desgasificación da codia e a actividade volcánica produciron a atmosfera
primordial da Terra. A condensación de vapor de auga, xunto co xeo e a auga
líquida aportada polos asteroides e por protoplanetas, cometas e obxectos
transneptunianos produciron os océanos. O recentemente formado Sol só tiña o
70 % da súa luminosidade actual; con todo, existen evidencias que mostran que os
primitivos océanos mantivéronse en estado líquido; unha contradición denominada
o «paradoxo do novo Sol débil» xa que aparentemente a auga non debería ser capaz
de permanecer nese estado líquido senón no sólido debido á pouca enerxía solar
recibida. Con todo, unha combinación de gases de efecto invernadoiro e maiores
niveis de actividade solar contribuíron a elevar a temperatura da superficie
terrestre, impedindo así que os océanos se conxelasen. Hai 3 500 millóns de anos
formouse o campo magnético da Terra, o que axudou a evitar que a atmosfera fose
arrastrada polo vento solar.

Propuxéronse dous grandes modelos para o crecemento dos continentes: o modelo de
crecemento constante, e o modelo de crecemento rápido nunha fase temperán da
historia da Terra. As investigacións actuais suxiren que a segunda opción é máis
probable, cun rápido crecemento inicial da codia continental, seguido dun longo
período de estabilidade.[nota 3] En escalas de tempo de centos de millóns de
anos de duración, a superficie terrestre estivo en constante remodelación,
formando e fragmentando continentes. Estes continentes desprazáronse pola
superficie, combinándose en ocasións para formar un supercontinente. Hai
aproximadamente 750 millóns de anos (Ma), un dos primeiros supercontinentes
coñecidos, Rodinia, comezou a resquebraxarse. Os continentes máis tarde
recombináronse novamente para formar Pannotia, entre 600 a 540 Ma, e finalmente
Panxea, que se fragmentou hai 180 Ma ata chegar á configuración continental
actual.

Ao día de hoxe, a Terra proporciona o único exemplo coñecido dunha contorna que
deu lugar á evolución da vida. Crese que procesos químicos altamente enerxéticos
produciron unha molécula autoreplicante hai aproximadamente 4 000 millóns de
anos, e entre 3 500 e 3 800 millóns de anos existiu o último antepasado común
universal. O desenvolvemento da fotosíntese permitiu que os seres vivos
recollesen de forma directa a enerxía do Sol; o osíxeno resultante acumulado na
atmosfera formou unha capa de ozono (unha forma de osíxeno molecular [O3]) na
atmosfera superior. A incorporación de células máis pequenas dentro das máis
grandes deu como resultado o desenvolvemento das células complexas chamadas
eucariotas. Os verdadeiros organismos multicelulares formáronse cando as células
dentro de colonias se fixeron cada vez máis especializadas. A vida colonizou a
superficie da Terra en parte grazas á absorción da radiación ultravioleta por
parte da capa de ozono.

Na década de 1960 xurdiu unha hipótese que afirma que durante o período
Neoproterozoico, desde 750 ata os 580 Ma (millóns de anos), produciuse unha
intensa glaciación na que gran parte do planeta foi cuberto por unha capa de
xeo. Esta hipótese foi denominada "Terra bóla de neve", e é de particular
interese xa que este suceso precedeu á chamada explosión do Cámbrico, na que as
formas de vida multicelulares comezaron a proliferar.

Trala explosión do Cámbrico, hai uns 535 Ma producíronse cinco grandes
extincións en masa. Delas, o evento máis recente ocorreu hai 65 Ma, cando o
impacto dun asteroide provocou a extinción dos dinosauros non aviarios, así como
doutros grandes réptiles, excepto algúns pequenos animais como os mamíferos, que
por aquel entón eran similares ás actuais musarañas. Durante os últimos 65
millóns de anos os mamíferos diversificáronse, ata que hai varios millóns de
anos, un animal africano con aspecto de simio, coñecido como o orrorin
tugenensis, adquiriu a capacidade de manterse en pé. Isto permitiulle utilizar
ferramentas e favoreceu a súa capacidade de comunicación, proporcionando a
nutrición e a estimulación necesarias para desenvolver un cerebro máis grande, e
permitindo así a evolución da raza humana. O desenvolvemento da agricultura e da
civilización permitiu aos humanos alterar a Terra nun curto espazo de tempo como
non o fixo ningunha outra especie, afectando tanto á natureza como á diversidade
e cantidade de formas de vida.

O presente patrón de idades de xeo comezou hai ao redor de 40 Ma e logo
intensificouse durante o Plistoceno, hai ao redor de 3 Ma. Desde entón as
rexións en latitude altas foron obxecto de repetidos ciclos de glaciación e
desxeo, en ciclos de 40-100 mil anos. A última glaciación continental terminou
hai 10 000 anos.

O futuro do planeta está estreitamente ligado ao do Sol. Como resultado da
acumulación constante de helio no núcleo do Sol, a luminosidade total da estrela
irá aos poucos en aumento. A luminosidade do Sol crecerá nun 10 % nos próximos
1,1 Ga (1100 millóns de anos) e nun 40 % nos próximos 3,5 Ga. Os modelos
climáticos indican que o aumento da radiación podería ter consecuencias nefastas
na Terra, incluíndo a perda dos océanos do planeta.

A Terra é un planeta terrestre, o que significa que é un corpo rochoso e non un
xigante gasoso como Xúpiter. É o máis grande dos catro planetas terrestres do
Sistema Solar en tamaño e masa, e tamén é o que ten a maior densidade, a maior
gravidade superficial, o campo magnético máis forte e a rotación máis rápida dos
catro. Tamén é o único planeta terrestre con placas tectónicas activas. O
movemento destas placas produce que a superficie terrestre estea en constante
cambio, sendo responsables da formación de montañas, da sismicidade e do
vulcanismo.

O ciclo destas placas tamén xoga un papel preponderante na regulación da
temperatura terrestre, contribuíndo ao reciclaxe de gases con efecto
invernadoiro como o dióxido de carbono, por medio da renovación permanente dos
fondos oceánicos.

A forma da Terra é moi parecida á dun esferoide oblato, unha esfera achatada
polos polos, resultando nun avultamento ao redor do ecuador. Este avultamento
está causado pola rotación da Terra, e ocasiona que o diámetro no ecuador sexa
43 km máis longo que o diámetro dun polo ao outro. Hai aproximadamente 22 000
anos a Terra tiña unha forma máis esférica, a maior parte do hemisferio norte
atopábase cuberto por xeo, e a medida de que o xeo se derretía causaba unha
menor presión na superficie terrestre na que se sostiñan causando isto un tipo
de «rebote», este fenómeno seguiu ocorrendo ata a mediados da década de 1990
cando os científicos se decataron de que este proceso se inverteu, é dicir, o
avultamento aumentaba, as observacións do satélite GRACE mostran que polo menos
desde 2002, a perda de xeo de Groenlandia e da Antártida foi a principal
responsable desta tendencia.

A topografía local desvíase deste esferoide idealizado, aínda que as diferenzas
a escala global son moi pequenas: a Terra ten unha desviación de aproximadamente
unha parte entre 584, ou o 0,17%, desde o esferoide de referencia, que é menor á
tolerancia do 0,22% permitida nas bólas de billar. As maiores desviacións locais
na superficie rochosa da Terra son o monte Everest (8848 m sobre o nivel local
do mar) e o abismo Challenger, ao sur da foxa das Marianas (10911 m baixo o
nivel local do mar). Debido á protuberancia ecuatorial, os cumios terrestres
máis afastado do centro da terra son o volcán Chimborazo en Ecuador e a montaña
Huascarán no Perú.

A circunferencia no ecuador é de 40091 km. O diámetro no ecuador é de 12756 km e
nos polos de 12730 km.

O diámetro medio de referencia para o esferoide é duns 12742 km, que é
aproximadamente 40000 km/π, xa que o metro definiuse orixinalmente como a
dezmillonésima parte da distancia desde o ecuador ata o Polo Norte en París,
Francia.

A primeira medición do tamaño da terra foi feita por Eratóstenes, no 240 a. C.
Nesa época aceptábase que a terra era esférica. Eratóstenes calculou o tamaño da
terra medindo o ángulo con que alumaba o sol no solsticio, tanto en Alexandría
como en Siena, distante a 750 km. O tamaño que obtivo foi dun diámetro de
12000 km e unha circunferencia de 40000 km, é dicir cun erro de só o 6 %
respecto de os datos actuais.

Posteriormente Posidonio de Apamea repetiu as medicións no ano 100 a. C.,
obtendo o dato de 29000 km para a circunferencia, considerablemente máis
impreciso respecto dos datos actuais. Este último valor foi o que aceptou
Tolomeo, polo que prevaleceu ese valor os próximos séculos.

Cando Fernando de Magallanes deu a volta a todo o planeta en 1521, restableceuse
o dato calculado por Eratóstenes.

A masa da Terra é aproximadamente de 5,98×1024 kg. Os elementos químicos que a
compoñen son principalmente ferro (32,1%) osíxeno (30,1%), silicio (15,1%),
magnesio (13,9%), xofre (2,9%), níquel (1,8%), calcio (1,5%) e aluminio (1,4%) e
o 1,2% restante de trazas doutros elementos Debido á segregación de masa, crese
que a zona do núcleo está composta principalmente de ferro (88,8%), con pequenas
cantidades de níquel (5,8%), xofre (4,5%), e menos do 1% formado por trazas
doutros elementos.

O xeoquímico F.W. Clarke calcula que un pouco máis do 47% da codia terrestre
componse de osíxeno. Os compoñentes das rochas máis comúns da codia da Terra son
case todos os óxidos. Cloro, xofre e flúor son as únicas excepcións
significativas, e a súa presenza total en calquera rocha é xeralmente moito
menor do 1%. Os principais óxidos son os de sílice, alumina, ferro, cal,
magnesia, potasa e sosa. A sílice actúa principalmente como un ácido, formando
silicatos, e os minerais máis comúns das rochas ígneas son desta natureza. A
partir dun cálculo en base a 1672 análise de todo tipo de rochas, Clarke deduciu
que un 99,22% das rochas están compostas por 11 óxidos (véxase o cadro á
dereita). Todos os demais prodúcense só en cantidades moi pequenas.

O interior da Terra, do mesmo xeito que o dos outros planetas terrestres, está
dividido en capas segundo a súa composición química ou as súas propiedades
físicas (reolóxicas), pero a diferenza dos outros planetas terrestres, ten un
núcleo interno e externo distintos. A súa capa externa é unha codia de silicato
sólido, quimicamente diferenciado, baixo a cal atópase un manto sólido de alta
viscosidade. A codia está separada do manto pola descontinuidade de Mohorovičić,
variando o espesor da mesma desde unha media de 6 km nos océanos a unha media de
30 e 50 km nos continentes. A codia e a parte superior fría e ríxida do manto
superior coñécense comunmente como a litosfera, e é da litosfera do que están
compostas as placas tectónicas. Debaixo da litosfera atópase a astenosfera, unha
capa de relativamente baixa viscosidade sobre a que flota a litosfera. Dentro do
manto, entre os 410 e 660 km baixo a superficie, prodúcense importantes cambios
na estrutura cristalina. Estes cambios xeran unha zona de transición que separa
a parte superior e inferior do manto. Baixo o manto atópase un núcleo externo
líquido de viscosidade extremadamente baixa, descansando sobre un núcleo interno
sólido. O núcleo interno pode xirar cunha velocidade angular lixeiramente
superior que o resto do planeta, avanzando de 0,1 a 0,5° por ano.

Capa situada debaixo da codia. As rochas que o constitúen son ricas en osíxeno,
magnesio, silicio, ferro e magma. Encóntrase a temperaturas entre os 1.500 e
3.000 °C.

Ocupa o centro da Terra. Está constituído por rochas ricas en ferro e níquel,
Está a unha temperatura duns 6000 °C. Podémolo dividir en dous tipos:

A calor interna da Terra provén dunha combinación da calor residual da acreción
planetaria (20 %) e da calor producida pola desintegración radioactiva (80 %).
Os isótopos con maior produción de calor na Terra son o potasio-40, o
uranio-238, uranio-235 e torio-232. No centro do planeta, a temperatura pode
chegar ata os 7 000 °K e a presión pode alcanzar os 360 GPa. Debido a que gran
parte da calor é proporcionada pola desintegración radioactiva, os científicos
creen que na historia temperá da Terra, antes de que os isótopos de reducida
vida media se esgotaran, a produción de calor da Terra foi moito maior. Esta
produción de calor extra, que hai aproximadamente 3 000 millóns de anos era o
dobre que a produción actual, puido incrementar os gradientes de temperatura
dentro da Terra, incrementando a convección do manto e a tectónica de placas,
permitindo a produción de rochas ígneas como as komatitas que non se forman na
actualidade.

A media de perda de calor da Terra é de 87 mW m-2, que supón unha perda global
de 4,42 × 1013 W. Unha parte da enerxía térmica do núcleo é transportada cara á
codia por plumas do manto; unha forma de convección que consiste en afloramentos
de rocha a altas temperaturas. Estas plumas poden producir puntos quentes e
coadas de basalto. A maior parte da calor que perde a Terra fíltrase entre as
placas tectónicas, nas surxencias do manto asociadas ás dorsais oceánicas. Case
todas as perdas restantes prodúcense por condución a través da litosfera,
principalmente nos océanos, xa que alí a codia é moito máis delgada que nos
continentes.

A mecanicamente ríxida capa externa da Terra, a litosfera, está fragmentada en
pezas chamadas placas tectónicas. Estas placas son elementos ríxidos que se
moven en relación un con outro seguindo un destes tres patróns: bordos
converxentes, no que dúas placas se aproximan; bordos diverxentes, no que dúas
placas se separan, e bordos transformantes, no que dúas placas se deslizan
lateralmente entre si. Ao longo destes bordos de placa prodúcense os terremotos,
a actividade volcánica, a formación de montañas e a formación de fosas
oceánicas. As placas tectónicas deslízanse sobre a parte superior da
astenosfera, a sólida pero menos viscosa sección superior do manto, que pode
fluír e moverse xunto coas placas, e cuxo movemento está fortemente asociado aos
patróns de convección dentro do manto terrestre.

A medida que as placas tectónicas migran a través do planeta, o fondo oceánico
se subduce baixo os bordos das placas nos límites converxentes. Ao mesmo tempo,
o afloramento de material do manto nos límites diverxentes crea as dorsais
oceánicas. A combinación destes procesos recicla continuamente a codia oceánica
novamente no manto. Debido a este proceso de reciclaxe, a maior parte do chan
mariño ten menos de 100 millóns de anos de idade. A codia oceánica máis antiga
atópase no Pacífico Occidental, e ten unha idade estimada duns 200 millóns de
anos. En comparación, a codia continental máis antiga rexistrada ten 4030
millóns de anos de idade.

As 7 placas máis grandes son a pacífica, norteamericana, eurasiática, africana,
antártica, indoaustraliana e suramericana. Outras placas notables son a placa
indica, a placa arábiga, a placa do Caribe, a placa de Naza na costa occidental
de América do Sur, e a placa de Scotia no sur do océano Atlántico. A placa de
Australia fusionouse coa placa da India hai entre 50 e 55 millóns de anos. As
placas con movemento máis rápido son as placas oceánicas, coa placa de Cocos
avanzando a unha velocidade de 75 mm/ano e a placa do Pacífico movéndose entre
52 a 69 mm/ano. No outro extremo, a placa con movemento máis lento é a placa
eurasiática, que avanza a unha velocidade típica de aproximadamente 21 mm/ano.

O relevo da Terra varía enormemente dun lugar a outro. Cerca do 70,8 % da
superficie está cuberta por auga, con gran parte da plataforma continental por
baixo do nivel do mar. A superficie mergullada ten características montañosas,
incluíndo un sistema de dorsais oceánicas, así como volcáns submarinos, fosas
oceánicas, canóns submarinos, mesetas e chairas abisais. O restante 29,2 % non
cuberto pola auga componse de montañas, desertos, chairas, mesetas e outras
xeomorfoloxías.

A superficie do planeta moldéase ao longo de períodos de tempo xeolóxicos,
debido á o feito da erosión e da tectónica. As características desta superficie
formada ou deformada mediante a tectónica de placas están suxeitas a unha
constante erosión por mor das precipitacións, os ciclos térmicos e os efectos
químicos. A glaciación, a erosión costeira, a acumulación dos arrecifes de coral
e os grandes impactos de meteoritos tamén actúan para remodelar a paisaxe.

A codia continental componse de material de menor densidade, como as rochas
ígneas, o granito e a andesita. Menos común é o basalto, unha densa rocha
volcánica que é o compoñente principal dos fondos oceánicos. As rochas
sedimentarias fórmanse pola acumulación de sedimentos compactados. Case o 75 %
da superficie continental está cuberta por rochas sedimentarias, a pesar de que
estas solo forman un 5 % da codia. O terceiro material rochoso máis abundante na
Terra son as rochas metamórficas, creadas a partir da transformación de tipos de
rocha xa existentes mediante altas presións, altas temperaturas, ou ambas. Os
minerais de silicato máis abundantes na superficie da Terra inclúen o cuarzo, os
feldespatos, o anfíbolo, a mica, o piroxeno e a olivina. Os minerais de
carbonato máis comúns son a calcita (que se atopa en pedra calcaria) e a
dolomita.

A pedosfera é a capa máis externa da Terra. Está composta de terra e está
suxeita aos procesos de formación do chan. Existe no encontro entre a litosfera,
a atmosfera, a hidrosfera e a biosfera. Actualmente o 13,31 % do total da
superficie terrestre é terra cultivable, e só o 4,71 % soporta cultivos
permanentes. Cerca do 40 % da superficie emerxida utilízase actualmente como
terras de cultivo e prados, estimándose un total de 1,3X107 km² para terras de
cultivo e 3,4X107 km² para terras de pastoreo.

A elevación da superficie terrestre varía entre o punto máis baixo de -418 m no
mar Morto a unha altitude máxima, estimada en 2005, de 8848 m na cima do monte
Everest. A altura media da terra sobre o nivel do mar é de 840 m.

O satélite ambiental Envisat da ESA desenvolveu un retrato detallado da
superficie da Terra. A través do proxecto GLOBCOVER desenvolveuse a creación dun
mapa global da cobertura terrestre cunha resolución tres veces superior á de
calquera outro mapa por satélite ata aquel momento. Utilizou reflectores radar
con antenas de ancho sintéticas, capturando cos seus sensores a radiación
reflectida.

A NASA completou un novo mapa tridimensional, que é a topografía máis precisa do
planeta, elaborada durante catro anos cos datos transmitidos polo transbordador
espacial Endeavour. Os datos analizados corresponden ao 80 % da masa terrestre.
Cobre os territorios de Australia e Nova Zelandia con detalles sen precedentes.
Tamén inclúe máis de mil illas da Polinesia e a Melanesia no Pacífico sur, así
como illas do Índico e o Atlántico. Moitas desas illas apenas se levantan uns
metros sobre o nivel do mar e son moi vulnerables aos efectos das marusías e
tormentas, polo que o seu coñecemento axudará a evitar catástrofes; os datos
proporcionados pola misión do Endeavour terán unha ampla variedade de usos, como
a exploración virtual do planeta.

A abundancia de auga na Terra é un dos factores que distinguen o "Planeta Azul"
do resto de planetas do sistema solar. Aproximadamente o 70,8% da Terra esta
cuberta de auga e soamente un 29,2 % da mesma é terra firme.

A hidrosfera da Terra abarca os océanos principalmente, pero tamén se inclúen
nela tódalas augas que existen no planeta, incluíndo os mares, lagos, ríos e
augas soterradas ata unha profundidade de 2000 m. O lugar máis profundo baixo a
auga é o abismo Challenger da foxa das Marianas, no océano Pacífico, cunha
profundidade de -10.911,4 m.[nota 6]

A masa dos océanos é de aproximadamente 1,35x1018 toneladas métricas, ou
aproximadamente 1/4400 da masa total da Terra. Os océanos cobren un área de
361,84x106 km² cunha profundidade media de 3682,2 m, o que resulta nun volume
estimado de 1,3324x109 km³. Se se nivelase toda a superficie terrestre, a auga
cubriría a superficie do planeta ata unha altura de máis de 2,7 km. A área total
da Terra é de 5,1x108 km². Para a primeira aproximación, a profundidade media
sería a relación entre os dous, ou de 2,7 km. Aproximadamente o 97,5 % da auga é
salgada, mentres que o restante 2,5 % é auga doce. A maior parte da auga doce,
aproximadamente o 68,7 %, atópase actualmente en estado de xeo.

A salinidade media dos océanos é duns 35 gramos de sal por quilogramo de auga
(35 ‰). A maior parte deste sal foi liberada pola actividade volcánica, ou
extraída das rochas ígneas xa arrefriadas. Os océanos son tamén unha reserva de
gases atmosféricos disoltos, sendo estes esenciais para a supervivencia de
moitas formas de vida acuática. A auga dos océanos ten unha influencia
importante sobre o clima do planeta, actuando como un foco calórico de gran
tamaño. Os cambios na distribución da temperatura oceánica poden causar
alteracións climáticas, tales como a Oscilación Sur, El Niño.

A atmosfera terrestre divídese nas seguintes partes: troposfera, estratosfera,
mesosfera e termosfera.

A presión atmosférica media o nivel do mar da Terra é de 101.325 kPa con unha
escala de altura de aproximadamente 8,5 km. Está composta nun 78% por nitróxeno
e nun 21% por osíxeno, ademais de cantidades menores de outras moléculas gasosas
coma por exemplo vapor de auga.

A biosfera da Terra alterou de forma significativa a atmosfera. A atmosfera
protexe as formas de vida presentes na Terra absorbendo a radiación solar
ultravioleta, moderando a temperatura, transportando o vapor de auga (nubes) e
proporcionando gases útiles para a vida (osíxeno). A fotosíntese oxixénica
evolucionou hai 2 700 millóns de anos, formando principalmente a atmosfera
actual de nitróxeno-osíxeno. Este cambio permitiu a proliferación dos organismos
aerobios, así como a formación da capa de ozono que bloquea a radiación
ultravioleta proveniente do Sol, permitindo a vida fora da auga. Outras funcións
importantes da atmosfera para a vida na Terra inclúen o transporte de vapor de
auga, proporcionar gases útiles, queimar os meteoritos pequenos antes de que
alcancen a superficie, e moderar a temperatura. Este último fenómeno coñécese
como o efecto invernadoiro: trazas de moléculas presentes na atmosfera capturan
a enerxía térmica emitida desde o chan, aumentando así a temperatura media. O
dióxido de carbono, o vapor de auga, o metano e o ozono son os principais gases
de efecto invernadoiro da atmosfera da Terra. Sen este efecto de retención da
calor, a temperatura superficial media sería de -18 °C e a vida probablemente
non existiría.

A Terra ten dúas grandes rexións polares, dúas estreitas zonas temperadas e unha
ampla rexión tropical. As precipitacións varían moito dunhas zonas a outras,
podendo ser de varios metros de auga por ano nunha zona ata menos dun milímetro
de auga por ano noutras.

A atmosfera da Terra non ten un límite definido, senón que vai sendo máis fina
ata esvaecerse no espazo a medida que se atopa máis lonxe da Terra. Tres cuartas
partes da masa atmosférica están contidas dentro dos primeiros 11 km da
superficie do planeta. Esta capa inferior chámase troposfera. A altura da
troposfera varía coa latitude, entre 8 km nos polos e 17 km no ecuador, con
algunhas variacións debido á climatoloxía e os factores estacionais. A enerxía
do Sol quenta esta capa e a superficie baixo esta, causando a expansión do aire.
O aire quente elévase debido a súa menor densidade, sendo substituído por aire
de maior densidade, é dicir, aire máis frío. Isto dá como resultado a
circulación atmosférica que xera o tempo e o clima a través da redistribución da
enerxía térmica.

As liñas principais de circulación atmosférica constitúenas os ventos alisios na
rexión ecuatorial por baixo dos 30° de latitude, e os ventos do oeste en
latitudes medias entre os 30° e os 60°. As correntes oceánicas tamén son
factores importantes para determinar o clima, especialmente a circulación
termohalina que distribúe a enerxía térmica dos océanos ecuatoriais ás rexións
polares.

O vapor de auga xerado a través da evaporación superficial é transportado
segundo os patróns de circulación da atmosfera. Cando as condicións atmosféricas
permiten a elevación do aire quente e húmido, a auga condensase e deposítase na
superficie en forma de precipitacións. A maior parte da auga é transportada a
altitudes máis baixas mediante os sistemas fluviais e polo xeral regresa aos
océanos ou é depositada nos lagos. Este ciclo da auga é un mecanismo vital para
sustentar a vida na terra e é un factor primario da erosión que modela a
superficie terrestre ao longo de períodos xeolóxicos. Os patróns de
precipitación varían enormemente, desde varios metros de auga por ano a menos
dun milímetro. A circulación atmosférica, as características topolóxicas e as
diferenzas de temperatura determinan as precipitacións medias de cada rexión.

A cantidade de enerxía solar que chega á Terra diminúe ao aumentar a latitude.
Nas latitudes máis altas a luz solar incide na superficie nun ángulo menor,
tendo que atravesar grosas columnas de atmosfera. Como resultado, a temperatura
media anual do aire a nivel do mar redúcese en aproximadamente 0,4 °C por cada
grado de latitude afastándose do ecuador. A Terra pode ser subdividida en
franxas latitudinais máis ou menos homoxéneas cun clima específico. Desde o
ecuador ata as rexións polares, atópanse a zona intertropical (ou ecuatorial), o
clima subtropical, o clima temperado e os climas polares. O clima tamén pode ser
clasificado en función da temperatura e as precipitacións, en rexións climáticas
caracterizadas por masas de aire bastante uniformes. A metodoloxía de
clasificación máis usada é a clasificación climática de Köppen (modificada polo
estudante de Wladimir Peter Köppen, Rudolph Geiger), que conta con cinco grandes
grupos (zonas tropicais húmidas, zonas áridas, zonas húmidas con latitude media,
clima continental e frío polar), que se dividen en subtipos máis específicos.

Por encima da troposfera, a atmosfera adoita dividirse en estratosfera,
mesosfera e termosfera. Cada capa ten un gradiente adiabático diferente, que
define a taxa de cambio da temperatura con respecto á altura. Máis aló destas
atópase a exosfera, que se atenúa ata penetrar na magnetosfera, onde os campos
magnéticos da Terra interactúan co vento solar. Dentro da estratosfera atópase a
capa de ozono; un compoñente que protexe parcialmente a superficie terrestre da
luz ultravioleta, sendo un elemento importante para a vida na Terra. A liña de
Kármán, definida nos 100 km sobre a superficie da Terra, é unha definición
práctica usada para establecer o límite entre a atmosfera e o espazo exterior.

A enerxía térmica fai que algunhas das moléculas no bordo exterior da atmosfera
da Terra incrementen a súa velocidade ata o punto de poder escapar da gravidade
do planeta. Isto dá lugar a unha perda lenta pero constante da atmosfera cara ao
espazo. Debido a que o hidróxeno non fixado ten un baixo peso molecular pode
alcanzar a velocidade de escape máis facilmente, escapando así ao espazo
exterior a un ritmo maior que outros gases. A perda de hidróxeno cara ao espazo
contribúe á transformación da Terra desde o seu inicial estado redutor ao seu
actual estado oxidante. A fotosíntese proporcionou unha fonte de osíxeno libre,
pero crese que a perda de axentes redutores como o hidróxeno foi unha condición
previa necesaria para a acumulación xeneralizada de osíxeno na atmosfera. Xa que
logo, a capacidade do hidróxeno para escapar da atmosfera da Terra pode influír
na natureza da vida desenvolvida no planeta. Na atmosfera actual, rica en
osíxeno, a maior parte do hidróxeno convértese en auga antes de ter a
oportunidade de escapar. En cambio, a maior parte da perda de hidróxeno actual
provén da destrución do metano na atmosfera superior.

O campo magnético da Terra ten unha forma similar a un dipolo magnético, cos
polos actualmente localizados preto dos polos xeográficos do planeta. No campo
magnético do ecuador, a forza do campo magnético na superficie é 3,05 × 10−5T,
cun momento magnético dipolar global de 7,91 × 1015 T m³. Segundo a teoría do
dínamo, o campo xérase no núcleo externo fundido, rexión onde a calor crea
movementos de convección en materiais condutores, xerando correntes eléctricas.
Estas correntes inducen á súa vez o campo magnético da Terra. Os movementos de
convección no núcleo son caóticos; os polos magnéticos móvense e periodicamente
cambian de orientación. Isto dá lugar a reversións xeomagnéticas a intervalos de
tempo irregulares, unhas poucas veces cada millón de anos. O investimento máis
recente tivo lugar hai aproximadamente 700 000 anos.

O campo magnético forma a magnetosfera, que desvía as partículas de vento solar.
En dirección ao Sol, o arco de choque entre o vento solar e a magnetosfera
atópase a unhas 13 veces o radio da Terra. A colisión entre o campo magnético e
o vento solar forma os cintos de radiación de Van Allen; un par de rexións
concéntricas, con forma tórica, formadas por partículas cargadas moi
enerxéticas. Cando o plasma entra na atmosfera da Terra polos polos magnéticos
créanse as auroras polares.

O período de rotación da Terra con respecto ao Sol, é dicir, un día solar, é do
redor de 86.400 segundos de tempo solar (86.400,0025 segundos SIU). O día solar
da Terra é agora un pouco máis longo do que era durante o século XIX debido á
aceleración de marea, os días duran entre 0 e 2 ms SIU máis.

O período de rotación da Terra en relación ás estrelas fixas, chamado día
estelar polo Servizo Internacional de Rotación da Terra e Sistemas de Referencia
(IERS polas súas siglas en inglés), é de 86 164,098903691 segundos do tempo
solar medio (UT1), ou de 23h 56m 4,098903691s.[nota 7] O período de rotación da
Terra en relación co equinoccio vernal, mal chamado o día sideral, é de
86 164,09053083288 segundos do tempo solar medio (UT1) (23h 56m 4,09053083288s).
Xa que logo, o día sideral é máis curto que o día estelar en torno a 8,4 ms. A
lonxitude do día solar medio en segundos SIU está dispoñible no IERS para os
períodos 1623-2005 e 1962-2005.

Separadamente dos meteoros na atmosfera e dos satélites en órbita baixa, o
movemento aparente dos corpos celestes vistos desde a Terra realízase cara ao
oeste, a unha velocidade de 15°/h = 15'/min. Para as masas próximas ao ecuador
celeste, isto é equivalente a un diámetro aparente do Sol ou da Lúa cada dous
minutos (desde a superficie do planeta, os tamaños aparentes do Sol e da Lúa son
aproximadamente iguais).

A Terra orbita o Sol a unha distancia media duns 150 millóns de quilómetros,
completando unha órbita cada 365,2564 días solares, ou un ano sideral. Desde a
Terra, isto xera un movemento aparente do Sol cara ao leste, desprazándose con
respecto ás estrelas a un ritmo de ao redor de 1°/día, ou un diámetro do Sol ou
da Lúa cada 12 horas. Debido a este movemento, por termo medio a Terra tarda 24
horas (un día solar) en completar unha rotación sobre o seu eixe ata que o sol
regresa ao meridiano. A velocidade orbital da Terra é de aproximadamente
29,8 km/s (107 000 km/h), que é o suficientemente rápida como para percorrer o
diámetro do planeta (12 742 km) en sete minutos, ou a distancia entre a Terra e
a Lúa (384 000 km) en catro horas.

A Lúa xira coa Terra en torno a un baricentro común, debido a que este atópase
dentro da Terra, a 4541 km do seu centro, o sistema Terra-Lúa non é un planeta
dobre, a Lúa completa un xiro cada 27,32 días con respecto ás estrelas de fondo.
Cando se combina coa revolución común do sistema Terra-Lúa ao redor do Sol, o
período do mes sinódico, desde unha lúa nova á seguinte, é de 29,53 días. Visto
desde o polo norte celeste, o movemento da Terra, a Lúa e as súas rotacións
axiais son todas contrarias á dirección das agullas do reloxo (sentido
antihorario). Visto desde un punto de vista situado sobre os polos norte do Sol
e a Terra, a Terra parecería virar en sentido antihorario ao redor do Sol. Os
planos orbitais e axiais non están aliñados: O eixe da Terra está inclinado uns
23,4 graos con respecto á perpendicular ao plano Terra-Sol, e o plano entre a
Terra e a Lúa está inclinado uns 5 graos con respecto ao plano Terra-Sol. Sen
esta inclinación, habería unha eclipse cada dúas semanas, alternando entre as
eclipses lunares e as eclipses solares.

A esfera de Hill, ou a esfera de influencia gravitatoria, da Terra ten
aproximadamente 1,5 Gm (o 1 500 000 quilómetros) de radio. Esta é a distancia
máxima na que a influencia gravitatoria da Terra é máis forte que a dos máis
distantes Sol e resto de planetas. Os obxectos deben orbitar a Terra dentro
deste radio, ou terminarán atrapados pola perturbación gravitatoria do Sol.

Desde o ano de 1772, estableceuse que corpos pequenos poden orbitar de xeito
estable na mesma órbita que un planeta, se esta permanece preto dun punto
triangular de Lagrange (tamén coñecido como «punto troiano») os cales están
situados 60° diante e 60° detrás do planeta na súa órbita. A Terra é o cuarto
planeta cun asteroide troiano (2010 TK7) logo de Xúpiter, Marte e Neptuno de
acordo á data do seu descubrimento[nota 8] Este foi difícil de localizar debido
ao posicionamento xeométrico da observación, este foi descuberto no 2010 grazas
ao telescopio WISE (Wide-Field Infrared Survey Explorer) da NASA, pero foi en
abril do 2011 co telescopio «Canadá-Francia-Hawai» cando se confirmou a súa
natureza troiana, e estímase que a súa órbita permaneza estable dentro dos
próximos 10 000 anos.

A Terra, xunto co Sistema Solar, está situada na galaxia Vía Láctea, orbitando a
ao redor de 28 000 anos luz do centro da galaxia. Na actualidade atópase uns 20
anos luz por encima do plano ecuatorial da galaxia, no brazo espiral de Orión.

Debido á inclinación do eixe da Terra, a cantidade de luz solar que chega a un
punto calquera na superficie varía ao longo do ano. Isto ocasiona os cambios
estacionais no clima, sendo verán no hemisferio norte cando o polo norte está
apuntando cara ao Sol, e inverno cando apunta en dirección oposta. Durante o
verán, o día ten unha duración máis longa e a luz solar incide máis
perpendicularmente na superficie. Durante o inverno, o clima vólvese máis frío e
os días máis curtos. Na zona do Círculo Polar Ártico dáse o caso extremo de non
recibir luz solar durante unha parte do ano; fenómeno coñecido como a noite
polar. No hemisferio sur dáse a mesma situación pero de xeito inversa, coa
orientación do Polo Sur oposta á dirección do Polo Norte.

Por convenio astronómico, as catro estacións están determinadas por solsticios
(puntos da órbita nos que o eixe de rotación terrestre alcanza a máxima
inclinación cara ao Sol —solsticio de verán— ou cara ao lado oposto —solsticio
de inverno—) e por equinoccios, cando a inclinación do eixe terrestre é
perpendicular ao Sol. No hemisferio norte, o solsticio de inverno prodúcese ao
redor do 21 de decembro, o solsticio de verán o 21 de xuño, o equinoccio de
primavera o 20 de marzo e o equinoccio de outono o 23 de setembro. No hemisferio
sur a situación invístese, co verán e os solsticios de inverno en datas
contrarias á do hemisferio norte. De igual xeito sucede co equinoccio de
primavera e de outono.

O ángulo de inclinación da Terra é relativamente estable durante longos períodos
de tempo. Con todo, a inclinación sométese a nutacións; un lixeiro movemento
irregular, cun período de 18,6 anos. A orientación (en lugar do ángulo) do eixe
da Terra tamén cambia co tempo, precesando un círculo completo en cada ciclo de
25 800 anos. Esta precesión é a razón da diferenza entre o ano sideral e o ano
tropical. Ambos os movementos son causados pola atracción variante do Sol e a
Lúa sobre o avultamento ecuatorial da Terra. Desde a perspectiva da Terra, os
polos tamén migran uns poucos metros sobre a superficie. Este movemento polar
ten varios compoñentes cíclicos, que en conxunto reciben o nome de movementos
cuasiperiódicos. Ademais do compoñente anual deste movemento, existe outro
movemento con ciclos de 14 meses chamado o bamboleo de Chandler. A velocidade de
rotación da Terra tamén varía nun fenómeno coñecido como variación de duración
do día.

En tempos modernos, o perihelio da Terra prodúcese ao redor do 3 de xaneiro e o
afelio ao redor do 4 de xullo. Con todo, estas datas cambian co tempo debido á
precesión orbital e outros factores, que seguen patróns cíclicos coñecidos como
ciclos de Milankovitch. A variación da distancia entre a Terra e o Sol da como
resultado un aumento de ao redor do 6,9 % da enerxía solar que chega á Terra no
perihelio en relación co afelio. Posto que o hemisferio sur está inclinado cara
ao Sol no momento en que a Terra alcanza a máxima aproximación ao Sol, ao longo
do ano o hemisferio sur recibe algo máis de enerxía do Sol que o hemisferio
norte. Con todo, este efecto é moito menos importante que o cambio total de
enerxía debido á inclinación do eixe, e a maior parte deste exceso de enerxía é
absorbido pola superficie oceánica, que se estende en maior proporción no
hemisferio sur.

A Lúa é o satélite natural da Terra. É un corpo de tipo terrestre relativamente
grande: cun diámetro de ao redor da cuarta parte do da Terra, é a lúa máis
grande do Sistema Solar en relación ao tamaño do seu planeta, malia que Caronte
é maior en relación co planeta anano Plutón. Os satélites naturais que orbitan
os demais planetas denomínanse "lúas" en referencia á Lúa da Terra.

A atracción gravitatoria entre a Terra e a Lúa é o feito que causa as diferentes
mareas na Terra. O mesmo efecto nos biosbardos deu lugar ao seu acoplamento de
marea, o que significa que o seu período de rotación é idéntico ao seu período
de translación ao redor da Terra. Como resultado, a lúa sempre presenta a mesma
cara cara ao noso planeta. A medida que a Lúa orbita a Terra, diferentes partes
da súa cara son iluminadas polo Sol, dando lugar ás diferentes fases lunares. A
parte escura da cara está separada da parte iluminada do terminador solar.

A Lúa puido afectar dramaticamente o desenvolvemento da vida, moderando o clima
do planeta. Evidencias paleontolóxicas e simulacións computarizadas mostran que
a inclinación do eixe terrestre está estabilizado polas interaccións de marea
coa Lúa. Algúns teóricos creen que sen esta estabilización fronte ao momento
exercido polo Sol e os planetas sobre a protuberancia ecuatorial da Terra, o
eixe de rotación podería ser caoticamente inestable, mostrando cambios caóticos
durante millóns de anos, como parece ser o caso de Marte.

Vista desde a Terra, a Lúa está xusto a unha distancia que fai que o tamaño
aparente do seu disco sexa case idéntico ao do Sol. O diámetro angular (ou
ángulo sólido) destes dous corpos coincide porque aínda que o diámetro do Sol é
unhas 400 veces máis grande que o da Lúa, tamén está 400 veces máis distante.
Isto permite que na Terra se produzan as eclipses solares totais e anulares.

A teoría máis amplamente aceptada sobre a orixe da Lúa, a teoría do grande
impacto, afirma que esta se formou pola colisión dun protoplaneta do tamaño de
Marte, chamado Theia, coa Terra primitiva. Esta hipótese explicaría o feito de
que a súa composición sexa case idéntica á da codia terrestre.

A Terra ten polo menos cinco asteroides coorbitais, incluíndo o 3753 Cruithne e
o 2002 AA29. A data de 2011, existían 931 satélites operativos creados polo ser
humano orbitando a Terra.

Un planeta que poida soster vida denomínase habitable, aínda que nel non se
orixinase vida. A Terra proporciona as (actualmente entendidas como) condicións
necesarias, tales como a auga líquida, un ambiente que permite a ensamblaxe de
moléculas orgánicas complexas, e a enerxía suficiente para manter un
metabolismo. Hai outras características que se cre que tamén contribúen á
capacidade do planeta para orixinar e manter a vida: a distancia entre a Terra e
o Sol, así como a súa excentricidade orbital, a velocidade de rotación, a
inclinación axial, a historia xeolóxica, a permanencia da atmosfera, así como a
protección ofrecida polo campo magnético.

Denomínase "biosfera" ao conxunto dos diferentes tipos de vida do planeta xunto
coa súa contorna física, modificado pola presenza dos primeiros. Xeralmente
enténdese que esta biosfera comezou a evolucionar aproximadamente hai 3.500
millóns de anos. A Terra é o único lugar onde se sabe que existe vida. A
biosfera divídese nunha serie de biomas, habitados por plantas e animais
esencialmente similares. En terra, os biomas sepáranse principalmente polas
diferenzas en latitude, a altura sobre o nivel do mar e a humidade. Os biomas
terrestres situados nos círculos ártico ou antártico, en grande altura ou en
zonas extremadamente áridas son relativamente estériles de vida vexetal e
animal; a diversidade de especies alcanza o seu máximo en terras baixas e
húmidas e en latitudes ecuatoriais.

A Terra proporciona recursos que son explotados polos seres humanos con diversos
fins. Algúns destes son recursos non renovables, tales como os combustibles
fósiles, que son dificilmente renovables a curto prazo.

Da codia terrestre obtéñense grandes depósitos de combustibles fósiles,
consistentes en carbón, petróleo e gas natural. Estes depósitos son utilizados
polos seres humanos para a produción de enerxía, e tamén como materia prima para
a produción de substancias químicas. Os corpos minerais tamén se formaron na
codia terrestre a través de distintos procesos de mineraloxénese, como
consecuencia da erosión e dos procesos implicados na tectónica de placas. Estes
corpos albergan fontes concentradas de varios metais e outros elementos útiles.

A biosfera da Terra produce moitos produtos biolóxicos útiles para os seres
humanos, incluíndo (entre moitos outros) alimentos, madeira, fármacos, osíxeno,
e o reciclaxe de moitos residuos orgánicos. O ecosistema terrestre depende da
capa superior do chan e da auga doce, e o ecosistema oceánico depende do aporte
de nutrientes disoltos desde terra firme. Os seres humanos tamén habitan a terra
usando materiais de construción para construír refuxios.

Grandes áreas da superficie da Terra están suxeitas a condicións climáticas
extremas, tales como ciclóns tropicais, furacáns, ou tifóns que dominan a vida
nesas zonas, desde 1980 ata 2000, estes feitos produciron unha media de 11.800
mortes ao ano. Moitos lugares están suxeitos a terremotos, deslizamentos,
tsunamis, erupcións volcánicas, tornados, dolinas, xistras, inundacións, secas e
outros desastres naturais.

Moitas áreas concretas están suxeitas á contaminación, causada polo ser humano,
do aire e da auga, á choiva ácida, a substancias tóxicas, á perda de vexetación
(sobrepastoreo, deforestación, desertización), á perda de vida salvaxe, a
extinción de especies, a degradación do chan e o seu esgotamento, á erosión e á
introdución de especies invasoras.

Segundo as Nacións Unidas, existe un consenso científico que vincula as
actividades humanas co quecemento global, debido ás emisións industriais de
dióxido de carbono. Prevese que isto produza cambios tales como o derretemento
dos glaciares e superficies xeadas, temperaturas máis extremas, cambios
significativos no clima e un aumento global do nivel do mar.

A cartografía —o estudo e práctica da elaboración de mapas—, e subsidiariamente
a xeografía, foron historicamente as disciplinas dedicadas a describir a Terra.
A topografía ou determinación de lugares e distancias, e en menor medida a
navegación, ou determinación da posición e da dirección, desenvolvéronse xunto
coa cartografía e a xeografía, fornecendo e cuantificando a información
necesaria.

A Terra tiña aproximadamente 7 000 000 000 de habitantes ao mes de outubro de
2011. As proxeccións indicaban que a poboación humana mundial chegaría a sete
mil millóns a principios de 2012, pero esta cifra foi superada a mediados de
outubro de 2011 e espérase chegar a 9200 millóns no 2050. Pénsase que a maior
parte deste crecemento terá lugar nos países en vías de desenvolvemento. A
densidade de poboación varía moito nas distintas partes do mundo, pero a maioría
da poboación vive en Asia. Está previsto que para o ano 2020 o 60 % da poboación
mundial se concentre nas áreas urbanas, fronte ao 40 % en áreas rurais. Estímase
que só unha oitava parte da superficie da Terra é apta para a súa ocupación
polos seres humanos; tres cuartas partes está cuberta por océanos, e a metade da
superficie terrestre é: deserto (14 %), altas montaña (27 %), ou outros terreos
menos adecuados. O asentamento permanente máis setentrional do mundo é Alert, na
Illa Ellesmere en Nunavut, Canadá. (82°28'N). O máis meridional é a Base
Amundsen-Scott, na Antártida, case exactamente no Polo Sur. (90°S)

As nacións soberanas independentes reclaman a totalidade da superficie de terra
do planeta, fóra diso algunhas partes da Antártida e a zona non reclamada de Bir
Tawil entre Exipto e Sudán. No ano 2011 existen 204 Estados soberanos, incluíndo
os 192 estados membros das Nacións Unidas. Hai tamén 59 territorios dependentes,
e unha serie de áreas autónomas, territorios en disputa e outras entidades.
Historicamente, a Terra nunca ha ter un goberno soberano con autoridade sobre o
mundo enteiro, malia que unha serie de estados-nación intentaron dominar o
mundo, sen éxito.

As Nacións Unidas (ONU) é unha organización mundial intergubernamental que se
creou co obxectivo de intervir nas disputas entre as nacións, a fin de evitar os
conflitos armados. Con todo, non é un goberno mundial. A ONU serve
principalmente como un foro para a diplomacia e o dereito internacional. Cando o
consenso dos seus membros o permite, proporciona un mecanismo para a
intervención armada.

O primeiro humano en orbitar a Terra foi Iuri Gagarin o 12 de abril de 1961. Ata
o 2004, ao redor de 400 persoas visitaron o espazo exterior e alcanzado a órbita
da Terra. Destes, doce camiñaron sobre a Lúa. En circunstancias normais, os
únicos seres humanos no espazo son os da Estación Espacial Internacional. A
tripulación da estación, composta na actualidade por seis acodes, adoita ser
substituída cada seis meses. Os seres humanos que máis se afastaron da Terra
distanciáronse 400 171 quilómetros, alcanzados na década de 1970 durante a
misión Apollo 13.

A palabra Terra provén do latín Tellus ou Terra que era equivalente en grego a
Gaia, nome asignado a unha deidade, do mesmo xeito que os nomes dos demais
planetas do Sistema Solar. O símbolo astronómico estándar da Terra consiste
nunha cruz circunscrita por un círculo.

A diferenza do sucedido co resto dos planetas do Sistema Solar, a humanidade non
comezou a ver a Terra como un obxecto en movemento, en órbita ao redor do Sol,
ata alcanzado o século XVI. A Terra a miúdo personificouse como unha deidade, en
particular, unha deusa. En moitas culturas a deusa nai tamén é retratada como
unha deusa da fertilidade. En moitas relixións os mitos sobre a creación
recordan unha historia na que a Terra é creada por unha ou varias deidades
sobrenaturais. Varios grupos relixiosos, a miúdo asociados ás ramas
fundamentalistas do protestantismo ou do Islam, afirman que as súas
interpretacións sobre estes mitos de creación, relatados nos seus respectivos
textos sagrados son a verdade literal, e que deberían ser consideradas xunto aos
argumentos científicos convencionais da formación da Terra e o desenvolvemento e
orixe da vida, ou ata substituílos. Tales afirmacións son rechazadas pola
comunidade científica e outros grupos relixiosos. Un exemplo destacado é a
controversia entre o creacionismo e a teoría da evolución.

No pasado houbo varias crenzas nunha Terra plana, pero esta crenza foi
desprazada polo concepto dunha Terra esférica, debido á observación e á
circunnavegación. A perspectiva humana achega da Terra cambiou tralo comezo dos
voos espaciais, e actualmente a biosfera interprétase desde unha perspectiva
global integrada. Isto reflíctese no crecente movemento ecoloxista, que se
preocupa polos efectos que causa a humanidade sobre o planeta.

Espacialmente, a Terra non é máis ca un planeta do Sistema Solar interno,
caracterizado pola cantidade de auga que alberga e a vida que se desenvolve na
súa superficie.

Chama a atención vista dende o espazo sendo iluminada polo Sol, a súa cor
azulada, amosando os océanos como principal característica visual.

En moitos países celébrase o 22 de abril o Día da Terra, co obxectivo de facer
conciencia das condicións ambientais do planeta.



https://gl.wikipedia.org/wiki/Nova_York

Nova York (en inglés: New York; /njuːˈjɔɹk/ (axuda · info)) é a principal cidade
do Estado de Nova York e dos Estados Unidos de América. Foi construída a partir
dunha pequena colonia na illa de Manhattan, nos seus comezos holandesa co nome
de Nova Ámsterdan, que pasou logo a mans inglesas.

Cos seus oito millóns de habitantes, que chegan aos 18,7 millóns na súa área
metropolitana, a rexión metropolitana de Nova York é facilmente a maior dos
Estados Unidos da América, e a segunda máis populosa da América do Norte
(despois da Cidade de México). De feito, apenas dez Estados americanos (non
incluíndo nesta lista o Estado de Nova York) posúen máis habitantes do que a
cidade de Nova York. Desde a súa fundación en 1625, Nova York ten sido un dos
principais destinos de inmigrantes que, chegados de todas as partes do mundo,
fixeron dela unha cidade altamente cosmopolita, e unha das máis diversificadas
etnicamente do mundo.

As empresas financeiras e comerciais que operan na cidade desempeñan un papel
primario na economía dos Estados Unidos e do mundo. Os bancos e as bolsas de
valores instaladas na cidade axudan a financiar a maioría das empresas
americanas. Nova York é unha cidade que non para no tempo. Varias empresas,
centros comerciais e outros estabelecementos, ben como o seu sistema de
transporte público (bus e metro) operan 24 horas por día, 7 días por semana. É
por iso que ás veces se describe como The City That Never Sleeps ("A cidade que
nunca dorme").

Porén, Nova York, como todas as grandes metrópoles mundiais, enfróntase a
enormes problemas de cuño socioeconómico. Preto dun millón de habitantes reciben
algún tipo de axuda social, e ducias de millares de familias viven en guetos
espallados pola cidade. Moitas persoas, os "sen teito", vense obrigadas a
viviren na rúa. A contaminación, a criminalidade, os conflitos raciais e o alto
custo de vida son problemas que fan parte de Nova York, forzando moitas persoas
a abandonaren a cidade, e migraren para os arrabaldes ou outras rexións do país.

Ten 3 aeroportos (JFK, La Guardia e Newark), máis de 12.000 taxis, 490 estacións
de metro e máis de 17.000 restaurantes. A poboación hispana é superior ós 2
millóns de persoas.

Nova York é tamén o centro da Área Metropolitana de Nova York, cunha poboación
de 21.199.865 habitantes, unha das maiores do mundo.

As primeiras referencias europeas datan de 1524, de Giovanni da Verrazzano. A
rexión estaba habitada por indíxenas da tribo dos lenape. O explorador italiano,
ao servizo da coroa francesa, bautizouna como Nouvelle Angoulême (Nova
Angulema). Os primeiros europeos en asentarse no actual territorio neoiorquino
foron os neerlandeses no 1614, que fundaron a cidade de Nova Amsterdam no 1625,
e en 1626, o director da colonia, Peter Minuit, mercoulle a illa de Manhattan
aos lenape , e o lugar especializaríase no comercio das peles.

En 1664, os ingleses conquistaron a cidade e denominárona co nome de Nova York,
na honra do Duque de York e Albany. Ao final da Segunda Guerra Anglo-Holandesa,
os neerlandeses quedaron co control da illa de Run, en Indonesia, a cambio de
que os ingleses controlasen Nova Amsterdam. A comezos do século XVIII, a
poboación lenape fora reducida a 200 habitantes.

A cidade de Nova York gañou importancia como porto comercial baixo o Imperio
británico. En 1754 fundouse a primeira casa de estudos da cidade, a Universidade
de Columbia.

Durante a Guerra de independencia dos Estados Unidos, a cidade foi escenario
dunha serie de importantes batallas coñecidas como «A campaña de Nova York e
Nova Jersey». Finalizada a contenda, en Nova York reuniuse o Congreso
Continental, e en 1789, o primeiro presidente dos Estados Unidos, George
Washington, foi anunciado no Federal Hall de Wall Street. Nova York foi a
capital dos Estados Unidos até o ano seguinte.

No século XIX, a inmigración e o desenvolvemento transformou a cidade. Unha
visionaria proposta de futuro, o Commissioners' Plan of 1811, estendeu a grella
urbana por toda a illa de Manhattan, e a apertura en 1819 da Canle de Eire
conectou o porto atlántico cos vastos mercados agrícolas do interior de
Norteamérica. Para 1835, a cidade de Nova York superaba Filadelfia como a cidade
máis grande dos Estados Unidos. A política local estaba baixo o dominio do
Tammany Hall, un sistema de clientelismo político apoiado polos inmigrantes
irlandeses. Algúns membros da antiga aristocracia mercante contribuíron ao
estabelecemento do Central Park, o cal se converteu no primeiro parque
paisaxístico dunha cidade estadounidense en 1857. Por outra banda, un importante
movemento abolicionista existiu en Manhattan e Brooklyn, e aínda que os escravos
existiron en Nova York na década de 1820, para a década seguinte, Nova York
converterase no centro de activismo abolicionista do Norte.

Entre o 13 e 16 de xullo de 1863, a oposición ao servizo militar durante a
Guerra Civil Estadounidense (1861-1865) provocou unha serie de manifestacións
violentas coñecidas como Draft Riots ou Draft Week; ditos eventos son
considerados como un dos peores levantamentos civís da historia estadounidense.
En 1898, formouse a moderna cidade de Nova York coa anexión a Manhattan de
Brooklyn (até aquela unha cidade independente) e municipalidades doutros
distritos grazas a proxectos como a Ponte de Brooklyn. A apertura do metro en
1904 axudou a unir a cidade. Na primeira metade do século XX, a cidade
converteuse nun centro mundial para a industria, o comercio e as comunicacións.

Nos anos vinte do século XX, a cidade era un destino principal para os
afroamericanos durante a chamada «Gran migración» desde o sur estadounidense. En
1916, Nova York era o fogar da maior diáspora urbana africana en América do
Norte. O renacemento de Harlem floreceu durante a era da prohibición,
coincidindo cunha explosión económica que impulsou a construción de rañaceos.
Nova York converteuse na cidade máis poboada do mundo en 1948, superando
Londres, que ocupara o primeiro posto durante máis dun século. Durante os anos
da Gran depresión, Fiorello LaGuardia foi elixido como alcalde e propiciouse a
caída do Tammany Hall logo de oitenta anos de poder.

A inmigración europea e o regreso dos veteranos da Segunda Guerra Mundial
motivaron o desenvolvemento económico e impulsaron a construción de vivendas ao
leste de Queens. Nova York saíu da guerra como a principal cidade do mundo, con
Wall Street liderando o ascenso dos Estados Unidos como a potencia económica
dominante. O Cuartel Xeral das Nacións Unidas (construído en 1952) salientou a
influencia política de Nova York e o ascenso do expresionismo abstracto na
cidade desbancando a París do cumio no mundo da arte. Na década de 1960 a cidade
sufriu problemas económicos, aumento da taxa de crimes e racismo, que alcanzaron
o seu pico na década seguinte.

Na década de 1980, un rexurdimento da industria financeira mellorou a saúde
fiscal da cidade. Nos noventa, as tensións raciais calmáronse, os índices
criminais caeron drasticamente e moitos inmigrantes chegaron dende Asia e
América Latina. Novos sectores, como Silicon Alley (negocios de Internet),
apareceron na economía da cidade, e a poboación de neoiorquinos acadou o seu
máximo de todos os tempos no censo do 2000.

A cidade foi un dos obxectivos dos atentados do 11 de setembro do 2001, nos que
case 3.000 persoas morreron nos ataques suicidas que se levaron a cabo cando 19
membros da rede terrorista Al-Qaeda secuestraron catro avións de pasaxeiros, dos
cales dous, o Voo 11 de American Airlines e o Voo 175 de United Airlines foron
estrelados contra as torres xemelgas do World Trade Center.

A One World Trade Center foi construída no mesmo sitio no que se atopaban as
torres xemelgas, converténdose no edificio máis alto do hemisferio occidental.

Nova York atópase no nordeste dos Estados Unidos, no sueste do estado de Nova
York e no medio, aproximadamente, de Washington D.C. e Boston. A súa
localización na boqueira do río Hudson, que forma un porto naturalmente
protexido e desemboca no océano Atlántico, axudou ao crecemento da cidade e á
súa importancia como cidade comercial. A maior parte de Nova York está
construída sobre tres illas: Manhattan, Staten Island e Long Island, facendo que
o terreo edificábel sexa escaso e xerando así unha alta densidade de poboación.

O río Hudson flúe a través do val homónimo até a baía de Nova York. Entre Nova
York e a cidade de Troy, o río convértese nun estuario. O Hudson separa a cidade
de Nova Jersey. O East River flúe desde o estreito de Long Island e separa Bronx
e Manhattan de Long Island. O río Harlem, entre os ríos Este e Hudson, separa
Manhattan do Bronx.

O terreo da cidade foi alterado considerablemente pola intervención humana,
varios terreos foron gañados aos ríos desde os tempos coloniais neerlandeses.
Isto é máis notable no sur de Manhattan, onde se levaron a cabo planificacións
como Battery Park City nos anos 1970 e 1980. Algunhas das variacións na
topografía foron niveladas, particularmente en Manhattan.

A área da cidade é de 831,4 km². O punto máis alto da cidade é o outeiro Todt en
Staten Island (124,9 metros sobre o nivel do mar). O cume está cuberto por
bosques, posto que é parte do cinto verde de Staten Island.

A pesar de estar na mesma latitude que Galicia, moito máis cálida, Nova York ten
un clima húmido continental, resultado dos constantes ventos que traen aire frío
desde o interior do continente americano. Nova York posúe invernos fríos, mais o
emprazamento costeiro da urbe, mantén as temperaturas un pouco máis elevadas que
nas rexións interiores, axudando a moderar a cantidade de neve, 63,5 a 88,9 cm
ao ano de media. A cidade ten un período temperado que dura unha media de 199
días entre as xeadas estacionais. A primavera e o outono son erráticos, e poden
variar desde frío e nevado a cálido e húmido. O verán é temperado e húmido, con
temperaturas de 30 °C ou máis cun termo medio entre 18 e 25 días cada verán.

En Nova York hai rexistros de furacáns, como o ocorrido en 1981 que inundou o
sur de Manhattan, ou o de 1938 que matou a máis de 700 persoas, a maioría de
elas na rexión de Nova Inglaterra; aínda que estes fenómenos atmosféricos son
pouco frecuentes.

O uso do transporte público en Nova York é o máis alto nos Estados Unidos e o
consumo de combustible está ao mesmo nivel que estaba a media nacional en 1920.
A densa poboación de Nova York e a baixa dependencia dos automóbiles axudaron a
pór á cidade entre as máis eficientes consumidoras de enerxía do país. As
emisións de gas do efecto invernadoiro son relativamente baixas cando se miden
per cápita, a 7,1 toneladas cúbicas por persoa, por debaixo da media estatal, de
24,5. Os neoiorquinos son responsables do un por cento das emisións de gases dos
EUA, a pesar de ser o 2,7% da poboación nacional. O neoiorquino medio consome
menos da metade da electricidade que un residente de San Francisco e case un
cuarto da consumida por un residente de Dallas.

Nos últimos anos, a cidade intentou reducir o seu impacto medioambiental. As
grandes cantidades de contaminación en Nova York deron lugar a un alto índice de
persoas enfermas de asma e outras doenzas respiratorias entre os seus
habitantes. Nova York conta ademais coa maior frota de autobuses híbridos ou
equipados con gas natural comprimido do país, como tamén algúns dos primeiros
taxis híbridos.

Nova York abastécese de auga potable desde as montañas Catskill. Como resultado
desta orixe cun proceso de filtración natural, Nova York é unha das cinco
principais cidades de Estados Unidos con auga potable suficientemente pura como
para non necesitar un tratamento de purificación por medio de plantas de
tratamento de auga.

Nova York é a cidade máis poboada dos Estados Unidos, cunha poboación no 2005 de
8.213.839 habitantes. Isto é arredor do 40% do total da poboación do estado e
unha porcentaxe similar do total da súa rexión metropolitana. Durante a última
década, a poboación da cidade aumentou, e os demógrafos estiman que no 2030
alcanzará un total de entre 9,2 e 9,5 millóns de persoas..

As dúas características chave da demografía da cidade son a súa densidade de
poboación e a súa diversidade cultural. Ten a densidade máis alta (10.194
hab/km²) de calquera municipalidade estadounidense cunha poboación de máis de
100.000. A densidade do condado de Nova York (25.846 hab./km²) é a máis alta de
todos os condados do país.

No transcurso da historia neiorquina, a cidade foi un dos principais portos de
entrada de inmigrantes; o termo melting pot acuñouse para describir os barrios
de inmigrantes, densamente poboados, da Lower East Side. Na actualidade, o 36%
dos habitantes da cidade naceron no estranxeiro, cifra que no país só superan Os
Ánxeles (California) e Miami (Florida). Porén, mentres que as comunidades
inmigrantes das outras cidades son dominadas por unhas poucas nacionalidades, en
Nova York ningunha nacionalidade ou rexión é predominante. Os dez principais
países de orixe de inmigrantes son: a República Dominicana, China, Xamaica,
Güiana, Paquistán, Ecuador, Haití, Trinidad e Tobago, Colombia e Rusia. Na
cidade fálanse uns 170 idiomas diferentes.

A área metropolitana é lar da maior comunidade xudía fóra de Israel. De feito, a
poboación xudía de Tel Aviv é superada en número pola de Nova York. Un 12% dos
neoiorquinos son xudeus ou de ascendencia xudía. É tamén fogar dun cuarto dos
aboríxes da nación, e da comunidade negra máis grande de calquera cidade do
país.

Os catro grupos étnicos máis importantes (con excepción dos caucásicos) da
cidade son: portorriqueños, italianos, dominicanos e chineses. A poboación
portorriqueña de Nova York é a máis grande fóra de Porto Rico.

Nova York ten unha grande disparidade de ingresos. No 2005 o ingreso medio por
fogar e na zona máis rica era de $188.697 anuais, mentres que nas zonas máis
pobres era de $9.320. A cidade tamén experimentou un baby boom. Desde o 2000, o
número de nenos menores de cinco anos en Manhattan creceu un 32%.

O 33% dos neoiorquinos son donos das propiedades nas que viven, unha cifra moito
menor que a media nacional, do 69%.

Varios dos movementos culturais estadounidenses máis importantes comezaron na
cidade, como o renacemento de Harlem, que introduciu a literatura afroamericana
no país. A cidade foi o epicentro do jazz nos anos 40, do expresionismo
abstracto nos anos 50 e o berce da cultura hip hop nos anos 1970. A cidade tamén
ten o seu papel na industria cinematográfica.

A cidade ten máis de 2.000 organizacións culturais e de artes e máis de 500
galerías de arte de distintos tamaños.

Industriais adiñeirados do século XIX construíron unha rede de importantes
institucións culturais, como o famoso Carnegie Hall e o Museo Metropolitano de
Arte, que gañarían fama internacional. Coa chegada da luz eléctrica apareceron
os teatros nas rúas de Broadway nos anos 80 do século XIX.

Nova York é un centro neurálxico para as industrias da televisión, a
publicidade, a música, o xornalismo e as publicacións literarias e editoriais.
Dous dos tres grandes diarios estadounidenses son neoiorquinos: The Wall Street
Journal e The New York Times. El Diario La Prensa é o xornal en español máis
importante e máis antigo do país.. Tamén existe un diario dirixido ao público
afroamericano, The New York Amsterdam News. Un terzo dos filmes independentes
estadounidenses prodúcense en Nova York. Máis de 200 periódicos e 350 revistas
teñen unha oficina na cidade e a industria editorial emprega arredor de 25.000
persoas.

As catro canles principais de televisión dos Estados Unidos, ABC, CBS, FOX e
NBC, teñen a súa sede en Nova York, así como tamén moitas canles de cable, como
MTV, Fox News, HBO e Comedy Central.



https://gl.wikipedia.org/wiki/Castro_de_Rei

Castro de Rei é un concello da provincia de Lugo, pertence á comarca da Terra
Chá. Segundo o IGE en 2014 tiña 5226 habitantes, e o seu xentilicio é
«castrexo».

Castro de Rei está situado na comarca da Terra Chá. A organización funcional do
territorio obedece a unha estrutura monocéntrica, con tres focos comarcais:
Vilalba, Guitiriz e Castro de Rei. Este factor condiciona a maior parte dos seus
trazos socioeconómicos.

Regan as súas terras o Miño e varios dos seus afluentes. O Miño atravesa o
concello e ata el derivan o resto dos colectores secundarios como son o Azúmara,
o Lea e o Anllo.

Dende o punto de vista demográfico, toda a comarca sufriu as consecuencias da
emigración e do envellecemento demográfico, que tamén deixaron pegadas
imborrables nas parroquias montañosas. Non obstante, Castro de Rei non
experimentou as oscilacións doutros municipios lucenses no que se refire ás súas
flutuacións demográficas. Ao longo de todo o século mantivo a súa poboación en
torno aos seis ou sete millares, co cal a súa perda de poboación non foi tan
alarmante como ocorreu nos municipios da montaña lucense.

Castro de Rei presenta un clima temperado, con abundantes precipitacións nos
meses do inverno. Dende o punto de vista paisaxístico, se algo caracteriza a
toda a comarca son as súas planicies e os seus extensos humedais, morada de aves
acuáticas e de grandes comunidades de anfibios. Asociada a estes humedais
aparece unha paisaxe en mosaico, de gran riqueza ecolóxica, con amplitude de
cores e variedade de hábitats: pradeiras, cultivos, bosques, uceiras e
xunqueiras.

Na parroquia de Ansemar hai megálitos e unha posible villa de época romana
coñecida como Vila de Arcas.

Na parroquia de Castro de Rei están o castro de Castro de Rei, no lugar que hoxe
ocupa a a capital do concello, e máis o castelo de Castro de Rei, se ben do
antigo castelo só se conserva a torre da homenaxe, obra da segunda metade do
século XIV.

Na parroquia de Loentia hai conxuntos de túmulos megalíticos e o castro de
Loentia.

Na parroquia de Santa Locaia hai unha necrópole megalítica e o castro da Escrita
de Santa Locaia.

Na parroquia de Viladonga están o Castrelo de Viladonga e mais o castro de
Viladonga, exemplo de castro de ocupación tardía, e que conta cun Museo
monográfico no que se expoñen pezas da cultura castrexa atopadas no sitio
arqueolóxico.



https://gl.wikipedia.org/wiki/RSS

RSS é parte da familia de formatos XML, desenvolvidos especificamente para os
sitios de novas e os weblogs. Este tipo de sitios que se actualizan con
frecuencia inclúen dentro das súas potencialidades, a posibilidade de compartir
información e usala noutros lugares web ou programas. Este procedemento coñecese
como sindicación.

O RSS lanzouno por primeira volta Netscape en 1999. Era un formato derivado do
RDF para a xestión dos contidos do portal My Netscape Network.

Os principais navegadores da internet (Mozilla Firefox, Opera,Safari, Internet
Explorer...) tamén inclúen utilidades para engadir canles de noticias. Mediante
"marcadores dinámicos" ou "fontes" o navegador encárgase de xestionar as nosas
subscricións as distintas canles de feeds.

Instálanse no ordenador e están deseñados para agregar canles de feeds e
ordealos por temas ou categorías. As suscripcións amósanse na columna esquerda e
as entradas de cada feed lense na columna dereita. Hainos para todos os
distintos sistemas operativos. FeedReader, FeedDemon.



https://gl.wikipedia.org/wiki/Desequilibrio_de_ligamento

En xenética de poboacións, o desequilibrio de ligamento é unha asociación non
aleatoria de alelos en diferentes loci. Dise que os loci están en desequilibrio
de ligamento cando a frecuencia da asociación dos seus diferentes alelos é maior
ou menor do que se esperaría se os loci fosen independentes e se asociasen
aleatoriamente. Se non hai desequilibrio de ligamento entre alelos en diferentes
loci dise que están en equilibrio de ligamento.

O desequilibrio de ligamento está influenciado por moitos factores, como a
selección, a taxa de recombinación, a taxa de mutación, a deriva xenética, o
sistema de apareamento, a estrutura da poboación, e o ligamento xenético. Como
resultado, o patrón de desequilibrio de ligamento nun xenoma é un poderoso sinal
dos procesos de xenética de poboacións que a están estruturando.

Malia o seu nome, pode existir desequilibrio de ligamento entre alelos situados
en diferentes loci que non teñen ningún tipo de ligamento xenético entre eles e
independentemente de se as frecuencias alélicas están ou non en equilibrio (non
cambian co tempo). Ademais, o desequilibrio de ligamento denomínase ás veces
desequilibrio de fase gamética; aínda que o concepto tamén se aplica a
organismos con reprodución asexual, polo que non depende da presenza de gametos.

Supoñamos que entre os gametos que se formaron nunha poboación con reprodución
sexual, o alelo A aparece cunha frecuencia p A {\displaystyle p_{A}} nun locus
(é dicir, p A {\displaystyle p_{A}} é a proporción de gametos con A no primeiro
locus), mentres que nun locus diferente un alelo B aparece cunha frecuencia p B
{\displaystyle p_{B}} . De xeito similar, sexa p A B {\displaystyle p_{AB}} a
frecuencia de aparición de A e B xuntos no mesmo gameto (é dicir, p A B
{\displaystyle p_{AB}} é a frecuencia do haplotipo AB).

A asociación entre os alelos A e B pode ser considerada como completamente
aleatoria cando a probabilidade de que A e B aparezan xuntos nun gameto
seleccionado ao azar p A B {\displaystyle p_{AB}} é a probabilidde de que A e B
aparezan independentemente no mesmo gameto, o cal vén dado por p A p B
{\displaystyle p_{A}p_{B}} . Se p A B {\displaystyle p_{AB}} difire de p A p B
{\displaystyle p_{A}p_{B}} por calquera razón, entón hai asociación non
aleatoria entre A e B e dicimos que hai desequilibrio de ligamento entre eses
alelos.

O nivel de desequilibrio de ligamento entre A e B pode cuantificarse polo
coeficiente de desequilibrio de ligamento D A B {\displaystyle D_{AB}} , que se
define como

O desequilibrio de ligamento corresponde a D A B ≠ 0 {\displaystyle D_{AB}\neq
0} . No caso de que D A B = 0 {\displaystyle D_{AB}=0} temos que p A B = p A p B
{\displaystyle p_{AB}=p_{A}p_{B}} e os alelos A e B dise que están en
desequilibrio de ligamento. Os subíndices AB en D A B {\displaystyle D_{AB}}
enfatizan que é unha propiedade dos alelos A e B. Diferentes alelos no mesmo
loci poden ter diferentes coeficientes de desequilibrio de ligamento.

O desequilibrio de ligamento pode definirse de maneira similar para poboacións
asexuais usando frecuencias alélicas da poboación. Ademais, é tamén posible
definir o desequilibrio de ligamento entre tres ou máis alelos, aínda que estas
asociacións de orde superior non se usan comunmente na práctica.

O coeficiente de desequilibrio de ligamento D {\displaystyle D} non sempre é
unha medida conveniente do desequilibrio de ligamento porque o seu intervalo de
posibles valores depende das frecuencias dos alelos aos que se refire. Isto fai
difícil comparar o nivel de desequilibrio de ligamento entre diferentes pares de
alelos.

Richard Lewontin propuxo normalizar D dividíndoo polo máximo teórico das
frecuecnias alélicas observadas da seguinte maneira:

Unha alternativa a D ′ {\displaystyle D'} é o coeficiente de correlación entre
pares de loci, que se expresa como

r = D p A ( 1 − p A ) p B ( 1 − p B ) {\displaystyle r={\frac {D}{\sqrt
{p_{A}(1-p_{A})p_{B}(1-p_{B})}}}} .

Consideremos os haplotipos para dous loci A e B con dous alelos cada un (modelo
de dous locus e dous alelos). Entón, a seguinte táboa define as frecuencias de
cada combinación:

Nótese que estas son frecuencias relativas. Poden usarse as frecuencias
anteriores para determinar a frecuencia de cada un dos alelos:

Se os dous loci e os alelos son independentes un do outro, entón podemos
expresar a observación da presenza de A 1 B 1 {\displaystyle A_{1}B_{1}} como
"encóntrase A 1 {\displaystyle A_{1}} e encóntrase B 1 {\displaystyle B_{1}} ".
A táboa superior contén unha listaxe das frecuencias de A 1 {\displaystyle
A_{1}} , p 1 {\displaystyle p_{1}} , e de B 1 {\displaystyle B_{1}} , q 1
{\displaystyle q_{1}} , polo que a frecuencia de A 1 B 1 {\displaystyle
A_{1}B_{1}} é x 11 {\displaystyle x_{11}} , e segundo as regras estatísticas
elementais x 11 = p 1 q 1 {\displaystyle x_{11}=p_{1}q_{1}} .

A desviación da frecuencia observada dun haplotipo do esperado é unha cantidade
chamada desequilibrio de ligamento e normalménte desígnase como D (en
maiúscula):

En ausencia de forzas evolutivas distintas do apareamento aleatorio, segregación
mendeliana, segregación cromosómica aleatoria, e entrecruzamento cromosómico (é
dicir, en ausencia de selección natural, endogamia, e deriva xenética), a medida
do desequilibrio de ligamento D {\displaystyle D} converxe a cero no eixe do
tempo a unha taxa que depende da magnitude da taxa de recombinación c
{\displaystyle c} entre os dous loci.

Usando a notación anterior, D = x 11 − p 1 q 1 {\displaystyle
D=x_{11}-p_{1}q_{1}} , podemos demostrar esta converxencia a cero da seguinte
meneira: Na seguinte xeración, x 11 ′ {\displaystyle x_{11}'} , a frecuencia do
haplotipo A 1 B 1 {\displaystyle A_{1}B_{1}} , convértese en

Isto é así porque unha fracción ( 1 − c ) {\displaystyle (1-c)} dos haplotipos
na descendencia non se recombinou, e son copias dun haplotipo aleatorio dos seus
proxenitores. Unha fracción x 11 {\displaystyle x_{11}} deses son A 1 B 1
{\displaystyle A_{1}B_{1}} . Unha fracción c {\displaystyle c} recombinou eses
dous loci. Se os proxenitores son o resultado de apareamento aleatorio, a
probabilidade da copia nun locus A {\displaystyle A} tendo o alelo A 1
{\displaystyle A_{1}} é p 1 {\displaystyle p_{1}} e a probabilidade da copia no
locus B {\displaystyle B} tendo o alelo B 1 {\displaystyle B_{1}} é q 1
{\displaystyle q_{1}} , e como estas copias están inicialmente nos dous gametos
que formaron o xenotipo diploide, estes son sucesos independentes polo que as
probabilidades poden multiplicarse.

onde D {\displaystyle D} na xeración enésima desígnase como D n {\displaystyle
D_{n}} . Así, temos que

Se n → ∞ {\displaystyle n\to \infty } , entón ( 1 − c ) n → 0 {\displaystyle
(1-c)^{n}\to 0} , polo que D n {\displaystyle D_{n}} converxe a cero.

Se nalgún momento observamos desequilibrio de ligamento, este desaparecerá no
futuro debido á recombinación. Porén, canta menor é a distancia entre os dous
loci, menor será a velocidade de converxencia de D {\displaystyle D} a cero.

O International HapMap Project permite o estudo de LD en poboacións humanas
online. O proxecto Ensembl integra datos HapMap con outra información xenética
de dbSNP.



https://gl.wikipedia.org/wiki/Beirasar_Rosal%C3%ADa

O Club Baloncesto Rosalía de Castro ou Beirasar Rosalía por cuestións de
patrocinio é un club de baloncesto da cidade de Santiago de Compostela. Xoga na
liga LEB Prata do baloncesto español e disputa os seus partidos como local no
Pavillón do Instituto Rosalía de Castro da capital galega.

O club nace a través dunha iniciativa dun grupo de empresarios galegos,
encabezados por Enrique Suárez, que a proposta de Ubaldo Rueda, deciden crear
este novo Club en 1990.

Nun primeiro momento créase un equipo xuvenil e outro cadete, aumentando, co
paso dos anos, o número de participantes e colaboradores. Finalmente, en 1995
inscribiuse o primeiro equipo profesional na categoría de Primeira Nacional.

O Club seguiría medrando ao amparo do Instituto Rosalia da capital galega, onde
cada vez o número de persoas pertencentes ao Club aumentaba, cun equipo en
Primeira Nacional durante os anos 1995, 1996, 1997 e 1998, conseguindo ese
último ano o ascenso á Liga EBA.

Xa no ano 1999, o equipo profesional daría un salto importante de calidade, xa
que fora invitado á participar na Liga LEB (actual LEB Ouro). Durante a estancia
nesta liga (anos 1999, 2000, 2001, 2002 e 2003) a cidade tivo a oportunidade de
dispoñer dun equipo na elite ata que nun fatídico play-out en xuño de 2003 o
equipo rematarou por descender á LEB 2.

A tempada 2007-08 foi o reencontro do club coa LEB, agora LEB Ouro, categoría da
que foi un dos fundadores. Será unha liga ben lembrada en Compostela por seren
catro anos anceiada e por manter un grupo cun carácter especial que viña de
ascender, porén e por ser a primeira vez que o club se clasificaba para xogar
uns play-off, mercede a un traballado oitavo posto na fase regular. Houbo
momentos doces, facendo o mellor inicio da liga con cinco vitorias consecutivas
ou gañando o derby co Breogán en Lugo, e outros máis duros de lesións, de duras
derrotas e inxustizas.



https://gl.wikipedia.org/wiki/ISBN

ISBN é a abreviatura do número internacional para a catalogación de libros
(International Standard Book Number), código de 10 ou 13 díxitos que identifica
biunivocamente calquera libro editado legalmente no mundo.

Contra esas datas, o Comité Técnico 46 da ISO estudou a aplicación a nivel
mundial do método SBN: houbo primeiro unha reunión con representantes da UNESCO,
Dinamarca, Francia, Alemaña, Éire, Holanda, Noruega, Reino Unido e EUA e logo
outras dúas en Berlín e Estocolmo, xa con membros da ISO. Tras este tempo
aprobouse a implantación do ISBN mediante a norma ISO 2108.

Na actualidade, o Publishers' International ISBN Directory (PIID, Guía ISBN
Internacional de Editoriais) contén 628795 editores de 218 países. A partir do
ano 2007 se implantará un sistema de ISBN de 13 díxitos. En España tódolos
editores teñen un código asignado, e tódolos libros á venda teñen ISBN, pois só
se exceptúan os gratuítos.

Como se pode comprobar, as relacións non sempre son biunívocas para as
editoriais nin para os códigos (604 úsase para Edicións A Nosa Terra, AS-PG e
NigraTrea), pero isto non impide que sexa un número único para cada edición dun
libro. Tamén se pode observar que non teñen relación en absoluto coa localidade
sede da editorial. As chamadas autoedicións ou edición de autor teñen números
moi diversos. Por outra banda, as chamadas reimpresións conservan o mesmo ISBN
có orixinal: dentro destas considéranse aqueles libros onde só se modificou o
prezou ou menos dun 5% dos contidos. Para as reedicións, renovacións e
modificacións de formato, úsase un novo ISBN. Os ISBN úsanse para edicións non
perecedoiras (calendarios, axendas) e se xorden da colaboración entre dúas
entidades editoras é preferible que teñan dous ISBN. En certos países é
obrigatorio por lei (en España non, dende 2009). Existen países nos que hai que
pagar inicialmente para conseguir un código de editorial (na zona 0-1, dende 33
dólares australianos) mentres que noutros códigos territoriais é gratuíto.

A Wikipedia identifica automaticamente a cadea ISBN que vaia seguida dun código
numérico separada simplemente por un espazo. Non é necesario colocarlle un punto
nin dous puntos para separala: pode verse un exemplo na bibliografía de Lorenzo
Varela, onde os ISBN non están marcados con dobres corchetes ().

Debe notarse tamén que, en moitas ocasións, a consecución dun ISBN territorial
propio considérase unha cuestión identitaria. Que as Antillas holandesas, as
antigas repúblicas soviéticas ou iugoslavas e os territorios de fala propia en
estados multilingües (cataláns con Andorra en España, flamengos en Bélxica,
alemáns e italianos en Suíza ou franceses en Canadá, Suíza e Bélxica) cheguen a
ter un código territorial distintivo dentro do ISBN é interesante para as súas
reclamacións culturais e mesmo aspiracións independentistas. Neste sentido, o
seu comportamento é o mesmo que ante a consecución de dominios de internet.



https://gl.wikipedia.org/wiki/Sangue

O sangue é un fluído corporal dos animais que ten como función principal
transportar nutrientes e oxíxeno ás células e os residuos metabólicos producidos
polas células. En anatomía e histoloxía o sangue considérase un tipo
especializado de tecido conectivo con matriz líquida (o plasma), dada a súa
orixe nos ósos e a presenza de fibras proteicas en potencia en forma de
fibrinóxeno. Os termos médicos relacionados co sangue xeralmente empezan por
hemo- ou hemato-, do grego αἷμα (haima) 'sangue'.

Nos vertebrados, o sangue está composto por células sanguíneas suspendidas no
plasma sanguíneo. O plasma, que constitúe o 55% do fluído sanguíneo, é
principalmente auga (92% do seu volume), e contén proteínas dispersas, glicosa,
ións minerais, hormonas, dióxido de carbono (e outros produtos residuais), e nel
flotan as propias células sanguíneas. A albumina é a principal proteína do
plasma, que funciona regulando a presión osmótica coloidal do sangue; o plasma
tamén contén os anticorpos. As células sanguíneas constitúen o 45% volume do
sangue son de tres tipos: na súa maioría son glóbulos vermellos (tamén chamados
eritrocitos ou hemacias), que transportan o oxíxeno, as outras son glóbulos
brancos (leucocitos), que interveñen na defensa inmunitaria, e as plaquetas (ou
trombocitos), que interveñen na coagulación do sangue. Os glóbulos vermellos
conteñen a proteína hemoglobina, que contén ferro, e á que se une
(reversiblemente) o oxíxeno que o sangue transporta, o que incrementa a
capacidade de disolver oxíxeno do sangue. Ao contrario, o dióxido de carbono
transpórtase extracelularmente na súa gran maioría disolvido libre no plasma en
forma do ión bicarbonato.

Cando o sangue chega aos pulmóns prodúcese un intercambio de gases entre o
sangue e o aire alveolar no que, por difusión, se expulsa dióxido de carbono e
se capta oxíxeno. Desde modo o sangue queda oxixenado e diríxese desde os
pulmóns ao lado esquerdo do corazón. Despois sae do corazón pola aorta e o
sangue oxixenado distribúese por medio de arterias e capilares por todo o corpo,
onde as células consumirán o oxíxeno e cederán dióxido de carbono, de maneira
que regresa ao corazón desoxixenado por veas e cargado de dióxido de carbono,
desde onde é enviado aos pulmóns.

O sangue dos vertebrados é vermello brillante cando a súa hemoglobina está
oxixenada e vermello escuro cando está desoxixenada. Algúns animais
invertebrados teñen outras proteínas respiratorias distintas da hemoglobina, que
transportan o oxíxeno e lle dan ao seu sangue outra cor. Os insectos e algúns
moluscos teñen un fluído chamado hemolinfa en lugar de sangue; a hemolifa non
está contida dentro dun sistema circulatorio pechado. Na maioría dos insectos
este "sangue" non transporta oxíxeno.

Os vertebrados con mandíbula teñen un sistema inmunitario adaptativo, baseado
principalmente nas células brancas do sangue. Os glóbulos brancos interveñen na
loita inmunitaria contra as infeccións e parasitos. As plaquetas son importantes
para a coagulación do sangue. Os artrópodos, na súa hemolinfa teñen hemocitos
como parte do seu sistema inmunitario.

O sangue supón o 7% do peso do corpo humano, e ten unha densidade media duns
1060 kg/m3, moi próxima á da auga pura, que é 1000 kg/m3. Un adulto medio ten un
volume sanguíneo de aproximadamente 5 litros de sangue, o cal está composto de
plasma e varios tipos de células. Estas células sanguíneas, que se denominan
corpúsculos ou "elementos formes" ou "elementos figurados" constan de
eritrocitos (glóbulos vermellos do sangue), leucocitos (glóbulos brancos do
sangue, dos que hai varios tipos), e trombocitos (plaquetas). Por volume, os
glóbulos vermellos constitúen un 45% do sangue total, o plasma o 54,3%, e os
glóbulos vermellos o 0,7%.

O sangue completo (plasma e células) mostra unha dinámica de fluídos non
newtoniana; as súas propiedades de fluxo están adaptadas a fluír eficazmente por
diminutos capilares con menos resistencia ca o propio plasma considerado por
separado. Ademais, se toda a hemoglobina humana estivese flotando libre no
plasma (en lugar de estar toda dentro dos glóbulos vermellos), o fluído
circulatorio sería demasiado viscoso para que o sistema cardiovascular puidese
funcionar eficazmente.

Aproximadamente o 55% do volume sanguíneo é plasma sanguíneo, un fluído que é o
medio líquido do sangue, que cando está só ten unha cor amarelada. O volume do
plasma sanguíneo chega a 2,7–3,0 litros nun humano medio. É esencialmente unha
solución acuosa que contén un 92% de auga, un 8% de proteínas do plasma
sanguíneo, e cantidades traza doutros materiais. O plasma circulante leva
disolvidos nutrientes, como glicosa, aminoácidos, e ácidos graxos (disolvidos no
sangue ou unidos a proteínas plasmáticas), e retira os produtos residuiais, como
dióxido de carbono, urea, e ácido láctico.

Cando ao plasma se lle retiran as proteínas de coagulación denomínase soro
sanguíneo. A maioría das proteínas que quedan no soro son a albumina e as
inmunoglobulinas.

O pH do sangue está regulado para permanecer nun intervalo estreito entre 7,35 e
7,45, o que fai que sexa lixeiramente básico. Cando o sangue ten un pH por
debaixo de 7,35 é demasiado ácido, mentres que por riba de 7,45 é demasiado
básico. O pH do sangue, a presión parcial de oxíxeno (pO2), a presión parcial de
dióxido de carbono (pCO2), e de HCO3− están regulados coidadosamente por varios
mecanismos homeostáticos, que exercen a súa influencia principalmente por medio
do sistema respiratorio e o sistema urinario para controlar o equilibrio
ácido-básico e a respiración. Unha proba de gasometría arterial pode medir estes
valores. Polo plasma tamén circulan hormonas que transmiten a súa mensaxe a
diversos tecidos do corpo. A lista de rangos de referencia para os diversos
electrólitos do sangue é extensa.

O sangue humano ten as características típicas do sangue de mamífero, aínda que
os detalles precisos en canto aos números de células, tamaños, estrutura das
proteínas etc. varían algo entre especies. Porén, en vertebrados non mamíferos
hai algunhas diferenzas importantes:

O sangue circula polo corpo humano por vasos sanguíneos pola acción bombeante do
corazón. Nos humanos, o sangue bombéase desde o forte e musculoso ventrículo
esquerdo do corazón cara á aorta e dali a outras arterias, que o distribúen aos
capilares dos tecidos periféricos, e regresa, a través de veas que desembocan
nas veas cavas superior e inferior, á aurícula dereita. Desde alí pasa ao
ventrículo dereito, desde onde é bombeada aos pulmóns a través das arterias
pulmonares, e regresa oxixenado á aurícula esquerda polas veas pulmonares, e
dalí pasa ao ventrículo esquerdo pechando o dobre circuíto (circulación maior ou
sistémica entre o corpo e o corazón, e circulación menor ou pulmonar entre os
pulmójns e o corazón). O sangue transporta o oxíxeno procedente do aire inhalado
polos pulmóns e lévao a todas as células do corpo, mentres que o sangue venoso
transporta o dióxido de carbono, producido pola respiración celular, aos
pulmóns, onde é exhalado. En xeral, o sangue arterial é oxixenado e o sangue
venoso desoxixenado, coa excepción das arterias pulmonares, que levan o sangue
menos oxixenado do corpo, e as veas pulmonares, que levan o sangue máis
oxixenado.

Un fluxo de retorno adicional é xerado polo movemento do músculo esquelético,
que comprime as veas e pula o sangue cara adiante. O retroceso non é posible nas
veas, porque teñen válvulas que o impiden.

Nos vertebrados, todas as células do sangue prodúcense na medula ósea nun
proceso chamado hematopoese, que inclúe a eritropoese, ou produción de glóbulos
vermellos (eritrocitos), e a mielopoese ou produción de glóbulos brancos e
plaquetas. Durante a infancia, case todos os ósos humanos producen glóbulos
vermellos; nos adultos, a produción de glóbulos vermellos está limitada a algúns
ósos: o corpo das vértebras, o esterno, as costelas, os ósos pélvicos, e os ósos
longos das extremidades. Ademais, durante a infancia, o timo, situado no
mediastino, é unha fonte importante de linfocitos T. O compoñente proteináceo do
sangue (entre o que están as proteínas para a coagulación) prodúcese
predominantemente no fígado, mentres que as hormonas prodúcense nas glándulas
endócrinas, e a cantidade da fracción acuosa do sangue está regulada polo
hipotálamo e mantida polos riles.

Os eritrocitos sans teñen unha vida no plasma de aproximadamente 120 días antes
de seren degradados no bazo, e polas células de Kupffer do fígado. O fígado
tamén elimina algunhas proteínas, lípidos e aminoácidos do sangue. Os riles
excretan activamente produtos residuais presentes no sangue, formando a urina.

O 98,5% do oxíxeno nunha mostra de sangue arterial nun ser humano san respirando
aire a nivel do mar está combinado quimicamente coa hemoglobina (Hgb).
Aproximadamente o 1,5% está disolvido fisicamente no líquido do sangue e non
está ligado á hemoglobina. A molécula de hemoglobina é o principal transportador
de oxíxeno nos mamíferos e en moitas outras especies (ver excepcións máis
abaixo). A hemoglobina ten unha capacidade de unirse ao oxíxeno de entre 1,36 e
1,37 mL O2 por gramo de hemoglobina, o cal multiplica por 7 a capacidade de
oxíxeno sanguínea total, se a comparamos coa que tería se o oxíxeno se
transportase só pola súa solubilidade, que é de 0,03 ml O2 por litro de sangue
por mm Hg de presión parcial de oxíxeno (aproximadamente de 100 mm Hg en
arterias).

Coa excepción das arterias pulmonares e a umbilical (fetal) e as súas veas
correspondentes, as arterias levan sangue oxixenado desde o corazón ao corpo,
para o cal se dividen en arteriolas e capilares. As células consomen o oxíxeno;
despois, as vénulas, e as veas levan o sangue desoxixenado de volta ao corazón.

En condicións normais nun humano adulto en repouso; a hemoglobina do sangue que
sae dos pulmóns está saturada de oxíxeno nun 98–99%, chegando a unha capacidade
de ceder oxíxeno (entrega de oxíxeno) ao corpo de entre 950 e 1150 mL/min. Nun
adulto san en repouso o consumo de oxíxeno é de aproximadamente 200-250 mL/min,
e no sangue desoxixenado que volve aos pulmóns a saturación é aínda
aproximadamente do 75% (do 70 ao 78%). O aumento do consumo de oxíxeno durante o
exercicio sostido reduce a saturación de oxíxeno do sangue venoso, a cal pode
chegar a só o 15% nun atleta adestrado; e aínda que a frecuencia respiratoria e
o fluxo de sangue se incrementan para compensalo, a saturación de oxíxeno no
sangue arterial pode caer ao 95% ou menos nesas condicións. Unha saturación de
oxíxeno así de baixa considérase perigosa nun individuo en repouso (por exemplo,
durante unha operación cirúrxica baixo anestesia). A hipoxia duradeira
(oxixenación de menos do 90%), é perigosa para a saúde, e a hipoxia grave
(saturación de menos do 30%) pode ser rapidamente mortal.

Un feto, que reciba oxíxeno por vía placentaria, está exposto a presións de
oxíxeno moito menores (arredor do 21% do nivel que se atopa nos pulmóns
adultos), pero os fetos producen outra forma da hemoglobina con moita maior
afinidade polo oxíxeno chamada hemoglobina F para poder funcionar nesas
condicións.

O CO2 transpórtase polo sangue de tres maneiras. (As porcentaxes exactas varían
dependendo de se é sangue arterial ou venoso). A maioría do CO2 (un 70%)
convértese en ións bicarbonato (HCO3−) por acción do encima anhidrase carbónica
nos glóbulos vermellos mediante a reacción CO2 + H2O → H2CO3 → H+ + HCO3−;
aproximadamente outro 7% viaxa disolto no plasma sanguíneo; e outro 23% está
unido á hemoglobina en forma de compostos carbamino. Xa que logo, a hemoglobina
transporta tanto oxíxeno coma dióxido de carbono, pero o CO2 non se une á
hemoglobina no mesmo sitio ca o oxíxeno, senón que se combina cos grupos
N-terminais nas catro cadeas de globina. Porén, debido aos efectos alostéricos
na molécula de hemoglobina, a unión de CO2 diminúe a cantidade de oxíxeno que se
une a unha presión parcial de oxíxeno dada. A diminución da unión de dióxido de
carbono no sangue debido a un incremento dos niveis de oxíxeno coñécese como
efecto Haldane, e é importante no transporte de dióxido de carbono desde os
tecidos aos pulmóns. Un incremento da presión parcial de CO2 ou un menor pH
causa a descarga do oxíxeno da hemoglobina, o que se chama efecto Bohr.

Nos mamíferos o sangue está en equilibrio coa linfa, que está formándose
continuamente nos tecidos a partir do sangue pola ultrafiltración de plasma nos
capilares. A linfa recóllese nun sistema de pequenos vasos linfáticos que se
dirixen ao conduto torácico, que desemboca na vea subclavia esquerda, onde a
linfa volve á circulación sanguínea sistémica.

A circulación sanguínea transporta calor polo corpo, e os axustes do seu fluxo
son unha parte importante da termorregulación. Un incremento do fluxo sanguíneo
na superficie (por exemplo, durante o tempo cálido ou un exercicio extenuante)
fai que a pel aumente de temperatura, o que fai que haxa unha perda de calor
máis rápida. Ao contrario, cando a temperatura externa é baixa, o fluxo de
sangue ás extremidades e á superficie da pel redúcese e impide a perda de calor,
e o sangue circula preferentemente polos órganos internos importantes.

A restrición do fluxo de sangue pode tamén utilizarse en tecidos especializados
para causar conxestión, o que ten como resultado a erección deses tecidos, como
ocorre no tecido eréctil do pene e clítoris.

Outro exemplo de función hidráulica é o das arañas saltadoras (Salticidae), nas
cales o sangue forzado a entrar nas patas a presión causa que estas se estiren e
orixinen un poderoso salto, sen necesidade de teren patas musculosas
voluminosas.

Nos insectos, o sangue chámase con máis propiedade hemolinfa, que non está
implicada no transporte de oxíxeno (un sistema de tubos chamados traqueas
ramifícase dentrodo corpo e leva o oxíxeno directamente ás células). A súa
función é levar nutientes aos tecidos e retirar os residuos nun sistema
circulatorio aberto.

Outros invertebrados utilizan proteínas respiratorias para incrementar a súa
capacidade de transporte de oxíxeno. A hemoglobina (con ferro e vermella) é a
proteína respiratoria máis común na natureza, e algúns invertebrados como os
anélidos tamén a teñen (outros anélidos teñen clorocruorina). A hemocianina
(azul) contén cobre e encóntrase en crustáceos e moluscos. Os sipuncúlidos,
priapúlidos, braquiópodos, e o xénero de anélidos Magelona teñen o pigmento
sanguíneo hemeritrina (con ferro, violeta). Crese que os tunicados poderían
utilizar as vanabinas (proteínas que conteñen vanadio) como pigmento
respiratorio (de cor verde brillante, azul ou laranxa), pero non é seguro, xa
que tamén poden ter hemocianina.

Os vermes tubícolas xigantes (Riftia pachyptila) teñen unhas hemoglobinas
especiais que lles permiten vivir en ambientes extraordinarios, como as
chemineas hidrotermais. Estas hemoglobinas tamén transportan CO2 e sulfuros, que
normalmente son letais para outros animais.

A materia que lle dá cor ao sangue (hemocromo) é fundamentalmente a proteína que
transporta o oxíxeno. Nos humanos esta proteína é a hemoglobina, pero os
distintos grupos de organismos utilizan diferentes proteínas.

A hemoglobina é o principal determinante da cor do sangue dos vertebrados. Cada
molécula ten catro grupos hemo con ferro, e a súa alteración con diversas
moléculas posibles altera a cor exacta. Nos vertebrados e outras criaturas que
usan a hemoglobina, o sangue arterial e capilar é de cor vermella brillante, xa
que o oxíxeno unido á hemoglobina lle dá unha forte cor vermella ao grupo hemo.
O sangue desoxixenado é dun ton vermello máis escuro; este sangue circula en
xeral polas veas, e pode verse durante as extraccións en doazóns de sangue ou
cando se toman mostras de sangue para análises. Isto é así porque o espectro de
luz absorbida pola hemoglobina varía entre os estados oxixenado e desoxixenado.

O sangue nos casos de envelenamento por monóxido de carbono é vermello
brillante, porque o monóxido de carbono causa a formación de carboxihemoglobina.
Nos envelenamentos por cianuro, o corpo non pode utilizar o oxíxeno, polo que o
sangue venoso permanece oxixenado, e é máis vermello brillante. Hai algunhas
condicións que afectan aos grupos hemo presentes na hemoglobina que poden facer
que a pel apareza azulada, un síntoma chamado cianose. Se o hemo é oxidado,
fórmase methemoglobina, que é máis marrón e non pode transportar oxíxeno. Na
rara condición chamada sulfhemoglobinemia, a hemoglobina arterial está
parcialmente oxixenada, e parece de cor vermella escura cun ton azulado.

As veas que están preto da superficie da pel parecen azuis por diversas razóns.
Porén, os factores que contribúen a esta alteración da percepción da cor están
relacionadas coas propiedades da dispersión da luz da pel e o procesamento do
sinal visual polo córtex visual, en vez de pola cor real do sangue venoso.

Os lagartos escíncidos do xénero Prasinohaema teñen sangue verde debido á
acumulación do produto residual biliverdina.

A presenza de ferro na hemoglobina aprovéitase pola policía científica para
buscar restos de sangue en escenarios de crimes utilizando a proba do luminol,
que reacciona co ferro dando un resplandor azul.

O sangue da maioría dos moluscos, entre eles o de cefalópodos e gasterópodos, e
tamén os de algúns artrópodos, como os cangrexos Xiphosura, é azul, xa que
contén a proteína que contén cobre hemocianina en concentracións de
aproximadamente 50 gramos por litro. A hemocianina é incolora cando esta
desoxixenada e azul escura cando está oxixenada. O sangue que circula nestes
animais, que viven xeralmente en lugares fríos e con baixas tensións de oxíxeno,
é de gris claro a amarelo claro, e vólvese azul escuro cando se expón ao oxíxeno
do aire, como ocorre cando sangran, o que se debe ao mencionado cambio de cor da
hemocianina cando se oxida. A hemocianina transporta o oxíxeno no fluído
extracelular, a diferenza do transporte intracelular de oxíxeno dos mamíferos
feito pola hemoglobina que está dentro dos eritrocitos.

O sangue da maioría dos anélidos terrestres e algúns poliquetos mariños usan a
clorocruorina para transportar oxíxeno. É verde en solucións diluídas. Outros
anélidos usan hemoglobina.

A hemeritrina utilízase para o transporte de oxíxeno en invertebrados mariños
como os sipuncúlidos, priapúlidos, braquiópodos, e os vermes anélidos Magelona.
A hemeritrina é rosa violácea cando se oxixena.

O sangue dalgunhas especies de ascidias e outros tunicados, contén proteínas
chamadas vanabinas. Estas proteínas únense ao vanadio, e a concentración de
vanadio no corpo destes animais é 100 veces maior que na auga mariña que os
rodea. Non está claro se están vanabinas transportan realmente oxíxeno. Cando se
expoñen ao oxíxeno vólvense amarelas mostaza.

Á hemoglonbina poden unirse outras substancias distintas do oxíxeno; nalgúns
casos isto pode causar un dano irreversible no corpo. O monóxido de carbono, por
exemplo, é extemadamente perigoso cando chega ao sangue por inhalación pulmonar,
porque o monóxido de carbono se une irreversiblemente á hemoglobina para formar
carboxihemoglobina, de modo que hai menos hemoglobina que se una ao oxíxeno, e
poden transportarse menos moléculas de oxíxeno polo sangue. Isto pode causar
asfixia insidiosamente. Un lume aceso nun cuarto pechado e pouco ventilado pode
ser moi perigoso porque xera monóxido de carbono, que se acumula no aire. Parte
do monóxido de carbono únese á hemoglobina cando se fuma tabaco.

O sangue para transfusións obtense de doantes humanos e almacénase en bancos de
sangue. Hai moitos tipos de grupos sanguíneos humanos, pero os importantes
antixenicamente son o sistema AB0, e o sistema Rhesus ou Rh. A transfusión de
sangue dun grupo incompatible pode causar graves e ás veces mortais
complicacións, polo que se comproba a compatibilidade antes das transfusións
para asegurar que se vai transfundir un produto compatible.

Moitas formas de medicación (desde antibióticos a quimioterapia) adminístranse
por vía intravenosa, xa que non se absorben axeitadamente polo tracto dixestivo.

Despois dunha perda aguda de sangue grave, poden administrarse por vía
intravenosa preparacións líquidas, xenericamente chamadas expansores do plasma,
xa sexa en solucións de sales (NaCl, KCl, CaCl2 etc.) a concentracións
fisiolóxicas, ou solucións coloidais, como dextranos, albumina sérica humana, ou
plasma conxelado fresco. Nestas situacións de emerxencia, un expansor do plasma
é un procedemento máis efectivo para salvar vidas ca unha transfusión de sangue,
porque o metabolismo dos glóbulos vermellos transfundidos non se recupera
inmediatamente despois dunha transfusión.

Na moderna medicina baseada en evidencias, utilízase a sangría no tratamento
dunhas poucas doenzas raras, como a hemocromatose e a policitemia. Porén, a
sangría e o uso de samesugas (hirudoterapia) eran intervencións comúns
utilizadas ata o século XIX que hoxe non se consideran válidas para o seu uso
común ou mesmo considéranse prexudiciais, xa que moitas doenzas se pensaba
incorrectamente que se debían a un exceso de sangue, seguindo os conceptos dos
equlibrios dos humores corporais da medicina hipocrática. Porén, modernamente, o
uso das samesugas é útil en microcirurxía (para evitar a conxestión venosa),
tromboflebite, artrose e outras condicións.

Na medicina grega clásica, o sangue estaba asociado co aire, coa primavera, e
cunha personalidade leda e cobizosa (sanguínea). Críase que o sangue era
producido exclusivamente polo fígado.

Na medicina hipocrática, o sangue era considerado un dos catro humores; os
outros eran a flegma, a bile negra e a bile amarela.

O sistema dos grupos sanguíneos AB0 foi descuberto no ano 1900 por Karl
Landsteiner. Considérase que Jan Janský foi o primeiro que clasificou o sangue
nos catro tipos A, B, AB, e O en 1907, que se seguen utilizando hoxe. En 1907
realizouse a primeira transfusión sanguínea con éxito. A primeira transfusión
non directa realizouse en 1914. O factor Rhesus descubriuse en 1937.



https://gl.wikipedia.org/wiki/Vaca

A vaca (Bos taurus) é un animal doméstico orixinario de Europa. Utilízase para a
produción de leite, carne e coiro e tamén é animal de traballo, dependendo da
raza e o grao de tecnificación do lugar. As femias coñécense como vacas e os
machos como bois ou touros. As crías denomínanse puchos, cuchos, cuxos, becerros
ou tenreiros, e desde o ano de idade ata que paren, xovencas. Existen os
adxectivos vacún/vacúa e bovino.

Segundo a FAO, no ano 2005 existían no planeta 1.272 millóns de vacas, incluíndo
nesta cifra a cebús e iacs. En 2009 a cifra ascendía a 1.382.241.378. Delas
corresponderían 270.675.336 a África, 509.551.701 a América, 439.175.098 a Asia,
38.616.809 a Oceanía e 124.222.434 a Europa. Destas, 6.020.200, están en España,
que ocupa o sétimo lugar do continente e o sexto da Unión Europea por número de
cabezas de gando bovino.

A orixe etimolóxica da palabra vaca non está clara e as hipóteses difiren moito
segundo os autores. Para Roque Barcia, vaca vén da voz sánscrita vapati, que
significa muxir, e que no sánscrito clásico pasaría a vapati, xa co significado
actual. A voz latina uacca proviría desa raíz sánscrita, co mesmo significado
tamén. Outra hipótese supón para a voz latina unha orixe na onomatopeica bacca,
que daría lugar tamén a bos, dando orixe ó seu heterónimo actual, boi. Para
outros a voz latina tería a súa raíz na voz hebrea vaca ou bacar, un substantivo
epiceno que significa o mesmo boi que vaca.

Parece probable que a vaca europea proceda da vaca salvaxe Bovidae primigenius
(Bos primigenius) domesticada hai uns 8.500 anos no sueste de Europa. Era pouco
común criar gado para alimentación. Comíanse apenas se morresen ou non fosen
máis útiles para carga ou para fornecer leite. Ao contrario da cabra, tamén
servía como animal de carga, mais precisaba de pastos maiores.

Carl von Linné identificou tres especies distintas: Bos taurus, ou gando
europeo, que inclúe tipos semellantes de África e Asia; Bos indicus, ou cebú, de
orixe asiática; e o Bos primigenius ou uros. Máis recentemente, estas especies
agrupáronse nunha única, Bos primigenius taurus, Bos primigenius indicus e Bos
primigenius primigenius. Existen numerosos híbridos e mesmo razas híbridas, cos
que se tenta combinar a produtividade do gado taurino coa rusticidade e
adaptabilidade a medios tropicais do gado cebú.

O boi e a vaca son un mamífero ungulado, herbívoro e ruminante que vive entre 14
e 16 anos.

O aparello dixestivo da vaca permítelle dixerir alimentos ricos en fibra, que
noutros sistemas dixestivos non serían aproveitábeis, regurxitándoos e
mascándoos de novo. A forza e rixidez das plantas débese á fibra, que é o
compoñente principal dos talos das gramíneas e outras; os azucres complexos
(celulosa e hemicelulosa) atópanse pechados nas paredes das células e son
inaccesíbeis para a maioría dos animais. Tras unha segunda mastigación, o
alimento pode ser dixerido por bacterias, protozoos e microbios que habitan no
rume, que xeran os ácidos graxos volátiles que supoñen a fonte de enerxía
metabólica primaria das vacas. Os microbios que habitan no interior do rume
sintetizan tamén aminoácidos de compostos de nitróxeno non proteínico como a
urea. O baixo contido enerxético da súa dieta fai que teñan que pasar gran parte
do día alimentándose.

As vacas contan cun estómago composto por catro cavidades, o rume, o retículo, o
omaso e o abomaso. O retículo é o de menor tamaño e o rume o maior. O contido do
retículo mestúrase co do rume case continuamente e comparten unha poboación
densa de microorganismos. O rume é un vaso de fermentación no que as partículas
de fibra permanecen entre 20 e 48 horas. O retículo separa as partículas que
teñen un tamaño pequeno (<1–2 mm) ou son densas (>1,2 g/ml), que son as que
poden pasar á terceira cavidade. A función principal do abomaso é a de
aproveitar auga e minerais como o sodio e o fósforo, que poden retornar ao rume
a través da saliva. O abomaso segrega ácidos fortes e moitos enzimas dixestivos.

O ubre dunha vaca contén catro glándulas cuxo tamaño e peso varían coa idade da
vaca e co seu estado de lactancia. Ademais, no 40% das vacas pódese atopar un ou
máis tetos adicionais, con ou sen tecido glandular asociado. O ubre dunha vaca
moi produtora pode chegar a dar 17,1 kg de leite ó día. O tamaña do ubre pode
sufrir variacións de ata 1/3 do seu volume no período que vai dende unha muxida
ata a seguinte. Esta variación depende da calidade do ubre e da cantidade de
leite segregado.

Dende o nacemento ata a súa puberdade, as glándulas mamarias das xatas pasan por
diferentes fases de desenvolvemento. O ubre aumenta de tamaño, adquirindo unha
forma definida, debido en parte á acumulación de graxa. A iniciación dos ciclos
estrais supón unha estimulación maior para o crecemento. Coa primeira preñez
complétanse os ductos, os tecidos secretores e o leito vascular.

O xenoma do Bos taurus está organizado en 29 pares de autosomas e dous
cromosomas sexuais, conta con máis de 27 000 xenes (dos que boa parte están
presentes no ser humano e a meirande parte correspóndense con grandes fragmentos
de cromosomas humanos, e en ocasións con cromosomas enteros) e uns tres mil
millóns de pares básicos, un tamaño similar ao do xenoma humano. A secuenciación
do xenoma da especie foi publicado no ano 2009 na revista Science no ámbito do
«Proxecto internacional de secuenciación do xenoma bovino» levado a cabo por
diferentes centros de investigación estadounidenses e que contou con fondos
principalmente norteamericanos, aínda que tamén participaron outros países como
Australia, Nova Zelandia ou Noruega, e que requiriu seis anos de traballo e a
participación de máis de 300 científicos de 25 países. Os traballos foron
realizados sobre o caso dunha vaca da raza Hereford.

Os coñecementos adquiridos a través desta secuenciación poden ter importantes
implicacións na gandaría bovina, tanto no sector cárnico como no leiteiro, e
tamén no que se refire á reprodución ou á adaptación das especies ás técnicas
gandeiras ou no seu impacto medioambiental. Este estudio tamén é relevante pola
importancia destes bóvidos domésticos como organismo modelo en investigacións
sobre a obesidade, enfermidades infecciosas, endocrinoloxía, fisioloxía e
técnicas reprodutivas.

As vacas poden transmitirlle ao ser humano a tenia da especie Taenia saginata
cando este come carne de vaca pouco cocida que conteña os cisticercos (larvas)
da tenia, que á súa vez a vaca adquiriu ao comer herba contaminada con ovos do
verme procedentes de feces humanas. Unha vez inxeridos os ovos pola vaca, os
cisticercos da tenia enquístanse principalmente na musculatura, sobre todo nos
músculos maseter, corazón, lingua, músculos das costas, diafragma e
intercostais, e en menor medida no esófago, a graxa do fígado, pulmóns, ganglios
linfáticos e tecido celular subcutáneo, orixinando a cisticercose bovina, que
moitas veces é asintomática. Segundo a normativa comunitaria e española a
inspección sanitaria da carne debe realizarse examinando a lingua, esófago,
corazón, diafragma, maseter e superficies da canal.

O leite é un líquido branco secretado polas glándulas mamarias dos mamíferos
durante o período de lactancia. Componse de auga, proteínas, graxas, lactosa,
vitaminas e minerais. O leite de vaca ten un alto contido en proteínas. A
lactosa, o azucre contido no leite, é un disacárido que, para ser absorbido,
debe ser roto polo enzima lactase nas súas unidades compoñentes, a glucosa e a
galactosa. O baixo nivel de lactase nalgunhas persoas provoca intolerancia á
lactosa.

As primeiras noticias da preparación de leite en po foron referidas por Marco
Polo no século XIII:

A carne de vaca ten aproximadamente un 75% de auga, un 20% de proteínas e un 5%
de graxas, carbohidratos e minerais. O músculo contén no seu interior grupos de
fibras microscópicas formadas polas proteínas actina e miosina, e as que
compoñen o tecido conectivo, máis abundantes canto máis sometido a exercicio
está o animal, e responsables da dureza da carne. O castrado dos bois criados
para carne busca, precisamente, que o animal sexa menos activo e teña unha carne
máis mol. Igualmente a crianza dos bois de Kobe, que reciben masaxes ó longo do
lombo, ten por obxectivo manter ó animal relaxado e evitar a tensión muscular.

En 1996 a carne de Ternera Gallega pasou a ser recoñecida pola Unión Europea
como Indicación Xeográfica Protexida. Os tenreiros, de raza rubia galega ou
morena galega, son sacrificados con menos de 10 meses. A súa carne é
característica pola súa cor rosa claro ou vermello suave, infiltración graxa de
cor branca, aspecto magro, textura suave e agradable sabor.

En orixe as vacinas eran substancias elaboradas a partir do soro das vexigas que
certas doenzas lles producían ás vacas.

A orixe da protección contra a varíola é moi antiga. Téñense empregado diversos
métodos, dende a inhalación de pus desecado ata a relativamente moderna vacina
de Jenner. En 1796 Edward Jenner observou que os muxidores de vacas que
contraían unha enfermidade coñecida como vaccinia desenvolvían unha lesión e
quedaban inmunizados contra esa doenza. Jenner tomou material da lesión dun
enfermo e inoculoullo a unha persoa sa, que quedou inmunizado tamén. Naceu así a
vacinación, que hoxe se describe como estimulación inmunolóxica para producir
unha resposta inmune primaria. Grazas ás investigacións de Jenner erradicouse a
varíola en 1977, sendo un mozo somalí o último contaxiado rexistrado.

En 1803 a Real Expedición Filantrópica da Vacina, dirixida por Francisco Xavier
Balmis, con 22 nenos do Colexio dos Expósitos da Coruña e a súa coidadora,
Isabel López Sandalla, partiu do porto coruñés con destino a Puerto de Veracruz,
México. O seu propósito era estender a vacinación nas colonias españolas e
mitigar os estragos que a varíola estaba provocando. A expedición foi sufragada
por Carlos IV e recorreu Hispanoamérica, Filipinas, Cantón e Macau. Os nenos
transportaron a vacina, que cada semana lles era inxectada a dous deles nos
brazos, das pústulas dos inoculados a semana anterior. A expedición regresou a
España en setembro de 1806.

En Occidente a arte rupestre desenvólvese sobre todo no Paleolítico Superior. A
meirande parte das mostras consérvanse en paredes e teitos de covas ou abrigos
rochosos, pero tamén hai pequenos obxectos de corno, marfil ou óso. O 60% dos
animais representados nas pinturas rupestres deste período no suroeste de Europa
son bóvidos e équidos, e no 60% dos xacementos europeos de transición entre o
Paleolítico Superior e o Mesolítico existen representacións de bois e corzos. A
pouquidade de bóvidos nos xacementos natufienses de Israel e Mesopotamia suxire
que a gandería e a agricultura eran xa incipientes naquela zona. Calcúlase que o
comezo da cría de gando doméstico no sur de Francia e da Península Ibérica
comezou contra o ano 8.000 a.C. Hai rexistros que testemuñan o seu uso doméstico
en Tesalia no sétimo milenio antes de cristo, en Anatolia e Israel no sexto, en
Irán no quinto, en Exipto no cuarto, en Europa a partir do terceiro e segundo
milenios. Os animais criados eran de tipo brachyceros, de menos tamaño que que a
de tipo uroide.

O gando vacún empregado durante a Idade de Ferro compoñíase de bos longifrons,
unha especie hoxe desaparecida. Está comprobado o seu uso como animal de tiro no
traballo dos campos. Con toda probabilidade os seus excrementos eran empregados
como fertilizante.

Na Creta minoica atopáronse representacións de bois en múltiples manifestacións
artísticas. A principal figura mítica da Creta antiga está presente na lenda do
Minotauro, que chegou a nós a través de narracións de Homero, Hesíodo,
Tucídides, Píndaro, Plutarco e outros, así como por Ovidio na súa Metamorfoses.

Segundo conta a lenda, Europa era filla do rei de Tiro, en Fenicia. Coa axuda de
Hermes, Zeus toma a forma dun boi branco, manso e fermoso, e mesturado entre a
manda de bois do rei chega á praia na que se atopan Europa e outras doncelas.
Europa, confiada, senta sobre o lombo do boi e este penetra na mar, avanzando
entre as ondas ata chegar a Creta. Alí Europa dará a luz a tres fillos de Zeus:
Minos, Sarpedón e Radamantis. Cando Zeus marcha, Europa casa con Asterión, rei
de Creta, quen adopta ós seus tres fillos. Minos quere permanecer no trono de
Asterión cando este morre, e para iso conta coa axuda de Poseidón. Nunha disputa
cos seus irmáns, Minos asegúralles que os deuses o elixiron a el como novo rei,
e cando seus irmáns queren un sinal aparece do mar un boi branco que Poseidón
lle proporciona a Minos a condición de que lle sexa devolto en sacrificio. Pero
Minos decide sacrificar outro boi e quedarse co verdadeiro para que sexa o
semental das súas vacas.

Ó mesmo tempo Minos emprende unha guerra contra Atenas, entón gobernada por
Exeo, e outras cidades continentais. Mentres Minos está guerreando no
continente, Poseidón desperta en Pasifae, a súa esposa, un forte amor polo boi.
A petición de Pasifae, Dédalo construíu unha figura dunha vaca en cuxo interior
Pasifae podía meterse para ser posuída polo boi. De resultas desta xuntanza
carnal nace un ser medio home e medio boi, que será chamado Minotauro. Para
agochar a súa vergoña, Minos pídelle a Dédalo que constrúa un labirinto do que
non sexa posible saír. Logo faille construír tamén unha torre cunha cela no
alto, na que Minos pechará a Dédalo e ó seu fillo Ícaro en castigo por colaborar
con Pasifae no seu plan de seducir ó boi. Dédalo e Ícaro lograrán saír da cela
cunhas ás fabricadas con cera, pero Ícaro perecerá por abeirarse demasiado ó
sol.

Ó Minotauro había que entregarlle cada ano sete mozos e sete mozas, ós que
devoraba. Os mozos eran entregados por Atenas, en tributo, ata que entre eles
aparece Teseo, fillo ilexítimo que Exeo tivera con Etra. Ariadna, filla de
Minos, namórase de Teseo e axúdao dándolle unha espada e un carrete de fío.
Teseo mata ó Minotauro e sae do labirinto seguindo o fío que dispuxo ó entrar.
Teseo e Ariadna marchan cara a Atenas, pero fan parada en Naxos e Ariadna é
abandonada aló, onde a recolle Dioniso, o deus boi, e casa con ela.

A importancia deste mito radica en que o boi era en Creta e en todo o
Mediterráneo oriental un animal sagrado de carácter totémico, e como tal era
inmolado en cerimonias de iniciación nas que o iniciado adquiría a súa forza. O
boi é o tema preferido da arte minoica, na que se representa cunha gran
fidelidade participando en escenas áulicas nas que mozos e mozas medio espidos e
desarmados saltan sobre el. A conxunción da danza, a cova (labirinto), o boi e a
morte fan pensar en ritos de fecundidade. A propia loita entre Teseo e o
Minotauro cobra unha forza extraordinaria na iconografía entre os séculos VII e
V antes de Cristo, e chegan á pintura e ó mosaico ata pasado o século IV para
regresar pasado o Renacemento e quedarse practicamente ata os nosos días..

Nos templos mesopotámicos é frecuente atopar representacións duns seres
mitolóxicos chamados lamassu en Asiria. Os lamassu son seres mitolóxicos de
natureza híbrida que adoitaban situarse nas entradas das cidades e dos templos
como gardiáns. En orixe os querubíns tiñan un corpo entre o dun león e o dun
boi, a cabeza dun home e as ás dunha aguia. O león e o boi representaban a
diferentes divindades en moitos pobos antigos, dende Exipto ata Mesopotamia ou
Israel. Atopáronse representacións de querubíns en moitos lugares de Siria e
Palestina, así como en Mesopotamia, e sábese que o rei Salomón mandou decorar o
templo e a Arca da Alianza con imaxes de leóns, bois e querubíns.

Os equivalentes dos lamassu no Antigo Testamento son os querubíns (en hebreo
kerub, do asirio kâribi e relacionado co acadio harabu), seres asexuados que non
se asemellan nada ós encantadores mozos con ás da arte renacentista e de
períodos posteriores. Protexen o camiño que leva á Árbore da Vida e gardan a
entrada do Edén, pero aparecen tamén na visión de Ezequiel cun aspecto moito
máis terrible: con catro ás, cabeza humana e rostro de león, de aguia ou de boi.
Existe unha posible relación entre os querubíns e o Tetramorfo, os catro animais
que simbolizan ós catro Evanxelistas. De todos modos a representación destes
seres mitolóxicos foi cambiando co paso do tempo, e xa no século I o escritor
xudeu Flavio Xosefo di: "ninguén pode dicir como eran"..

En diversos achados arqueolóxicos en xacementos ibéricos atopáronse pezas con
forma de pel de boi que terían sido empregadas como ornamentos peitorais. Este
motivo artístico podería ter antecedentes en Micenas, Chipre e Mesopotamia e
está presente en elementos arquitectónicos e funerarios de necrópoles e poboados
ibéricos do sur peninsular. A súa orixe parece estar no comercio do cobre, que
dende Chipre se exportaba a todo o Mediterráneo en lingotes con forma de pel de
boi, e que á súa vez proviría do comercio de reses. Esta forma de representación
do boi remite á súa consideración como animal sagrado, que ten orixe na área
sirio-palestina e foi adoptada polas elites ibéricas.

O deus Dionisio, fillo de Zeus e Niobe, pasou a Exipto, onde foi coñecido baixo
o nome de Apis e casou con Isis. A denominación Sarapis apareceu no século II e
xeneralizouse, sobre todo en latín, proveniente de Usar-Hape (Osiris-Apis), é
dicir, a conxunción do deus Osiris e o boi Apis, que recibía culto en Menfis
polo menos dende o cuarto milenio antes de Cristo. Apis é a representación
animal das potencialidades da deusa da terra, Isis, do mesmo modo que Osiris é a
súa representación humana. Aparecido a comezos do século III a.C., Sarapis
chegou a suplantar a Osiris no culto, sobre todo no oficial.

Cando os sacerdotes atopaban un boi que reunía todas as características do deus
Apis (unha mancha branca na fronte, a figura dunha aguia pintada no corpo etc)
alimentábano con leite durante corenta días e logo levábano por barco ata Menfis
e era conducido ó templo de Osiris. Alí tiña dous cortellos, dos cales non saía
case nunca, e sempre con séquito e escolta. Tamén tiña dous santuarios; se
entraba nun deles había bos presaxios, se entraba no outro habíaos malos.
Segundo a liturxia exipcia, este boi sagrado só debía vivir un tempo
determinado, ó cabo do cal era trasladado ó Nilo e afogado. Entón entrábase nun
período de loito no que se lamentaba a súa morte como se fose o propio Osiris o
que morrera. Cando se atopaba un novo boi para substituír ó anterior celebrábase
a resurrección de Osiris.

Da época romana coñécese moito menos, sobre todo do que significaba para os seus
fieis. Foi favorecido polos Flavios e adorado especialmente dende a época de
Adriano. Parece que as súas funcións eran as de protexer e portar a ledicia e a
felicidade. Desta época non se coñecen lugares de culto nin expresións votivas
dedicadas a el. Non ten un corpo sacerdotal propio, pode falarse dunha
transformación do deus nun amuleto que asegura a felicidade ó seu portador ou ós
habitantes da casa.

No libro bíblico do Pentateuco establécese a cerimonia que hai que practicar con
calquera persoa que tivese tocado un cadáver. Foi ditada por Xehová a Aharón, e
nela empréganse as cinzas dunha vaca sacrificada para elaborar unha auga de
purificación:

A corrupción levítica está intimamente relacionada co contacto coa morte.
Mentres que a ofrenda habitual era de animais machos, neste texto sinálase
expresamente que tiña que escollerse unha vaca. A vaca expiaría a impureza
causada pola morte, do mesmo xeito que o chivo cargaba cos pecados individuais
ou o paxaro limpaba da lepra, que significaba a morte en vida. É interesante
observar que o propio acto do sacrificio move ós seus participantes a un estado
de impureza, o cal dá idea de que non había ninguén que pola súa propia
santidade estivese a salvo do peso do pecado derivado da morte. O paralelismo
entre o sangue de Cristo e as cinzas dunha vaca queda expresada en Hebreos 9:13,
14, onde se fai énfase na súa capacidade purificadora:.

Na Apocalipse descríbesenos o Tetramorfo, tamén chamado os Catro viventes,
gardián de segredos e depositario de misterios:

O Tetramorfo é a recreación dunha visión de Daniel, na que este vía catro
bestas, e que tiña o seu antecedente no soño de Nabucodonosor II, no que se lle
aparecía unha estatua de catro metais que era derrubada por unha pedra, e que
facía alusión ós catro imperios que desaparecerían ante o Fillo do Home. No
Tetramorfo o león representa a san Marcos, o becerro a san Lucas, o home a san
Mateu e a aguia a san Xoán. Os catro viventes da Apocalipse, en representación
dos catro evanxelistas, flanquean ó Pantocrátor ou Cristo en Maxestade, que está
sentado no seu trono e inscrito nunha mandorla ou améndoa mística que une cos
seus bicos o ceo e a terra.

Unha das suras nas que se divido o Corán, concretamente a segunda, é a coñecida
como Sura da vaca. Nela relátase unha versión da pasaxe antedita do Pentateuco,
na que difiren algúns detalles. Entre eles, o interlocutor con Alá non é neste
caso Aharón, senón o seu irmán, Moisés:

Para o hinduísmo a vaca é un animal sagrado, o cal implica non matala nin
comela. O hinduísmo considera que cómpren 86 reencarnacións para chegar de diaño
a vaca, e unha máis para converterse en ser humano. Quen mate unha vaca renacerá
no chanzo máis baixo da cadea de reencarnacións. Na India o aprecio polos
animais está influído polo budismo, pero a sacralización da vaca ten a súa orixe
nos primeiros vedas, onde é representada como o arquetipo da nai vizosa e do
cosmos. Na mitoloxía hinduísta a vaca é o animal que guía ó home despois de
morto para axudarlle a cruzar o río Vaitarni, que separa o mundo do ceo.

En moi poucos estados da India está permitido sacrificar este animal que é
adornado con grilandas, cando enferma, e é motivo de celebración cando ten un
becerro, o ritual de celebración reune ó seu dono, ós veciños e un sacerdote. O
escritor Monier Williams describe deste xeito a adoración deste animal na India:

A énfase que o hinduísmo pon no respecto á vaca pode ser explicada como
consecuencia de que a vaca sexa o resultado da transformación do modelo
sacrifical: a vaca dá o seu leite e sobrevive, en contraste con outros animais,
habitualmente a cabra, que se mata. A transición de comer a carne da vaca, como
se facía nos vedas, a só beber o seu leite descríbese a través de mitos nos que
a vaca chega a simbolizar a cultura do sabio en contraste coa natureza do
cazador.

Certos produtos da vaca téñense empregado cun uso medicinal ou profiláctico,
ademais do nutritivo, en diferentes lugares e en distintos momentos da historia.
En moitas sociedades o límite entre relixión e medicina non está claro, de modo
que os remedios médicos moitas veces participan de supersticións nas que
intervén o significado simbólico do animal.

Na India e no Tíbet o valor purificador dos ouriños e do esterco da vaca é moi
significativo, para uso tanto externo como interno. Na India tradicionalmente os
ouriños mesturábanse coa comida e mollábanse con eles as imaxes sagradas. Era
habitual deterse a recoller os ouriños de calquera vaca pola rúa. Tamén
empregábanse como medicina os grans de trigo que non foran ben dixeridos polas
vacas e se atopaban entre o seu esterco. Nalgúns ritos brahmánicos purificábase
a habitación botando esterco de vaca no chan e mollando cos seus ouriños as
paredes. Os penitentes hindús debían beber unha mestura chamada panchakaryam,
composta de leite, manteiga, callo, esterco e ouriños. Certos monxes untan o seu
rostro, o peito e os brazos coas cinzas resultantes de queimar esterco de vaca,
antes de saír a pedir esmola, portando na man un feixe de plumas de pavo real.

Plutarco relata, entre os hábitos relixiosos dos gregos, o de revolcarse espidos
en esterco e en lama. Xa en Roma, Ovidio conta que as cinzas dunha vaca
sacrificada despois de parir se conservaban como símbolo expiatorio no templo de
Vesta xunto con cascas de feixón, que se empregaban para fertilizar os campos.
En 1253, Rubruquis, un monxe enviado en misión diplomática ante o Gran Khan dos
tártaros, explica que estes empregaban o esterco de vaca como combustible para
cocer o pan.

Na súa obra De stercoribus brutorum, Schuring explica as propiedades medicinais
dos estercos de diferentes animais. O da vaca (aqua omnium florum) era efectivo
contra a gota e os tumores, as picaduras das avespas e as abellas, a tuberculose
e a epilepsia nos bebés, as doenzas renais, gangrena, reumatismo, hidropisía e
manchas da pel. Outros autores do século XVIII aconsellan o seu uso contra as
doenzas máis variadas. No século XIX un farmacéutico de París chamado Bouillon
Lagrange publicou a receita dun licor feito a base de esterco de vaca e
augardente. Nesta mesma época empregábase o esterco para fabricar a chamada Auga
das mil flores, un remedio para a caquexia. Tamén do século XIX George W.
Melville relata que en Siberia se adoitaba beber o leite mesturado con ouriños
para baixar a febre, igual que se facía na África central.

En certas zonas de Irán, na actualidade, os ouriños da vaca, do boi o da cabra
son empregados para lavar a cara e as mans. Non se debe tocar nada mentres as
mans e a cara permanezan molladas, e logo deben lavarse con auga. Estas mesmas
ablucións practícanse coas mulleres acabadas de parir, que deben ademais beber
un pouco deses ouriños. Os mosaguey utilizan leite e esterco da vaca para
elaborar unha sopa que lles dá forzas. Os hotentotes untan o corpo de graxa
sobre a que esparexen esterco de vaca e os mandingo aplícano sobre as feridas
abertas, mentres que os dinka dormen sobre cinzas de esterco de vaca e se lavan
cos seus ouriños tamén. En occidente atopamos o uso do esterco da vaca
relacionado coa medicina tradicional en Bretaña, Inglaterra e Estados Unidos.

Christian Franz Paullini conta como en Europa as mulleres do campo, para evitar
que as meigas lles botasen a perder a manteiga, botaban un pouco de leite fresco
de vaca sobre excrementos humanos, a consecuencia do cal as meigas perdían todo
o seu poder. O mesmo poder era atribuído ós ouriños da vaca empregados en
ablucións.

Existen unhas 800 razas de vacún en todo o mundo, das que unha ducia son comúns
en Galicia. As variedades tradicionais galegas son:

O seguinte cadro indica a evolución que experimentou a gandaría bovina en
Galicia, expresada en porcentaxes con respecto á cifra de cabezas de gando
existentes en 1891:

Dende 1865, e con máis claridade entre 1891 e 1925, as tres cuartas partes do
peso vivo están constituídas por gando bovino, seguíndolle en importancia o
porcino e, en proporcións case insignificantes, de 1891 en adiante, as restantes
especies. O predominio dos vacúns é máis significativo se consideramos a
transformación cualitativa que se produce ó incrementarse a participación do
bovino e do porcino fronte a outras especies que, como o ovino, tiñan unha
presenza moi destacada a mediados do século XIX. En termos económicos o bovino e
o porcino acumulaban o 92,1% da riqueza gandeira, se ben a maior cotización do
porcino alteraba a súa proporción con respecto do seu peso vivo. Estes profundos
cambios cuantitativos orixinaron cambios igualmente profundos na práctica
gandeira, como a estabulación do gando, a selección das razas, a busca dos
mellores sementais ou a celebración de concursos gandeiros para estimular a
mellora xenética, factores todos eles que obrigaron ó gandeiro galego a adquirir
unha preparación técnica que superaba as prácticas tradicionais.

No relativo á mellora das razas, a principio do século XX prodúcese en Galicia
un amplo debate sobre a necesidade de mellora das razas autóctonas, que se
consideraban dexeneradas, e a introdución de innovacións no ámbito da hixiene e
do control de enfermidades. O máis significativo neste campo é a introdución
dunha raza mellorada de aptitude mixta (leite, carne, tiro) que pasou a ser
coñecida como vaca marela ou vaca rubia galega, e que se obtivo do cruzamento de
exemplares selectos de vaca do país e da raza Simmenthal suíza, ou en ocasións
da raza pardo-alpina. O resultado destes cruzamentos foi unha raza máis
produtiva, con máis peso medio, maior rendemento lácteo e, sobre todo, cárnico
(arredor dun 30%), con femias máis fértiles e mellores criadoras.

En 1963 estimábase que o número de cabezas de gando bovino ascendía a 1.010.000.
Para elas dispoñíase de 400.000 hectáreas de prado e cultivos de forraxe. A
superficie de pastos de monte ascendía a 1.500.000 hectáreas. En 1962 na
provincia da Coruña calculábase que o 20% das vacas sufrían de tuberculose e que
o 17% eran estériles.

No ano 2007 había en Galicia un total de 78.230 explotacións gandeiras que
contaban con 546.405 hectáreas. Delas, 75.630 contaban con terreos de pasto de
secaño, distribuídos en 518.898 hectáreas, e 17.244 tiñan pastos de regadío,
cunha superficie de 27.507 hectáreas. De todas elas, 48.227 explotacións eran de
gando bovino, con 983.433 hectáreas de pasto en total. Segundo o IGE, no ano
2008 os datos dos efectivos e as explotacións de gando bovino en Galicia eran os
seguintes:

No 2014 as características do sector bovino galego eran as indicadas na seguinte
táboa:

No sistema agrario tradicional galego a vaca foi o principal subministrador de
forza de traballo ademais de achegar outros bens (alimento —carne e leite—,
coiro, esterco). As familias procúranlle á vaca os mellores coidados, sabedores
de que no seu benestar descansa a supervivencia deles. Este aprecio evidénciase
na linguaxe popular. Invócase ós santos para que lles conserve a saúde, en
especial a San Antonio o das vacas. Hai días santos nos que non se as pode
axugar, romarías ás que son levadas, amuletos que se lles colgan dos cornos,
exvotos con forma de vaca que se levan ás igrexas. Está establecida socialmente
a conveniencia de expresar que non se ten envexa das vacas do veciño,
pronunciando frases do tipo "Deus chas ampare" ou algunha invocación a San
Antonio. Ante a envexa, provocadora de doenzas no gando, hai remedios de
natureza máxica como conxuros, ensalmos ou responsos, e tamén para comprala ou
vendela, para protexela, para entrala por primeira vez na casa, para que teña
cuxos, para cando os ten, para vendelos, para cando non quere andar, para cando
non se deixa munxir, para cando non come etc.

Tamén en certos comportamentos ou doenzas das vacas apréciase a actuación de
forzas maléficas, como as meigas, a envexa ou o mal de ollo, estes dous
intimamente ligados. Se unha vaca entra a pastar no prado do veciño, iso
interprétase como sinal de que o dono da vaca ten envexa del. Igualmente se a
vaca enferma despois de ser vista polo veciño interprétase como sinal de envexa.
Se a vaca non dá leite ou este sae manchado de sangue presúmese a envexa dunha
meiga, que hai que remediar cun conxuro. Carmelo Lisón Tolosana interpreta a
esta estrutura antropolóxica a función de manter a necesaria solidariedade
comunal, que se mantería dentro dos límites impostos polo medo ás consecuencias
negativas do incumprimento das súas normas.

Contra a envexa hai remedios como a chamada herba da envexa (nalgúns lugares a
saponaria vulgaris, noutros outras), que hai que fregar en cruz sobre o ubre ou
o lombo do animal envexado ou pendurar da porta da corte, ou a vara da envexa, o
acivro. A saqueta da envexa, outro dos remedios, é unha bolsiña con cornos de
vacaloura que se pendura dos cornos da vaca que se quere protexer. Contra o
poder das meigas tamén hai conxuros, nos que interveñen elementos relixiosos
como a auga bendita e outros profanos, como a dómina, unha bolsiña que contén
carbóns bendecidos, allos virxes, nove grans de ruda, nove dentes de allo,
incenso e pedra da ara. Ó mesmo tempo rézaselle un responso.

Por toda Galicia existe a crenza popular de que á cobra lle gusta beber leite.
Pénsase que este gusto chega ó extremo de levala a buscar o leite nos ubres das
vacas, para o cal sobe polas súas patas e a morde no teto. Tamén crese que,
noutras ocasións, a cobra mama do peito da muller lactante, introducindo a súa
coa na boca do neno para que non chore mentres chucha nela. A muller ou a vaca
da que mamou unha cobra establece con ela un vínculo moi estreito que a privará
do seu estado normal e a fará querer seguir dándolle de mamar. O leite emprégase
como cebo para cazar as cobras, na crenza de que se senten atraídas por el.

Nalgúns lugares existe a tradición de manter un boi de propiedade comunal.
Cómprano os veciños que teñen máis gando e é mantido pola persoa que presenta a
oferta máis baixa nunha poxa, que lle é pagada en especie ou en metálico, ou
ambas. Cada casa paga en función do número de vacas que teña. O boi é criado en
terreos tamén comunais e serve para cubrir as vacas dos veciños.

Na cultura popular galega a forte presenza da vaca faise patente pola abondancia
de refráns en torno a ela:

Castelao, no seu Sempre en Galiza, dedica un fragmento do capítulo XXXII do
Libro I á vaca e ó seu significado, establecendo un claro paralelismo entre o
carácter do animal e a situación actual e futura da nación:

Pola súa mansedume e a súa fecundidade, a vaca simboliza o señorío sobre as
terras vizosas e ben traballadas. O seu uso en escudos de armas non é moi
habitual, pero aínda así está presente na Heráldica. Nos brasóns galegos
debúxase sempre andante e bucleada, con cornos, colar e chocallo, amosando
sempre os ubres. A miúdo aparecen varias vacas nun mesmo brasón, ou ben só as
súas cabezas. Emprégase esmaltada en prata, ouro ou goles.

As becerras son empregadas tamén, debuxadas sen cornos e con ubres pequenos.
Úsanse ás veces como armas parlantes, como no caso das armas dos Becerra,
Tenreiro, Vaquerizo ou Vaquero. Adoita representarse os bois andantes e
bucleados, ás veces emuselados, cos cornos cara arriba e unha mata de crin entre
eles. Pola contra, o touro leva os cornos dirixidos cara adiante e normalmente
preséntase enfurecido, erguido sobre as patas traseiras, en sable, ouro ou
goles, excepcionalmente vilenado. En Galicia atópase nos escudos dos Barreiro,
Vervetouros (coas súas variantes Berbetoros e Vervetoros), Borrás, Campra,
Herce, Touriño e Tourón, tamén con frecuencia como armas parlantes.



https://gl.wikipedia.org/wiki/Wikipedia

A Wikipedia é un proxecto de enciclopedia de contido libre, multilingüe e de
contido aberto operativo grazas á organización sen ánimo de lucro Fundación
Wikimedia. O seu nome é unha mestura das palabras wiki (unha tecnoloxía para
crear páxinas web colaborativas) e enciclopedia. Foi lanzada o 15 de xaneiro do
ano 2001 por Jimmy Wales e Larry Sanger, e o seu obxectivo é recadar a suma de
todo o coñecemento humano no maior número de linguas. En 2015 recibiu o Premio
Princesa de Asturias de Cooperación Internacional e o Premio Erasmus.

A data de abril de 2008, a Wikipedia tiña máis de 10 millóns de artigos en 253
linguas, das que a cuarta parte formaban parte da versión inglesa. Os artigos da
Wikipedia foron escritos de xeito colaborativo por persoas voluntarias ao redor
do mundo e case que todos os seus artigos poden ser editados por calquera que
teña acceso a este sitio web. Desde que comezou, a Wikipedia foi obtendo
constantemente máis popularidade, e, actualmente, é a maior e máis grande
referencia de traballo na internet.

Os críticos da Wikipedia obxectan o seu sistema de prexuízos, as súas
incoherencias e a súa política en favor do consenso por riba das credenciais no
seu proceso editorial. A fiabilidade e precisión da Wikipedia tamén son outros
asuntos. Outras críticas están centradas na súa susceptibilidade ao vandalismo e
á adición de información falsa ou non verídica.

Ademais de ser unha referencia enciclopédica, a Wikipedia recibiu a atención
principal nos medios de comunicación como unha fonte en liña de noticias de
última hora dado que é constantemente actualizada.

A versión da Wikipedia en lingua galega, máis coñecida como Wikipedia en galego
ou, amigablemente, Galipedia, existe desde o 5 de marzo de 2003 e, actualmente
conta coa cifra de 137.351 artigos na súa base de datos.

Isto dá como resultado que Wikipedia significa "educación rápida" ou
"enciclopedia rápida".

En marzo do ano 2000, Jimbo Wales creou Nupedia, un proxecto de enciclopedia
libre baseado nun ambicioso proceso de revisión por pares, deseñado para facer
os seus artigos dunha calidade comparable á das enciclopedias profesionais
grazas á participación de eruditos (principalmente doutorandos e académicos),
aos que se propuña colaborar de modo non remunerado.

Debido ao lento avance do proxecto, en 2001 creouse un wiki (UseModWiki)
vinculado a Nupedia cuxa finalidade inicial era axilizar a creación de artigos
de forma paralela, antes de que estes pasasen ao sistema de revisión por
expertos. Existe certa polémica entre os fundadores de Nupedia sobre quen lle
propuxo orixinalmente a Jimbo Wales a idea de usar un wiki, se Larry Sanger ou
ben unha terceira persoa, pero o caso é que o éxito daquel "pequeno proxecto
paralelo" (Wikipedia) acabou eclipsando a Nupedia, que deixou de funcionar en
2003.

Larry Sanger, editor responsable da Nupedia, pasou a colaborar coa Wikipedia e
traballou activamente na organización e directrices do proxecto, marchando en
2002. Nese ano, Wikipedia abarcaba 26 lingua que se converteron en 46 en 2003,
e, a finais de 2004, xa eran 161. Ambas as dúas enciclopedias, Wikipedia e
Nupedia, coexistiron ata a extinción da segunda, no ano 2003. En 2007, a
Wikipedia en inglés superou os 2 millóns de artigos, converténdose na maior
enciclopedia da historia, superando á Yongle Dadian do ano 1407, que sostivo a
marca durante varios séculos.

Existen tres características esenciais que representan o proxecto que é a
Wikipedia. Estas son as que definen, conxuntamente, a función que ten a
Wikipedia na web:

Os participantes da Wikipedia habitualmente acordan e manteñen un número
reducido de políticas básicas para o correcto funcionamento e mantemento do
wiki. Para redactar as devanditas políticas, estas deben basearse nas normas
básicas dos cinco piares. Entre as políticas máis destacadas atópanse as
seguintes:

Un dos problemas grandes e constantes da Wikipedia é o vandalismo. Dado que o
lema de todas as wikipedias é «a enciclopedia libre que calquera pode editar»
(«the free encyclopedia that anyone can edit») os vándalos aos que lles gusta
estragar o traballo dos demais poden facelo libremente. Estes vandalismos son
modificacións parvas ou ofensivas que se fan artigos da enciclopedia.

A maioría dos vándalos son anónimos, pois Wikipedia permite a edición dos seus
artigos sen rexistrarse previamente. Algúns casos extremadamente raros teñen
pasado nos que un usuario rexistrado comete actos de vandalismo reiteradas
veces. Estes últimos casos adoitan corresponder coa expresión de motivacións
ideolóxicas, culturais ou relixiosas que empurran o vándalo a continuar editando
e tentar impoñer as súas crenzas.

Na edición da Wikipedia participan miles de persoas en todo o mundo que son
coñecidas como wikipedistas. No ano 2007, segundo un estudo realizado por
investigadores da Universidad Rey Juan Carlos de Madrid chamado Wikipedia: A
quantitative analysis, constatouse que o número de editores nas 10 maiores
wikipedias en número de artigos fora decrecendo ao superar o número de
wikipedistas que abandonaban o proxecto o número dos que se incorporaban.
Ademais, a tese predi que isto irá a peor xa que, en palabras de Felipe Ortega,
"o número de abandonos tende a medrar cada vez máis rapidamente".



https://gl.wikipedia.org/wiki/Lingua_inglesa

A lingua inglesa ou inglés é unha lingua indoeuropea da subfamilia das linguas
xermánicas occidentais que xurdíu na Inglaterra anglosaxoa e que arestora é unha
lingua franca a nivel global. Recibe o seu nome dos anglos, unha das tribos
xermánicas que migraron cara a Inglaterra, e cuxo nome deriva da península de
Angeln, no mar Báltico. Está estreitamente relacionado coas linguas frisoas,
malia que o seu vocabulario foi incluído significativamente por outras linguas
xermánicas a comezos da Idade Media, e posteriormente polas linguas románicas,
particularmente o francés. O inglés é a lingua oficial ou unha das linguas
oficiais de case 60 estados soberanos. É a lingua máis falada no Reino Unido,
nos Estados Unidos, no Canadá, en Australia, Irlanda e Nova Zelandia e está moi
estendida nalgunhas áreas do Caribe, África e sur de Asia. É a terceira lingua
nativa máis falada do mundo, despois do mandarín e do castelán. É tamén a
segunda lingua máis aprendida e lingua oficial da Nacións Unidas, da Unión
Europea, e de moitas outras organizacións mundiais e rexionais. É a lingua
xermánica máis falada, representando polo menos o 70% dos falantes desta póla da
familia indoeuropea.

O inglés desenvolveuse ó longo de máis de 1 400 anos. As formas máis antigas do
inglés, unha serie de dialectos anglofrisios, chegaron a Gran Bretaña polos
colonos anglosaxóns no século V, son chamadas inglés antigo. O inglés medio
desenvolveuse no século XI coa conquista normanda de Inglaterra, nun período no
que a lingua foi influída polo francés. O inglés moderno comezou a finais do
século XV coa introdución da imprenta en Londres, a Biblia do Rei Xacobe e o
comezo da Gran mudanza vocálica. A través da influencia mundial do Imperio
Británico, o inglés moderno espallouse por todo o globo dende o século XVII até
a metade do século XX. A través dos diversos medios impresos e electrónicos, así
como o xurdimento dos Estados Unidos como superpotencia mundial, o inglés
converteuse na lingua principal das relacións internacinais e a lingua franca en
moitas rexións e en contextos profesionais como a ciencia, a navegación e a lei.

O inglés moderno ten pouca flexión en comparanza con outras linguas, e
susténtase moito en verbos auxiliares e na orde de palabras para a expresión de
tempos complexos, aspectos e modo, así como de construcións pasivas,
interrogativas e algunhas negacións. Malia as notables variacións dos acentos e
dialectos do inglés empregados en diferentes rexións e países – en termos de
fonética e fonoloxía, e ás veces en vocabulario, gramática e deletreo – os
falantes de inglés en todo o mundo son quen de comunicarse cos outros con
relativa facilidade.

O inglés é unha lingua indoeuropea, e pertence ó grupo occidental das linguas
xermánicas. As máis achegadas ó inglés son as frisoas, e xuntos forman o
subgrupo anglofrisón das linguas xermánicas. O saxón antigo e o seu descendente
o baixó alemán tamén están moi relacionados, e ás veces o baixo alemán, o inglés
e o frisón son agrupados xuntos como linguas ingvaeónicas ou linguas xermánicas
do mar do Norte. O inglés moderno descende do inglés medio, que á súa vez
descende do inglés antigo. Algúns dialectos do inglés antigo e medio tamén se
desenvolveron nun número de linguas ánglicas, incluíndo o escocés e os extintos
fingalés e yola falados en Irlanda.

O inglés clasifícase como unnha lingua xermánica porque comparte elementos novos
(diferentes doutras linguas indoeuropeas) con outras linguas xermánicas como o
neerlandés, o alemán ou o sueco. Estes elementos innovadores amosan que estas
linguas descenden dun mesmo antergo común, que os lingüistas chaman
protoxermánico. Algúns elementos comúns das linguas xermánicas son o uso de
verbos modais, a división dos verbos en fortes ou febles, e os cambios de son
que afectan ás consoantes protoindoeuropeas, coñecidos como Lei de Grimm e de
Verner. Segundo a lei de Grimm, a palabra foot (pé) comeza con /f/ nas linguas
xermánicas, pero o seu cognado noutras linguas indoeuropeas comeza con /p/. O
inglés clasifícase como lingua anglofrisoa porque comparten características
comúns, como a palatalización de consoantes que eran velares no protoxermánico.

O inglés, ó igual que outras linguas xermánicas insulares como o islandés e o
feroés, desenvolveuse independentemente das lingas xermánicas continentais e as
súas influencias. O inglés non é mutuamente intelixible con ningunha lingua
xermánica continental, diferindo en vocabulario, sintaxe e fonoloxía, malia que
algunhas, como o neerlandés, teñen fortes afinidades co inglés, especialmente
nas fases iniciais.

Debido a que o inglés cambiou considerablemente ó longo da súa historia por mor
do contacto con outras linguas, en especial nórdico antigo e o normando francés,
algúns estudosos sinalaron que o inglés pode considerarse unha lingua mesturada
ou unha lingua crioula – unha teoría chamada hipótese do inglés medio crioulo.
Malia o alto grao de influencia doutras linguas no seu vocabulario e gramática
do inglés moderno é moi coñecido, moitos especialistas en contacto das linguas
non consideran ó inglés como unha verdadeira lingua mesturada.

A forma máis antiga do inglés é chamada inglés antigo ou anglosaxón
(c. 550–1066). O inglés antigo desenvolveuse a partir dunha serie de dialectos
xermánicos do mar do Norte orixinalmente falados ó longo da costa de Frisia,
Baixa Saxonia, Xutlandia e o sur de Suecia polas tribos xermánicas coñecidas
como anglos, saxóns e xutos. No século V, os anglosaxóns asentáronse en Gran
Bretaña, e os romanos abandonaron Britania. No século VII, a lingua xermánica
dos anglosaxóns converteuse na dominante en Britania, substituíndo ás linguas da
Britania romana (43–409): as linguas britónicas, de orixe celta, e o latín,
levado a Britania pola ocupacuón romana. Inglaterra e inglés (orixinalmente
Englaland e englisc) reciben o seu nome polos anglos.

O inglés antigo estaba dividido en catro dialectos: dous dialectos anglos, o de
Mercia e Northumbria, e dous dialectos saxóns, o de Kent e Wessex. A través das
reformas educativas de Alfredo o Grande no século IX e a influencia do reino de
Wessex, o dialecto saxón occidental converteuse no variedade escrita estándar. O
poema épico Beowulf está escrito en saxón occidental, e o poema máis antigo en
inglés, Cædmon's Hymn, está escrito no dialecto de Northumbria. O inglés moderno
desenvolveuse principalmente do dialecto de Mercia, pero a lingua escocesa
desenvolveuse do de Northumbria. Unhas poucas inscricións curtas do período máis
antigo do inglés foron escritas empregando escrita rúnica. No século VI, foi
adoptado o alfabeto latino, escrito coa grafía medio uncial. Inclúe as letras
rúnicas wynn ƿ e thorn þ, e as letras latinas modificadas eth ð, e ash æ.

O inglés antigo é moi diferente do inglés medio e é moi difícil de entender para
os falantes de inglés do século XXI. A súa gramática era semellante á do moderno
alemán, e o seu parente máis achegado era o frisón antigo. Os nomes, adxectivos,
pronomes e verbos tiñan moitas máis formas terminacións flexivas, e a orde das
palabras era moito máis libre que a do inglés moderno. O inglés moderno ten
formas de caso nos pronomes (he, him, his) e poucas terminacións verbais (I
have, he has), pero o inglés antigo tiña formas de caso nos nomes, e os verbos
tiñan máis terminacións de persoa e número.

A tradución de Mateo 8:20 do ano 1000 amosa exemplos de terminacións de caso
(nominativo plural, acusativo plural e xenitivo singular) e de verbo (presente
plural):

No período que vai dende o século XVIII até o XII, o inglés antigo transformouse
gradualmente en inglés medio a través do contacto lingüístico. A orixe do inglés
medio é definida a miúdo arbitrariamente co comezo da conquista de Inglaterra
por Guillerme o Conquistador en 1066, mais desenvolveuse no período entre os
anos 1200–1450.

Primeiro, as ondas de colonizadores nórdicos que chegaron ó norte das Illas
Británicas nos séculos VIII e IX puxeron ó inglés antigo nun contacto intenso co
nórdico antigo, unha xermánica do norte. A influencia do nórdico foi forte nas
variedades do inglés antigo faladas na área de Danelaw arredor de York, que foi
o centro da colonización nórdica; hoxe eses trazos están particularmente
presentes no escocés e inglés do norte. Porén, o centro do inglés nórdico
semellan ter sido as terras interiores arredor do Reino de Lindsey, e despois do
ano 920, cando Lindsey foi reincorporado á política anglosaxoa, os trazos do
nórdico espalláronse as variedades do inglés que non tiveran un contacto intenso
cos falantes nórdicos. Algúns elementos da influencia nórdica que persisten en
tódalas variedades do inglés moderno son os pronomes que comezan por th- (they,
them, their) que substituíron ós pronomes anglosaxóns con h- (hie, him, hera).

Coa conquista normanda de Inglaterra en 1066, o inglés antigo con trazos
nórdicos foi suxeito do contacto co normando antigo, unha lingua románica
estreitamente relacionada co francés moderno. A lingua normanda en Inglaterra
evolucionou eventualmente no anglonormando. Como o normando era falado
principalmente polas elites e os nobres, mentres que as clases baixas
continuaron falando anglosaxón, a influencia do normando consistíu na
introdución dun gran número de préstamos relacionados coa política, coa
lexislación e os dominios sociais de prestixio. O inglés medio simplificou
amplamente o sistema de inflexión, probablemente para conciliar o nórdico antigo
co inglés antigo, que tiñan inflexións diferentes pero morfoloxías semellantes.
A distinción entre os casos nominativo e acusativo perdeuse agás nos pronomes
persoais, o caso instrumental desapareceu e o uso do caso xenitivo foi limitado
a describir posesión. O sistema de inflexión regulou moitas formas inflexionais
irregulares, e gradualmente simplificou o sistema de acordo, facendo a orde das
palabras menos flexible. Na Biblia de Wycliffe de 1380, a pasaxe de Mateo 8:20
foi escrito así:

Aquí, o sufixo plural -n no verbo have aínda se conserva, pero ningunha das
terminacións dos casos sobre os substantivos está presente.

No século XII, o inglés medio estaba completamente desenvolvido, integrando
trazos nórdicos e normandos; continuou a ser falado até a transición ó inglés
moderno arredor do 1500. A literatura en inglés medio inclúe Os contos de
Canterbury de Geoffrey Chaucer, e Le Morte d'Arthur de Thomas Malory. No período
do inglés medio, proliferou o uso de dialectos rexionais, e os trazos dialectais
foron utilizados como efectos por autores tales como Chaucer.

O seguinte período na historia do inglés foi o inglés moderno temperán
(1500–1700). Esta lingua caracterizouse polo gran desprazamento vocálico
(1350–1700), que supuxo unha simplificación das inflexións e unha
estandarización lingüística.

O gran desprazamento vocálico afectou ás vogais longas do inglés medio. Foi un
cambio en cadea, o cal implicou que cada cambio tivo un cambio subsecuente no
sistema vocálico. As vogais medias e abertas foron elevadas, e as pechadas
romperon en ditongos. Por examplo, a palabra bite (trabada) foi orixinalmente
pronunciada como a palabra actual inglesa beet, e a segunda vogal da palabra
about (sobre) foi pronunciada como a palabra inglesa boot. O gran desprazamento
vocálico explica moitas das irrregularidades no deletro, xa que o inglés mantén
moitas formas escritas dende o inglés medio, e iso tamén explica porque as
vogais inglesas teñen pronunciacións tan diferentes para as mesmas letras
noutras linguas.

O inglés comezou a medrar en prestixio durante o reinado de Henrique V. Arredor
do ano 1430, a Court of Chancery de Westminster comezou a empregar o inglés en
documentos oficiais, e unha nova forma de inglés medio, coñecido como, "Chancery
Standard", foi desenvolvido a partir dos dialectos de Londres e das terras
interiores do leste. En 1476, William Caxton introduciu a imprenta en Inglaterra
e comezou a publicar os primeiros libros impresos en Londres, estendendo a
influencia desa forma do inglés. A literatura deste período moderno temperán
inclúe as obras de William Shakespeare e a tradución da Biblia encargada polo
rei Xacobe I. Mesmo despois do cambio vocálico, a lingua aínda soa diferente do
inglés moderno: por exemplo, os grupos consonánticos /kn ɡn sw/ en knight, gnat
e sword aínda se pronunciaban. Moitas das características gramaticais que un
lector moderno de Shakespeare podería atopar pintorescas ou arcaicas representan
as características distintas do inglés moderno temperán.

Isto exemplifica a perda do caso e o seu efecto na estrutura da oración
(substituído coa orde de palabras suxeito-verbo-obxecto, e o emprego de of no
canto do xenitivo non posesivo), e a introdución de préstamos do francés como
(ayre) e substitucións de palabras (bird substituíu a fugol).

A finais do século XVIII, o Imperio Británico facilitou a expansión do inglés
nas súas colonias e dominios xeopolíticos. O comercio, a ciencia, a tecnoloxía,
a diplomacia, a arte e a educación formal contribuíron a que o inglés na
primeira lingua verdadeiramente global. O inglés tamén facilitou a comunicación
internacional en todo o mundo. Ó tempo que Inglaterra continuou a formar novas
colonias, outras foron acadando a independencia e desenvolvendo as súsa propias
normas de como falar e escribir o inglés. O inglés foi adoptado en América do
Norte, a India, partes de África, Australasia e moitas outras rexións. No
período poscolonial, algunhas das nacións acabadas de nacer que tiñan moitas
linguas indíxenas optaron por continuar co inglés como lingua oficial para
evitar as dificultades políticas de ter que promocionar unha das linguas
indíxenas por riba das outras. No século XX, o crecemento económico e a
influencia cultural dos Estados Unidos de América e o seu rol como superpotencia
despois da Segunda Guerra Mundial, sumado á emisión mundial en inglés da BBC
acelerou significativamente o espallamento da lingua en todo o planeta. No
século XXI, o inglés foi máis amplamente falado e escrito que ningunha outra
lingua na historia.

O principal logro no desenvolvemento temperán do inglés moderno foi a
codificación de normas explícitas e a súa diseminación a través dos medios de
comunicación oficiais, como a educación pública e as publicacións subencionadas
polo estado. En 1755, Samuel Johnson publicou A Dictionary of the English
Language que introduciu un estándar de escrita e normas de uso. En 1828, Noah
Webster publicou American Dictionary of the English language nun esforzo por
estabelecer unha norma para a fala e a escrita do inglés americano que era
independente da forma británica. Dentro de Gran Bretaña, is dialectos e as falas
de clase baixa foron cada vez máis estigmatizados, o que levou a difusión rápida
das variedades de prestixio entre a clase media.

En termos de evolución gramatical, o inglés moderno acadou un punto no que a
perda do caso está case completada (o caso só se pode atopar hoxe nos pronomes,
como he e him, she e her, who e whom), e no que a orde das palabras
suxeito-verbo-obxxecto está totalmente fixada. Algúns cambios, como o uso do
"do-support" convertéronse en universais da lingua. (o inglés temperán non
empregaba a palabra "do" como auxiliar do xeito que o fai o inglés moderno; nun
comezo só era empregado en construcións interrogativas, nas cales non era
obrigatorio. Hoxe, do-support co verbo have estase convertendo cada vez máis na
forma estandarizada). O uso de formas progresivas en -ing semella estar creando
novas construcións, e formas como had been being built estanse facendo máis
comúns. A regularización de formas irregulares tamén continúa paseniño (por
exemplo dreamed no canto de dreamt), e as alternativas analíticas nas formas
inflexivas estanse facendo máis comúns (por exemplo more polite no canto de
politer). O inglés británico está a cambiar baixo a influencia do inglés
americano, que conta cunha presenza máis forte nos medios e un maior prestixio
asociado cos Estados Unidos como unha potencia mundial.

No ano 2016, 400 millóns de persoas falaban inglés como lingua materna, e 1 000
millóns fálano como segunda lingua. O inglés é probablemente a terceira meirande
lingua por número de falantes, despois do mandarín e o castelán. Porén, cando se
convinan os falantes nativos cos non nativos, e dependendo das estimacións, pode
ser a lingua común máis falada do mundo. O inglés é falado por comunidades en
tódolos continentes e nas illas de tódolos grandes océanos. Os países nos que se
fala o inglés poden ser agrupados en diferentes categorías polo xeito no que o
inglés é empregado en cada país. Os países do "círculo interior" con falantes
nativos comparten unha forma estándar de escribir e de falar. O inglés non
pertence só a un país, nin ós descendentes dos colonos ingleses. O inglés é unha
lingua oficial de países poboados por algúns descendentes de falantes nativos.
Tamén se converteu na máis importante lingua na comunicación internacional entre
persoas que comparten unha lingua non nativa en calquera parte do mundo.

Braj Kachru distingue os países nos que se fala o inglés cun modelo de tres
círculos. Neste modelo, os países do "círculo interno" son países con grandes
comunidades de falantes nativos de inglés, os países do "círculo exterior" teñen
pequenas comunidade de falantes nativos de inglés pero o seu uso está a medrar
como segunda lingua na educación, nos medios ou con propósitos oficiais locais,
e os países do "círculo en expansión" son os que teñen moitas persoas aprendendo
inglés como lingua estranxeira. Kachru basea o sue modelo na historia, en como o
inglés se espallou en diferentes países, en como os usuarios adquiren o inglés,
e o alcance de uso do inglés en cada país. A pertenza a algún destes tres
círculos pode cambiar co tempo.

Entre os países con grandes comunidades de falantes nativos (o círculo exterior)
inclúense o Reino Unido, os Estados Unidos de América, Australia, o Canadá,
Irlanda e Nova Zelandia, onde a maioría fala inglés, e Suráfrica, onde un
significante minoría fala inglés. Os países con maior número de falantes nativos
son, en oder descendente, os Estados Unidos (cuns 231 millóns), o Reino Unido
(60 millóns), o Canadá (19 millóns), Australia (con 17 millóns), Suráfrica
(4,8 millóns), Irlanda (4,2 millóns), e Nova Zelandia (3,7 millóns). Neses
países, os nenos aprenden o inglés dos seus pais, e os locais que falan outra
lingua ou os novos inmigrantes aprenden inglés para comunicarse cos seus veciños
e nos seus postos de traballo. Os países do círculo interno achegan a base sobre
a que o inglés se estende ós outros países do mundo.

As estimacións do número de falantes de inglés como segunda lingua e os falantes
estranxeiros varían moito, entre os 470 millóns até máis de 1 000 millóns,
dependendo de como se defina a súa competencia na lingua. O lingüista David
Crystal estima que os falantes non nativos superan ós nativos nunha relación de
3 cada 1. No modelo dos tres círculos de Kachru, os países do "círculo exterior"
inclúen a Filipinas, Xamaica, India, Paquistán, Singapur, e Nixeria cunha
proporción pequena de falantes nativos pero un gran uso do inglés na educación,
no goberno, nos negocios e onde inglés emprégase rutinariamente para a
instrución escolar e as interaccións oficiais co goberno. Estes países teñen
millóns de falantes nativos dun continuo dialectal que vai dende o crioulo
baseado no inglés até unha versión máis estándar do inglés. Teñen moitos máis
falantes de inglés que adquiren a lingua nun proceso de progresión diaria e que
escoitan a radiodifusión, especialmente se asisten a escolas onde o inglés é o
medio de instrución. As variedades do inglés aprendido polos falantes que non
son nativos poden estar influenciadas, especialmente na gramática, polas outras
linguas faladas por estas persoas. Moitas destas variedades de inglés inclúen
palabras pouco usadas por falantes nativos de inglés nos países do círculo
interno, e poden ter diferenzas gramaticais e fonolóxicas tamén. O inglés
estándar dos países dos círculo interno é tomado como referencia e noma de uso
polos países dos círculos externos.

No modelo dos tres círculos, países como Polonia, a China, o Brasil, Alemaña, o
Xapón, Indonesia, Exipto e outros países onde o inglés é considerado como unha
lingua estranxeira, forman parte do "círculo en expansión". A distinción entre o
inglés como primeira lingua, como segunda lingua e como lingua estranxeira é a
miúdo debatible e pode cambiar en países particulares ó longo do tempo. Por
examplo, nos Países Baixos e noutros países de Europa, o coñecemento do inglés
como segunda lingua é case universal, con máis do 80% da poboación sendo quen de
usalo, e por iso o inglés emprégase acotío para comunicarse cos estranxeiros e
na educación superior. Neses países, malia que o inglés non entidades
gobernamentais, o uso xeralizado colócaos na fronteira entre o "círculo
exterior" e o "círculo en expansión". O inglés é pouco frecuente entre as
linguas do mundo tendo en conta o número gran número de falantes que non son
nativos senón que o teñen como segunda lingua ou lingua estranxeira. Moitos
usuarios de inglés no círculo en expansión úsano para comunicarse con outras
persoas do círculo en expansión, polo que a interacción con outros usuarios
nativos non xoga ningún papel na súa decisión de falar inglés. As variedades non
nativas do inglés son amplamente empregada para a comunicación internacional, e
a miúdo os falatntes dunha variedade atopan trazos en común con outras
variedades.

O inglés é unha lingua pluricéntrica, o cal significa que ningunha autoridade
nacional ten un estándar de uso para a lingua. Porén, o inglés non é unha lingua
dividida, a pesar da brincadeira atribuída a George Bernard Shaw segundo a cal o
Reino Unido e os Estados Unidos son "dous países separados por unha lingua
común". O inglés falado, como o inglés empregado nas transmisións, emprega
estándares de pronunciación nacionais que se estabelecen máis por costume que
por regulación. As emisoras internacionais son identificadas polo país de
procedencia máis que polo acento, e as versións escritas compóñense a partir da
forma estándar internacional do inglés. As normas do inglés escrito estándar
mantéñense puramente polo consenso dos falantes educados en inglés de todo o
mundo, sen ningún tipo de supervisión por parte de ningún goberno ou
organización internacional. Os oíntes estadounidenses comprenden xeralmente a
maioría da radiodifusión británica, e os oíntes británicos comprenden doadamente
a maioría da radiodifusión estadounidense. A maioría dos anglofalantes de todo o
mundo poden entender programas de radio, programas de televisión e filmes de
moitas partes do mundo de fala inglesa. Tanto as variedades estándar como as no
estándar de inglés poden incluír estilos formais ou informais, que se distinguen
pola escolla de palabras e sintaxe e empregan tanto rexistros técnicos como non
técnicos.

A historia colonial dos países do círculo interno fóra de Gran Bretaña axudou ás
distincións a nivel dialectal e a producir unha forma koiné en Suráfrica,
Australia e Nova Zelandia. A maioría dos inmigrantes que chegaron ós Estados
Unidos e que non eran británicos adoptaron axiña o inglés despois de chegar.
Hoxe, a maioría da poboación dos Estados Unidos é monolingüe en inglés, malia
que o inglés só ten o status oficial en 30 dos 50 estados norteamericanos.

O inglés deixou de ser a "lingua dos ingleses" no senso de pertencer só ó pobo
que é etnicamente inglesa. O emprego do inglés está medrando en tódolos países
para comunicacións internas e internacionais. A maioría da xente aprende o
inglés por razóns prácticas máis que por razóns ideolóxicas. Moitos dos falantes
de inglés en África convertéronse en parte dunha comunidade "afrosaxoa" que une
ós africanos de diferentes países.

A medida que a descolonización proseguiu en todo o Imperio Británico nos anos
1950 e 1960, as antigas colonias non rexeitaron o inglés senón que continuaron a
usalo como estados independentes coas súas propias políticas lingüísticas. Por
examplo, a visión que moitos indios tiñan do inglés pasou da asociación co
colonialismo ó progreso económico, e o inglés continúa a ser unha lingua oficial
da India. O inglés tamén é amplamente empregado nos medios e na literatura, e o
número de libros publicados en inglés anualmente na India é o terceiro meirande
do mundo despois dos Estados Unidos e o Reino Unido. Porén, o inglés é raramente
falado como primeira lingua, English is rarely spoken as a first language,
contando só arredor dun par de centos de miles de persoas, e menos do 5% da
poboación fala inglés con fluidez na India. David Crystal declarou no 2004 que,
combinando os falantes nativos e non nativos, a India ten hoxe máis xente que
fala e entende o inglés que calquera outro país do mundo, mais o número de
falantes é realmente incerto, e moitos estudosos sosteñen que os Estados Unidos
teñen aínda máis falantes que a India.

O inglés moderno, ás veces descrito como a primeira lingua franca global, é
tamén considerada como a primeira lingua mundial. É a lingua máis empregada do
mundo na publicación de xornais e de libros, nas telecomunicacións
internacionais, nas publicacións científicas, no comercio internacional, no
entretemento de masas e na diplomacia. O inglés é, por tratado internacional, a
base da lingua controlada de Seaspeak e Airspeak, empregada como lingua auxiliar
da navegación e da aviación. No pasado, adoitaba estar ó nivel do francés e do
alemán no campo das investigacións científicas, pero hoxe é a dominante. Acadou
paridade co francés como lingua da diplomacia nas negociacións do Tratado de
Versalles en 1919. Na fundación das Nacións Unidas a finais da Segunda Guerra
Mundial, foi a lingua preminente e hoxe é a lingua principal na diplomacia e nas
relacións internacionais en todo o mundo. É unha das seis linguas oficiais das
Nacións Unidas. Moitas outras organizacións mundiais e interncionais, incluíndo
o Comité Olímpico Internacional, especifican o inglés como lingua de traballo ou
lingua oficial da organización.

Moitas organizacións rexionais e internacionais como a Asociación Europea de
Libre Comercio, a Asociación de Nacións do Sueste Asiático, e a Cooperación
Económica Asia-Pacífico teñen o inglés como única lingua de traballo da
organización mesmo tendo en conta que a moitos países non teñen maioría de
falantes de inglés. Malia que a Unión Europea permite ós seus estados membros
designar calquera das linguas nacionais como lingua oficial da Unión, na
práctica o inglés é a principal lingua de traballo da organización.

Malia que en moitos países o inglés non é lingua oficial, é a lingua máis
escollida como lingua estranxeira. Entre os países da Unión Europea, o inglés é
a lingua estranxeira máis estendida en dezanove dos vinte e cinco estados onde
non é oficial (isto é, os países que non son o Reino Unido, Irlanda e Malta).
Nunha enquisa de 2012 do Eurobarómetro, 38% dos europeos dos países non
anglófonos son quen de ter unha conversa nesta lingua. A seguinte lingua máis
mencionada como lingua estranxeira, o francés pode ser empregada polo 12% dos
que responderon a enquisa.

Un coñecemento profesional do inglés converteuse nun requisito cada vez máis
común nun gran número de postos de traballo e profesións, como en medicina e
informática. Converteuse tamén nunha ferramenta moi importante nas publicacións
científicas, con máis do 80% dos artigos xornalísticos indexados por Chemical
Abstracts en 1998 escritos en inglés, o 90% dos artigos en ciencias naturais en
1996 e o 82% dos artigos de humanidades en 1995.

O crecemento do uso do inglés globalmente tivo un efecto noutras linguas, o que
levou que algunhas verbas inglesas fosen asimiladas no vocabulario doutras
linguas. Esta influencia do inglés suscitou preocupacións pola morte doutras
linguas, e acusacións de imperialismo lingüístico, e isto provocou unha
resistencia á difusión do inglés; porén, o número de falantes continúa a medrar
porque moita xente en todo o mundo pensa que o inglés proporciona oportunidades
para atopar emprego e mellorar as súas vidas.

Malia que algúns estudosos sinalaron a posibilidade dunha futura diverxencia dos
dialectos ingleses cara a linguas mutuamente inintelixibles, a maioría coidan
que é máis probable que continúe a funcionar como unha lingua koiné no que a
forma estándar unifica ós falantes de todo o mundo. O inglés emprégase como a
lingua para unha comunicación más ampla en países de todo o mundo. Por iso, o
inglés medrou internacionalmente moito máis que calquera das linguas construídas
propostas como lingua auxiliar, incluído o esperanto.



https://gl.wikipedia.org/wiki/Austria

Austria ( pronunciación (axuda · info)) (en alemán: Österreich, [ˈøːstɐˌʁaɪç]
(axuda · info)), oficialmente República de Austria ( pronunciación (axuda ·
info)) (en alemán: Republik Österreich, [Republik Österreich] (axuda · info))),
é un estado da Europa central sen saída cara o mar, con máis de 8,5 millóns de
habitantes. Fai fronteira con Alemaña e a República Checa ao norte, Eslovaquia e
Hungría ao leste, Eslovenia e Italia ao sur, e Suíza e Liechtenstein ao oeste. O
territorio de Austria abrangue 83.872 quilómetros cadrados e posúe un clima
temperado e alpino. O terreo austríaco é altamente montañoso debido á presenza
dos Alpes, polo que tan só o 32% do país se atopa por debaixo dos 500 metros,
sendo o seu punto máis alto 3.798 metros. A meirande parte da poboación fala en
lingua alemá, a cal é o idioma oficial da República. A parte do alemán, son
linguas rexionais oficiais o croata, o esloveno e o húngaro.

As orixes de Austria datan da época do Imperio Romano, cando un reino celta foi
conquistado polos romanos ao redor do ano 15 a.C.. Ese territorio pasou a ser a
mediados do século I a provincia romana de Noricum, nun área que se
correspondería aproximadamente ao actual país. No ano 788 d.C., o rei franco
Carlomagno conquistou a area e introduciu o cristianismo. Baixo a dinastía
Habsburgo, Austria converteuse nunha das principais potencias europeas. En 1867,
o Imperio Austríaco foi pasou ser Austria-Hungría.

O Imperio Austro-Húngaro colapsou en 1918 co fin da Primeira Guerra Mundial,
sendo estabelecida en 1919 a Primeira República Austríaca. No Anschluss de 1938,
Austria foi ocupada e anexionada pola Alemaña nazi. Esta situación durou até a
fin da Segunda Guerra Mundial en 1945, despois de que o país fose ocupado polas
forzas aliadas, sendo restaurada a súa antiga constitución democrática. En 1955,
despois da restauración definitiva do Estado, Austria declarouse permanentemente
neutral.

Hoxe, Austria é unha democracia parlamentar composta por nove estados federais.
A capital, é cidade máis grande do país, con 1,7 millóns de habitantes, é Viena.
Austria é ademais un dos países máis ricos do mundo, cun PIB nominal per cápita
de 43.723 dólares estadounidenses. O país desenvolveu pois un alto nivel de
vida, e en 2008 era o número catorce do mundo en Índice de Desenvolvemento
Humano. Austria é membro das Nacións Unidas dende 1955, forma parte da Unión
Europea dende 1995 e é membro fundador da OCDE. Austria tamén asinou o Acordo de
Schengen en 1995, adoptando como moeda o euro en 1999.

O nome alemán de Austria, Österreich, deriva da lingua alto alemá antiga na que
se lle denominaba Ostarrîchi, cuxo significado é territorio ou dominio oriental.
O primeiro manuscrito onde rexistra esta denominación é o "Ostarrîchi document"
de 996 subscrito polo emperador Otón III. A finalidade do texto foi determinar a
área gobernada polo conde de Babenberg, Henrique I e, igualmente, sometela á
xurisdición do bispo de Frisia. A zona indicada no documento corresponde
maiormente ao actual estado austríaco (Land) chamado Burgenland. O nome Austria
deriva dunha errónea latinización da palabra xermánica "Leste" (Öst) en "austrō"
ou "auster" (metaforicamente significan austral, austrālis). O termo Ostarrîchi,
de onde deriva Österreich/Austria, orixinouse probablemente na denominación
latina do territorio: Marchia Orientalis.

A súa tradución é marca oriental ou límite oriental, xa que a súa situación
xeográfica situábaa no límite sur-oriental do Sacro Imperio Romano. Isto motivo
que un nome alternativo para o devandito territorio fose Ostmark. Con todo, o
historiador austríaco Friedrich Heer, no seu libro Der kampf um die
österreichische identität (A loita pola identidade austríaca), sostén que a
denominación germánica Ostarrîchi non foi unha tradución da denominación latina
de Marchia Orientalis. A súa orixe remóntase a 2.500 anos antes de Cristo coa
cultura celta de Hallstatt que denominaron á zona como Norig, en que No- ou Nor-
significa oriental e Rig, que é a orixe da palabra alemá Reich, pode traducirse
como dominio ou territorio. A conquista romana habería latinizado o nome como
Noricum, pero sen perder o significado intrínseco. O que determinaría o nome
primitivo de Ostarrîchi e, con iso, as actuais denominacións de Österreich e
Austria.

Colonizada xa dende tempos prehistóricos, as terras centroeuropeas que hoxe son
coñecidas como Austria foron habitadas por tribos prerromanas, incluíndo os
celtas. Despois da caída do Imperio Romano, do cal a maior parte de Austria foi
parte (todo o territorio baixo o Danubio), a área foi invadida por bávaros,
eslavos e avaros. Carlomagno conquistou o territorio no ano 788 e promoveu a
colonización e a cristianización da zona. Como parte do leste de Francia, as
áreas do centro da actual Austria pertencían á casa dos Babenberg. O territorio
era coñecido como marchia orientalis e fora dado a Leopoldo de Babenberg en 976.

O primeiro documento que amosa o nome de Austria data do ano 996 onde está
escrito Ostarrîchi, referíndose o territorio dos Babenberg. O termo Ostmark
parece ser unha tradución do termo marchia orientalis.

Os séculos seguintes caracterizáronse pola colonización do país. En 1156 o
Privilegium Minus elevou a Austria ó status de ducado. No ano 1192, os
Babenbergs engadíronlle o ducado de Estiria.

Co asasinato de Federico II en 1246, a liñaxe dos Babenbergers desaparece.
Otakar III de Bohemia queda co control dos ducados de Austria, Estiria e
Carintia trala súa morte. O seu reinado veuse a baixo coa perda da batalla de
Dürnkrut da man de Rudolfo de Habsburgo en 1278. A partir dese momento, ata a
Primeira Guerra Mundial, a historia de Austria pasará polas mans dos Habsburgo.

Nos séculos XIV e XV, os Habsburgo comezan a ampliar as terras do condado de
Austria. No ano 1438, o Duque Alberte V de Austria foi elixido como herdeiro do
seu padrastro, o Emperador Sexismundo. Aínda que Alberte só reinou durante un
ano, foi a única excepción nunha longa dinastía de Habsburgos.

Os Habsburgo comenzaron a expandi-las súas terras máis aló do seu condado. En
1477, o Arquiduque Maximiliano, fillo único do Emperador Federico III, casa coa
herdeira de Borgoña, adquirindo así a maioría das terras dos Países Baixos. O
seu fillo Filipe I de Castela alcumado ¨o fermoso¨ faría crecer as terras da
familia ó casar con Xoana I de Castela alcumada ¨a tola¨ engadindo ó condado as
terras de España e as súas dependencias en Italia, África e no novo mundo.

En 1526, trala Batalla de Mohács, Austria expandiu as súas dependencias,
engadindo ó seu reino Bohemia e a parte de Hungría non ocupada polos otománs. A
expansión dos Habsburgo nas terras húngaras, tivo como consecuencia , a chamada
a ¨Longa guerra¨ que durou dende 1593 a 1606.

O longo reinado de Leopoldo I (1657-1705) viu a fin do conflito entre Austria e
o Imperio Otomán. Trala batalla de Viena en 1683 e tras unha serie de campañas,
asínase o Tratado de Carlowitz, polo que se incorpora en 1699 o territorio
húngaro ó territorio austríaco.

Ó final do reinado de Carlos VI (1711-1740) viu como perigaba o futuro de
Austria, debido ós receos de Carlos pola inminente desaparición da casa dos
Habsburgo ó non ter herdeiros homes. Carlos estaba disposto a ofrecer todo tipo
de vantaxes para poder publicar unha pragmática sanción que fixera á súa filla
María Teresa a súa herdeira.

A Guerra de Sucesión Austríaca (1740 - 1748) chegou a ser inevitable despois de
que María Teresa de Austria sucedera en 1740 ó seu pai Carlos VI nos seus
dominios converténdose en raíña de Hungría e de Bohemia, arquiduquesa de
Austria, duquesa de Parma, de Piacenza, e de Guastalla. Que unha muller herdara
tan extensos territorios, na súa época, implicou moitas complicacións e o
emperador Carlos VI anticipounas de longo, conseguindo aprobar a Pragmática
Sanción de 1713. O plan estaba en ser ela elixida para os dominios hereditarios
dos Habsburgo e o seu marido, Francisco I, duque de Lorena, ser elixido
emperador.

A finais do século XVIII Austria enfrontouse á Francia revolucionaria , conflito
que finalizou no ano 1797 coa derrota de Austria. A derrota contra Napoleón
significou a fin do Sacro Imperio Romano Xermánico en 1806. Dous anos antes da
fin do reino, en 1804 o Imperio de Austria fora fundado, transformándose en 1867
na monarquía dúal do Imperio Austrohúngaro. A pesar diso, en 1814 Austria formou
parte das forzas aliadas invandindo Francia e conquistándoa. Tralas guerras
contra Napoleón Austria emerxeu do Congreso de Viena en 1815 como unha das tres
potencias dominantes de Europa (xunto con Rusia e Prusia).

O Ausgleich de 1867 proveu ó Imperio de Austria e ó Reino de Hungría dunha dobre
soberanía, baixo o mandato de Francisco Xosé I, quen gobernou ámbolos dous
reinos ata a súa morte o 21 de novembro de 1916. O reinado do Imperio
Austrohúngaro, o que incluía terras alemás, checas, romanesas, serbias, entre
outras, comezou a facerse máis e máis difícil cos agromos dos sentimentos
nacionalistas.

O asasinato do Arquiduque Francisco Xosé, por un radical Serbio na cidade de
Saraxevo, fixo que en 1914 estourase a Primeira Guerra Mundial e a
desintegración do Imperio Austrohúngaro. Durante a guerra, Austriahungría foi
unha das Potencias Centrais xunto con Alemaña, Bulgaria, e Turquía, a guerra
acabou deixando ó país nun caos político e económico. Austria, unha vez separada
de Hungría, convertíase nunha república en 1918. (Vexa Tratado de
Saint-Germain.)

Entre 1918 e 1919 Austria foi coñecida co nome de Austria alemá (Republik
Deutschösterreich). Despois de que os Aliados da Segunda Guerra Mundial
prohibiran a unión de Alemaña con Austria, prohibíndolle tamén o nome, sendo
coñecida dende aqueña co nome de República de Austria.

A monarquía disolveuse en 1919, sendo declarada a democracia parlamentaria e
maila constitución o 10 de novembro de 1920.

Esta república democrática, a primeira República Austríaca, durou ata 1933 cando
o chanceler Engelbert Dollfuss estableceu un réxime autocrático orientado ó
fascismo italiano (Austrofascismo) o chanceler Engelbert Dollfuss, foi asasinado
polo Nazismo o 25 de xullo de 1934. Kurt Schuschnigg, o seu sucesor, tratou de
manter o estado independente, pero o 12 de marzo de 1938, as tropas alemás
ocuparon o país, e Hitler proclamou o seu Anschluss con Alemaña, uníndoo ó
Terceiro Reich.

Despois da Segunda Guerra Mundial, os Estados Unidos e o Reino Unido declararon
a nova liberdade de Austria. Tras concluír o seu tratado coa Unión Soviética e
os outros poderes ocupantes, Austria recuperou a súa independencia de novo o 15
de maio de 1955. A segunda República Austríaca, establecida o 19 de decembro de
1945, e baseada na constitución de 1920 (modificada no 1929), foi declarada polo
parlamento federal como permanentemente neutral.

Austria converteuse nun estado membro da Unión Europea en 1995, conservando a
súa estrita constitución neutral e coa prohibición de tropas estranxeiras no seu
territorio.

Austria é unha república federal e democrática gobernada segundo unha
constitución que data de 1920, aínda que foi modificada máis tarde.

O poder executivo é exercido polo presidente, que é elixido por sufraxio
universal cada seis anos, e polo Consello de Ministros que dirixe un chanceler,
designado polo presidente para un período non superior a catro anos.

En materia de dereitos humanos, respecto á pertenza nos sete organismos da Carta
Internacional de Dereitos Humanos, que inclúen o Comité de Dereitos Humanos
(HRC), Austria firmou ou ratificou:

Como república federal, Austria está subdividida en nove estados (Bundesländer
en alemán). Cadanseu estado está dividido en distritos (Bezirke) e cidades
(Statutarstädte). Os distritos están divididos en municipios (Gemeinden). As
cidades teñen as competencias dos estatutos de municipio e distrito. Os estados
non constitúen divisións só administrativas; dispoñen de autoridade lexislativa
autónoma en relación ó goberno federal.

A maior parte do territorio de Austria está dentro da sección oriental dos Alpes
que acadan alturas de máis de 3.000 m. Os Alpes Orientais Centrais, os Alpes
Orientais-Norte e os Alpes Orientais-Sur forman todos parte de Austria. Da área
total do país, 84.000km2, só un cuarto é considerado de baixa altitude, e tan só
o 32% do país está por debaixo dos 500m de altitude. Os Alpes do oeste de
Austria ceden nas terras baixas e as chairas da parte oriental.

A montaña máis elevada é o Grossglockner, con 3.798 metros sobre o nivel do mar.
A poboación se concentra nos vales dos ríos entre os que destaca o máis
importante, o Danubio, que entra en Austria por Passau, na fronteira con
Alemaña; pasando por Linz e Viena, ata Bratislava, na fronteira con Eslovaquia.
En Alemaña recibe o Inn, que pasa por Innsbruck, co seu afluente o Salzach, que
pasa por Salzburgo. O lago Constanza é o máis grande do país e forma a fronteira
oeste con Liechtenstein e Suíza. O clima austríaco é temperado e se caracteriza
polos seus invernos fríos e veráns frescos.

Dende o punto de vista fitoxeográfico, Austria pertence á zona central europea
da Rexión Circumboreal, no Reino Holártico. Segundo WWF, o territorio de Austria
pode subdividirse en catro ecorexións: a de bosques mixtos da Europa central,
bosques mixtos de Panonia, coníferas dos Alpes e bosques mixtos de folla caduca
de Europa occidental.

A maioría de Austria atópase na zona climática fría/temperada, onde predominan
os ventos húmidos do oeste. Con tres cuartas partes do país baixo a influencia
dos Alpes, o clima alpino é o dominante. Na chaira panónica do leste e no val do
Danubio o clima é continental, con menos choiva que nas zonas alpinas. Malia que
Austria é fría no inverno (−10 a 0 °C), as temperaturas do verán son
relativamente altas, con temporaturas medias de 20º, e coa máxima 40,5 °C
rexitrada en agosto de 2013.

Austria posúe unha desenvolvida economía social de mercado e un alto nivel de
vida. Ata a década de 1980 moitas das grandes firmas austríacas foron
nacionalizadas, esta tendencia virou nas últimas décadas coa chegada das
privatizacións, axustándose así á media europea. Os movementos laborais son
particularmente fortes en Austria e teñen unha grande influencia nas políticas
de traballo.

Alemaña é dende tempos históricos, o maior socio comercial de Austria, facendo
que a economía austríaca sexa vulnerable ós cambios da economía alemá. Dende que
Austria se converteu en membro da Unión Europea o país viu reforzado as súas
relacións económicas con outros países membros , reducindo a súa dependencia da
economía alemá. Ademais, a estratéxica situación xeográfica de Austria preto dos
países aspirantes á unión europea fixo que moitos investidores estranxeiros,
atraídos polas economías emerxentes investisen no país. As estimacións de
crecemento do país para o 2006 (sobre un 3%) son moito máis favorables que as da
economía veciña alemá.

Os austríacos son un grupo homoxéneo, aínda que nas últimas décadas, a forte
inmigración a Austria está a cambiar a composición étnica do país.

Segundo o censo do 2001, o 88.6% da poboación son falantes nativos de alemán
(96% Bávaro e 4% Alemánico) mentres que o 11.4% restante fala diferentes linguas
minoritarias. Os falantes non alemáns de Austria pódense dividir en dous grupos:
as minorías tradicionais, relacionados cos antigos territorios do Imperio dos
Habsburgo, e as novas minorías, resultantes da nova inmigración.

Austria foi a terra natal de varios compositores famosos, como Wolfgang Amadeus
Mozart, Johann Strauss (pai e fillo), Arnold Schoenberg, Anton Webern, Alban
Berg. Outros austríacos famosos foron os físicos Ludwig Boltzmann e Erwin
Schrödinger, os filósofos Ludwig Wittgenstein e Kurt Gödel, o psicanalista
Sigmund Freud, o poeta Peter Rosegger, e o pintor Gustav Klimt.



https://gl.wikipedia.org/wiki/Rusia

Rusia (en ruso: Россия, transliteración: Rossiya), ou Federación Rusa (en ruso:
Российская Федерация, transliteración: Rossiyskaya Federatsiya), é o maior país
do mundo, estendéndose por case a metade de Europa e por preto dun terzo da
Asia. Comprende, alén da porción continental, o enclave de Kaliningrado, no Mar
Báltico, e unha serie de illas e arquipélagos árticos, entre os cales os máis
importantes son a Terra de Francisco Xosé, as illas Nova Zembla, a illa de
Kolguev, o arquipélago da Terra do Norte, as illas de Nova Siberia e a illa de
Wrangell. Inclúe tamén varias illas e arquipélagos no Extremo Oriente, en
particular a illa Sahalín, as illas Kuriles e as illas Komandorskie. A porción
continental limita ao norte co Mar Branco, o mar de Kara, o mar de Laptev, o mar
da Siberia Oriental e o Mar de Chukchi, ao leste co Estreito de Bering e Mar de
Bering, que establecen comunicación con Alasca, o Océano Pacífico, o mar de
Okhotsk e co mar do Xapón, a través do cal contacta con Xapón, ao sur con Corea
do Norte, China, Mongolia, Casaquistán, o Mar Caspio, Acerbaixán, Xeorxia e co
mar Negro, do outro lado do cal está a Turquía, e a oeste limita co Mar de Azov,
Ucraína, Bielorrusia,Letonia, Estonia, co Golfo de Finlandia, Finlandia e
Noruega. A capital de Rusia é a cidade de Moscova.

O imperio ruso foi establecido en 1721 polo tsar Pedro o Grande. O imperio foi o
inmediato sucesor do tsarato ruso que fora creado polo tsar Iván o Terrible en
1547 coa súa coroación como tsar.

O Imperio ruso era unha monarquía hereditaria liderada por un emperador
autocrático (tsar) dende a dinastía Romanov. O cristianismo ortodoxo foi a
relixión oficial do imperio e era controlado polo monarca a través do Sagrado
Concilio. Os habitantes do Imperio dividíanse en estratos (clases) tales como
dvoryanstvo (nobreza), o clero, comerciantes, cosacos e campesiños. Os nativos
de Siberia e a Asia central rexistráronse oficialmente como o estrato chamado
inorodsty (estranxeiros).

En 1914 e tras o asasinato do arquiduque de Austria-Hungría, estala a Primeira
Guerra Mundial, na cal Rusia uniuse ao bando aliado. Por entón o Imperio tiña
unha extensión de 23.000.000 de km² e unha poboación de 171.000.000 de
habitantes, cun crecemento demográfico do 1,8% anual. O goberno tsarista mandou
mobilizar a máis de 8.000.000 de homes superando amplamente o exército alemán,
que soamente tiña 3.000.000, dous terzos estaban na fronte francesa, polo cal
quedaban para a fronte do oeste 1.000.000 de persoas, ou sexa que o exército
ruso superaba ao alemán en 8 a 1, pero o exército ruso non estaba ben adestrado
para a guerra, e iso quedou marcado na batalla de Tanneberg, onde 250.000
alemáns venceron a 700.000 soldados rusos. A partir dese momento, os rusos non
fixeron máis que retroceder en número de efectivos.

En 1915 os alemáns volven a derrotar ás forzas rusas na batalla dos Lagos
Mazurianos, o que provocou un descontento social en Rusia. En 1917, tras varios
fracasos na fronte, apareceron movementos revolucionarios marxistas. O goberno
tivo que desprotexer a fronte para deter aos insurrectos, e isto foi aproveitado
polas forzas xermanas que avanzaron rapidamente polo territorio ruso. En 1917,
tras a Revolución de Outubro, o goberno Bolxevique firma un tratado de paz cos
alemáns (Tratado de Brest-Litovsk), que puxo fin á participación rusa na
Primeira Guerra Mundial.

Cando a autoridade do goberno do tsar empezou a fallar en marzo de 1917, a Duma
e o Soviet de Petrogrado competiron polo poder. Como compromiso, formouse o
Goberno Provisional Ruso (composto maioritariamente por membros do Partido
Democrático Constitucional) entre os partidos liberais burgueses e os moderados
socialistas que debía dirixir o país ata as eleccións da asemblea constituínte.
Cando o tsar Nicolao II abdicou o 15 de marzo de 1917 e o seu irmán, o gran
duque Miguel, rexeitou o trono o día seguinte, o goberno provisional dirixiu
Rusia de xeito formal, mais o seu poder estaba limitado pola crecente autoridad
do Soviet de Petrogrado.

O novo goberno pareceu contar inicialmente cun apoio abrumador e estivo formado
por moitas das máis brillantes figuras dos liberais rusos, como o novo primeiro
ministro Georgii Lvov, progresista e respectado veterano do traballo nos
zemtsvos.

Repetidas e devastadoras derrotas das tropas rusas na Primeira Guerra Mundial
levaron a motíns xeralizados nas principais cidades do Imperio Ruso e á derrota,
en 1917, da dinastía dos Romanov, que reinou durante 300 anos. Os comunistas,
baixo o comando de Vladimir Iliych Ulyanov (coñecido por Lenin) conquistaron o
poder deseguido, e formaron a URSS, na que Rusia ingresou como a República
Socialista Soviética Federativa de Rusia. Baixo o goberno de Iosif Stalin (nado
en Xeorxia) o dominio Ruso baixo a Unión Soviética fortaleceuse, ao custo de
millóns de mortos e deportacións. A economía e a sociedade soviética ficaran
atufadas en anos posteriores até que o Secretario Xeral do Partido Comunista
Mikhail Gorbachev introduciu a chamada glasnost (abertura, transparencia) e a
perestroika (reestruturación) nunha tentativa de modernizar o comunismo, mais as
súas iniciativas, sen que o desexase, estimularon forzas que, máis tarde, en
1991 provocaron a independencia das 15 repúblicas. Aínda que as constitucións
soviéticas establecesen o dereito dunha república a separarse, quedou en teórico
e moi improbable dado o centralismo soviético. Naquel momento, as repúblicas
chegaron a ser países independentes, con algunha aínda frouxa organización baixo
o título de Comunidade de Estados Independentes.

Dende entón, Rusia ten feito esforzos para construír un sistema político
democrático e unha economía de mercado, para substituír o ríxido plan e control
social, político e económico do período comunista. Un conflito de guerrillas
forte aínda ocorre na rexión do Cáucaso Ruso, na república da Chechenia.

Coa independencia en 1991 da Unión Soviética creouse a actual Federación Rusa.
Rusia era a máis grande das 15 repúblicas que formaban a Unión Soviética,
acumulaba máis do 60% do PNB e máis da metade da poboación. Os rusos tamén
dominaban ó exército soviético e o Partido Comunista. Por isto, Rusia foi
amplamente aceptada como o estado sucesor da antiga URSS en canto ós asuntos
diplomáticos se refire, e pasou a formar parte como membro permanente do
Consello de Seguridade das Nacións Unidas.

A pesar desa aceptación, a Rusia post-soviética carecía do poder militar,
político e económico da URSS. Rusia conseguiu que as demais ex Repúblicas
Soviéticas entregaran voluntariamente as armas nucleares, concentrándoas así
baixo o mando das aínda efectivas forzas aéreas, pero a maior parte do exército
e a frota rusa estaban inmersos na confusión en 1991. Antes da disolución formal
da Unión Soviética, Boris Eltsin fora elixido Presidente de Rusia en xuño de
1991 na primeira elección presidencial directa da historia rusa. En outubro de
1991, cando Rusia estaba ao bordo da independencia, Eltsin anunciou que o país
procedería cunha reforma radical cara á economía de mercado seguindo as
directrices do "big bang" polaco, tamén coñecido como terapia de choque.

Rusia divídese en 89 subdivisións. Dentro da federación existen 21 repúblicas
que desfrutan dun alto grao de autonomía sobre a maior parte das cuestións
internas e estas corresponden a algunhas minorías étnicas de Rusia (aínda que
non sempre sexan maioritarias nese territorio). Cada república ten a súa propia
constitución. O territorio restante consiste en 9 krais (territorios), 46
provincias coñecidas como óblasts, 4 distritos autónomos e un óblast autónomo. A
parte destes hai dúas cidades federais, Moscova e San Petersburgo. Recentemente,
engadíronse sete distritos federais extensos como unha nova capa entre as
subdivisións e o nivel nacional.

O relevo de Rusia é variado: dominan chairas e vales (3/4 do territorio). As
chairas Leste-Europea e Oeste-Siberiana, divididas polos montes Urais, son as
maiores do planeta. Punto máis elevado: monte Elbrus (5.642 m).

Catro zonas climáticas -ártica, subártica, temperada e subtropical- determinan o
clima da Rusia con 4 seguintes estacións no ano: inverno longo e nevoso,
primavera temperada, verán curto e quente e outono chuvioso. As temperaturas
medias varían en todo o territorio: en xaneiro -de -1 °C a -50 °C, en xullo- de
1 °C a 25 °C. Preto do 14 % do territorio (Siberia Norte e Norte do Oriente
Extremo) fican alén do círculo polar co chan perennemente conxelado. A noite alá
é de 60 días. As paisaxes severas dos desertos árticos do Norte sucédeas a
tundra con mofo e lique. O inverno na tundra conta con 8-9 meses por ano. Máis
para o Sur están espalladas as famosas forestas rusas que ocupan por volta de
43% do territorio do país. Os bosques densos de coníferas de difícil acceso
chámanse "taigas".

Na zona central da Rusia atópanse as fragas máis claras, mixtas, dominadas por
bidueiros, ameneiros, carballos. As fragas das zonas centrais están divididas
por estepas. A maior parte de estepas é labrada e sementada con trigo, centeo,
millo, xirasois etc. No Sur do país, principalmente na costa do Mar Negro, o
clima é subtropical co inverno curto e húmido e verán longo e quente. Praias
bonitas, sol e augas cristalinas atraen aos turistas de todo o país.

Rusia ten pasado por importantes transformacións desde o fin da Unión Soviética,
saíndo dunha economía illada e planeada centralmente, para unha economía de
mercado globalmente integrada. As reformas económicas dos anos 1990 privatizaron
gran parte da industria, coa notable excepción dos sectores de enerxía e
militar.

Con todo, o rápido proceso de privatización, incluíndo un sistema de imprestimo
para a compra de accións, permitiu a formación de "oligarquías" económicas con
fortes relacións políticas, que deixaron a propiedade das empresas privatizadas
altamente concentrada en poucas mans. A protección aos dereitos de propiedade é
pequena e o sector privado está suxeito a intervencións do Estado.

O 2006 a economía de Rusia creceu polo oitavo ano consecutivo despois da crise
de 1998. O petróleo e seus derivados, así como o gas natural son hoxe os seus
principais produtos de exportación. A súa industria pode ser dividida en dous
bloques: un con grandes produtoras de materias primas, que teñen competitividade
global -en 2009 Rusia transformouse no principal exportador de petróleo e gas
natural do mundo, así como o terceiro exportador mundial de aceiro e aluminio
primario- e outro con outras industrias pesadas menos eficientes, altamente
dependentes dos mercados consumidores locais.

O país asinou un acordo bilateral cos Estados Unidos como un preludio a unha
futura adhesión á OMC.

Segundo a Constitución, que foi adoptada en referendo nacional o 12 de decembro
de 1993 logo da crise constitucional rusa de 1993, Rusia é federación e unha
república semipresidencialista, onde o Presidente é o Xefe do Estado e o
Presidente do Goberno (primeiro ministro) é o Xefe de Goberno. A Federación Rusa
está constituída como unha democracia representativa. O poder executivo exérceo
o goberno. O poder lexislativo é responsabilidade das dúas cámaras da Asemblea
Federal. O goberno está regulado por un sistema de controles e balances
definidos pola Constitución da Federación Rusa, a Constitución do país é o
contrato social para o pobo ruso.

Segundo a Constitución, a xustiza constitucional na corte está baseada na
igualdade de todos os cidadáns, os xuíces son independentes e están sometidos só
a lei. Os xuízos son abertos e ao acusado garánteselle a defensa. Desde 1996,
Rusia estableceu unha moratoria sobre a aplicación da Pena de morte, aínda que
esta non foi abolida por lei.

O Presidente elíxese por votación popular para un mandato de seis anos (desde as
modificacións constitucionais de 2008) coa opción de ser elixido para un segundo
mandato consecutivo (no hai restrición sobre o número total de veces que a mesma
persoa pode ser elixida). Os ministerios do goberno están compostos polo
Presidente do Goberno (primeiro ministro) e os seus viceprimeiros ministros,
ministros e outros individuos; todos son designados polo Presidente por
recomendación do primeiro ministro co requirimento do consentimento da Duma. Os
principais partidos de Rusia están representados na Duma Estatal, estes son:
Rusia Unida, o Partido Comunista da Federación Rusa, o Partido Liberal
Democrático de Rusia e Rusia Xusta.

A Federación Rusa é recoñecida no Dereito internacional como continuidade da
personalidade xurídica da antiga Unión Soviética. Rusia continúa incorporando os
compromisos da URSS, asumindo o asento permanente da URSS no Consello de
Seguridade de Nacións Unidas, así como a afiliación noutras organizacións
internacionais, ademais dos dereitos e obrigacións baixo os tratados
internacionais, as propiedades e débedas. A política exterior rusa é
polifacética, mantén relacións diplomáticas con 178 países e ten 140 embaixadas.
Esta política está dirixida polo Presidente da Federación e está incorporada
polo Ministro de Asuntos Exteriores.

Como un dos cinco membros permanentes do Consello de Seguridade das Nacións
Undia, Rusia ten un importante papel no mantemento da paz e seguridade
internacionais, así mesmo xoga un rol moi importante na resolución de conflitos
internacionais participando no Cuarteto de Madrid, nas conversas a seis bandas
con Corea do Norte, promovendo unha solución ó conflito de Kosovo e resolvendo
asuntos sobre a proliferación nuclear. Rusia é membro do G8, Consello de Europa,
OSCE e APEC, ademais de liderar organizacións como a CEI, EurAsEC, OTSC, e a
OCS. Rusia, xunto con Bielorrusia, forman o chamado Estado da Unión. O ex
Presidente Vladimir Putin avogou por unha alianza estratéxica con maior
integración en varias dimensións incluíndo o establecemento dos catro espazos
comúns entre Rusia e a Unión Europea.

A defensa de Rusia está garantida polas Forzas Armadas da Federación de Rusia,
unha organización militar estatal que segundo a lei federal № 61-ФЗ do 31 de
maio de 1996 «Sobre a defensa» serve para rexeitar as agresións dirixidas contra
a Federación Rusa, para a defensa armada da integridade e inviolabilidade do
territorio da Federación, así coma a realización das tarefas de acordo coas leis
constituíntes.

O comandante en xefe das Forzas Armadas é o Presidente de la Federación Rusa e o
Ministerio de Defensa serve como corpo administrativo destas. Hoxe en día, o
número de efectivos activos que compoñen as Forzas Armadas son 1.037.000 e todos
os homes dispoñibles suman 3.037.000.

As Forzas Armadas da Federación Rusa teñen tres ramas principais: as Forza
terrestre, a Armada e a Forza Aérea.

En materia de dereitos humanos, respecto á pertenza nos sete organismos da Carta
Internacional de Dereitos Humanos, que inclúen o Comité de Dereitos Humanos
(HRC), Rusia firmou ou ratificou:

Segundo as estimacións preliminares ao censo de 2010, a poboación residente na
Federación Rusa o 1 de xaneiro de 2010 era de 142,905 millóns de persoas. A
inmigración creceu nun 50,2% en 2007 ata acadar 274.000. A maior parte dos
inmigrantes chegaron desde a CEI e eran rusos ou rusoparlantes. A densidade de
poboación é maior na parte europea de Rusia, preto dos montes Urais e ó suroeste
de Siberia.

A cultura rusa é un híbrido xerado a partir dos costumes propios de tantas
civilizacións, que conformaron este grande estado multicultural e o resultado do
seu desenvolvemento durante varias épocas. Está fortemente arraigada á cultura
dos primeiros pobos eslavos.

Historicamente, a condición dominante en Rusia foi ocupada pola cultura rusa, a
cultura do idioma ruso e a nacionalidade rusa. Isto é parcialmente, porque os
rusos constitúen a maioría da poboación do país e porque moitas veces na
historia de Rusia, as culturas doutras nacionalidades foron aculturadas a través
da rusificación, por exemplo o Ucase de Ems.

A cultura da antiga Rusia viuse involucrada na conversión ó cristianismo
ortodoxo e a acollida da arte e arquitectura bizantinas. A Igrexa tiña recursos
para encomendar grandes obras de arte, así como a vontade e intención de
conservalas.

En 1890, unha nova forma de arte tivo o seu auxe, as vangardas. Porén, foron
desenvoltas dentro do réxime da Unión Soviética cando o goberno tomou o control
de toda actividade artística.

A política da URSS respecto da cultura, foi controvertida: por un lado, estivo o
desexo (motivado politicamente) de crear un pobo exclusivamente "soviético",
expresado na noción da cultura soviética e exemplificado polo Realismo
socialista. Pola outra banda, houbo campañas recurrentes de preservación das
culturas nacionais: cada etnicidade tiña os seus propios "grandes escritores
autóctonos" e as prácticas culturais folclóricas foron oficialmente apoiadas.

Dentro da literatura Rusa atópanse grandes mestres da literatura universal,
rusos coma Alexander Pushkin, Fiódor Dostoievski, Lev Tolstoi, Anton Chekhov
etc.

O ruso é a lingua oficial da Federación Rusa. Falado por case o 99% dos seus
habitantes. O seu uso está amplamente estendido en moitas outras áreas
adxacentes de Asia e Europa Oriental. Algunhas subdivisións de Rusia teñen
outras linguas adicionais aparte da oficial.

Segúndo o Centro de Investigacións Sociolóxicas da Universidade Estatal de
Lomonosov (Moscova), o 43.3% dos adultos considerase adherente da Igrexa
Ortodoxa Rusa, mentres o 50.6% considerase simplemente cristiano. Aínda que os
ortodoxos rusos son predominantes (90 millóns, o 63% da poboación), outras
comunidades cristianas como os ortodoxos armenios, católicos, protestantes,
mormóns e testemuñas de Xehová tamén existen en cantidades menores. Segundo a
Lei do Parlamento Ruso de 1997 sobre a relixión, as catro relixións de Rusia son
a Igrexa Ortodoxa Rusa, o Islam, o Budismo e o Xudaísmo. Todas as demais
relixións deben cumprir unha serie de requisitos para a súa inscrición e dereito
a predicar. Calculase que exiten aredor de 15 a 20 millóns de musulmáns rusos,
sendo así o Islam a segunda relixión con máis seguidores do país. Rusia é o
cuarto país con maior cantidade de xudeus logo de Israel, Estados Unidos e
Arxentina. Ademais hai un gran porcentaxe de ateísmo, en parte como consecuencia
do pasado soviético, que en base ós textos de Karl Marx, desalentaba ás
relixións.



https://gl.wikipedia.org/wiki/Ragnar_Sigur%C3%B0sson

Ragnar Sigurðsson, nado en Reiquiavik o 19 de xuño de 1986, é un futbolista
islandés. Xoga na demarcación de defensa para o FC Krasnodar da liga Premier de
Rusia.

Ragnar iniciou a súa carreira nas categorías inferiores do Fylkir Reykjavík no
ano 2002 para acabar debutando co primeiro equipo dous anos máis tarde, onde
permanecería até o 2006.

En 2006 fichou polo club sueco IFK Göteborg. Debutou na Allsvenskan o 6 de abril
de 2007 e xogou os 26 partidos de liga completos, formando unha formidábel
parella con Mattias Bjärsmyr. O seu equipo acabaría por gañar a Allsvenskan ese
ano polo que de contado o seu nome empezou a se asociar a varios grandes clubs
da Ligue 1, Serie A, Bundesliga ou da Premier League. O daquela director de
deportes do IFK Göteborg, Håkan Mild comentou que o club esixía uns 3.000.000 €
por este talentoso defensa. Durante a súa segunda tempada Ragnar xogou 29
partidos (de 30) e o equipo terminou en 3º lugar, gañando a Supercupen e a
Svenska Cupen.

O 30 de maio de 2011, Ragnar asinou un contrato de catro anos cos campións
dinamarqueses do F.C. København cun custo estimado da fichaxe de preto de
5.500.000 de Coroas Dinamarquesas. Neste club habería de conquistar a Copa de
2012 e a liga de 2013.

O 23 de xaneiro de 2014, o FC Krasnodar da primeira liga rusa anunciou que
asinaran con Ragnar un contrato de dous anos e medio con opción a un ano
adicional.

Debutou coa selección de fútbol de Islandia o 22 de agosto de 2007 nun partido
amigábel contra Canadá, encontro que finalizou con empate a un. Ademais disputou
a clasificación para a Eurocopa 2008, a clasificación para a Eurocopa 2012, a
clasificación para a Eurocopa 2016, a clasificación para a Copa Mundial de
Fútbol de 2010 e a clasificación para a Copa Mundial de Fútbol de 2014.



https://gl.wikipedia.org/wiki/Especiaci%C3%B3n_h%C3%ADbrida

A especiación híbrida é unha forma de especiación na que a hibridación entre
dúas especies produce unha nova especie, illada reprodutivamente das especies
parentais. Desde a década de 1940, o illamento reprodutivo entre os híbridos e
as súas especies parentais pensábase que era especialmente difícil de conseguir
e así críase que as especies híbridas eran extremadamente raras. Cando se
fixeron máis accesibles as análises de ADN na décda de 1990, viuse que a
especiación híbrida era un fenómeno bastante común, especialmene en plantas.

Na nomenclatura botánica, unha especie híbrida tamén se denomina notoespecie. As
especies híbridas son pola súa natureza polifiléticas.

Un híbrido pode ter un trazo distintivo (fenotipo). Este fenotipo pode en moi
raros casos estar mellor adaptado ao ambiente local que as liñaxes parentais
polo que a selección natural pode favorecer a eses individuos. Se se chega
posteriormente a un illamento reprodutivo, isto orixinará especies separadas. O
illamento reprodutivo pode ser xenético, ecolóxico, de comportamento, ou
espacial, ou unha combinación deles.

Se o illamento reprodutivo non se chega a establecer, a poboación híbrida pode
volverse a cruzar coas parentais e finalmente fundirse con calquera das dúas
especies parentais. Isto orixinará un influxo de xenes alleos na poboación
parental, unha situación chamada introgresión. A introgresión é unha fonte de
variabilidade xenética, e pode facilitar a especiación. Hai probas de que a
introgresión é un fenómeno común nas plantas e animais, incluídos os humanos,
nos cales o material xenético dos neanderthais e os denisovanos é responsable de
moitos dos xenes inmunitarios de poboacións non africanas.

Para que persista unha forma híbrida, xeralmente terá que poder explotar os
recursos dispoñibles mellor que cada unha das especies parentais, coas cales, en
moitos casos, terá que competir. Aínda que os osos grizzly e os osos polares
poden ter descendencia entre eles, un híbrido de oso grizzly e polar
probablemente estará peor adaptado en calquera dos papeis ecolóxicos que exercen
as propias especies parentais. Aínda que o híbrido é fértl, esta mala adaptación
impediría o establecemento dunha poboación permanente.

Igualmente, os leóns e os tigres viviron historicamente en territorios solapados
(aínda que agora non sexa así) nunha porción das súas áreas de distribución, e
podían teoricamente producir híbridos, chamados ligres, que son un cruzamento
entre león macho e tigresa, e tigróns, que son un cruzamento entre leoa e tigre
macho, pero non parece que iso se producise significativamente; porén, coñécense
casos en que tigres e leóns se hibridaron en catividade. Tanto en ligres coma en
tigróns, as femias son fértiles e os machos estériles. O tigrón porta xenes
inhibidores do crecemento de ambos os proxenitores e así é máis pequeno que
calquera deles e podería na natureza entrar en competición con carnívoros máis
pequenos que as especies parentais, como o leopardo. O ligre medra ata ser máis
grande que calquera dos seus proxenitores e chega aos 450 kg de peso. Non se
coñecen híbridos de tigre e león na natureza, especialmente porque cada especie
está confinada en zonas xeográficas separadas (os leóns asiáticos só se atopan
actualmente no Parque Nacional do bosque Gir, onde non hai tigres).

Algunhas situacións poden favorecer as poboacións híbridas. Un exemplo é o
rápido recambio de tipos ambientais dispoñibles, como a flutuación histórica do
nivel da auga no lago Malawi, unha situación que xeralmente favorece a
especiación. Unha situación similar pode encontrarse onde especies estreitamente
relacionadas ocupan unha cadea de illas. Isto permitirá que calquera poboación
híbrida presente se mova a novos hábitats non ocupados, evitando a competición
directa coas especies parentais e dándolle a unha poboación híbrida tempo e
espazo para poder establecerse. A xenética pode tamén ocasionalmente favorecer
aos híbridos. No Parque Nacional de Amboseli en Kenya, os babuínos Papio
cynocephalus e Papio anubis crúzanse regularmente. Os machos híbridos chegan á
madurez antes que os seus curmáns de pura raza, orixinando unha situación na que
a poboación híbrida pode co tempo substituír a unha ou a ambas as especies
parentais na área.

A xenética é máis variable e maleable en plantas que en animais, o que
probablemente reflicte o maior nivel de actividade dos animais. A xenética dos
híbridos necesariamente será menos estable que a das especies que evolucionan
por illamento, o cal explica por que as especies híbridas parecen máis comúns en
plantas que en animais. Moitas plantas agrícolas son híbridos cun dobre ou
triplo conxunto de cromosomas, o que se denomina poliploidía. A poliploidía é
normalmente letal en animais, nos que os conxuntos extra de cromosomas
trastornan o proceso de deenvolvemento fetal, pero encóntrase con frecuencia nas
plantas. Unha forma de especiación híbrida que é relativamente común en plantas,
ocorre cando un híbrido infértil faise fértil despois de duplicar o seu número
de cromosomas.

A hibridación sen cambio no número de cromosomas chámase especiación híbrida por
homoploidía. Esta é a situación que se encontra na maioría dos animais híbridos.
Para que un híbrido sexa viable, os cromosomas dos dous organismos terán que ser
moi similares, é dicir, a especie parental debe estar estreitamente relacionada,
ou, se non, a diferenza no arranxo dos cromosomas fará que a mitose sexa
problemática. Na hibridación poliploide esta restrición é menos aguda.

A cantidade de cromosomas supernumerarios pode ser inestable, o que pode causar
unha inestabilidade na xenética do híbrido. A ra europea comestible Pelophylax
kl. esculentus parece ser unha especie, pero en realidade é un híbrido triploide
semipermanente entre a ra Pelophylax lessonae e a ra Pelophylax ridibundus. Na
maioría das poboacións, a poboación de ra comestible depende da presenza de polo
menos unha das especies parentais para manterse, xa que cada individuo necesita
dous conxuntos de xenes dunha especie parental e un conxunto da outra. Ademais,
o xene de determinación do sexo masculino nos híbridos só se encontra no xenoma
da ra Pelophylax lessonae, o que socava aínda máis a estabilidade. Esta
inestabilidade pode tamén causar unha rápida redución no número de cromosomas,
creando barreiras reprodutivas e permitindo así a especiación.

A especiación híbrida en animais é principalmente homoploide. Aínda que non é
moi común, unhas poucas especies animais sábese que son o resultado de
hibridación, principalmente insectos e peixes. A mosca da Lonicera (Rhagoletis
mendax × zephyria) é un exemplo de nova especie animal orixinada por hibridación
natural. A papamerda Stercorarius skua ten unha sorprendente similitude xenética
coa fsicamente diferente da Stercorarius pomarinus, e a maioría dos ornitólogos
consideran agora que a S. skua é un híbrido entre a especie S. pomarinus e unha
das especies de papamerda do norte.

As especies que diverxen rapidamente poden por veces formar múltiples especies
híbridas, dando lugar a un complexo de especies, como ocorre con varios xéneros
fisicamente diverxentes pero estreitamente relacionados de peixes cíclidos do
lago Malawi. O xénero de parrulos Anas ten unha historia de diverxencia moi
recente; moitas das especies son interfértiles e unhas cantas crese que son
híbridas. Aínda que as especies híbridas xeralmente parecen raras nos mamíferos,
o lobo vermello americano tamén parece ser unha especie híbrida do complexo de
especies Canis, entre o lobo gris e o coiote. Isto tamén é o que se hipotetiza
que deu lugar ao xénero de bolboretas abondoso en especies Heliconius, aínda que
a conclusión foi criticada.

O primeiro exemplo de especiación híbrida en mamíferos mariños descubriuse en
2014 no xénero de golfiños Stenella. O golfiño Stenella clymene é un híbrido
entre os golfiños Stenella longirostris e Stenella coeruleoalba. As tres
especies viven no océano Atlántico e a miúdo interaccionan pacificamente.

Como as plantas son máis tolerantes á poliploidía, as especies híbridas son máis
comúns en plantas que en animais. As estimacións indican que dun 2 a un 4% de
todas as plantas anxiospermas e o 7% de todas as especies de fentos son o
resultado de hibridación poliploide. Moitas das especies de cultivo agrícola son
híbridos, e a hibridación é un factor importante na especiación dalgúns grupos
de plantas. Os híbridos das plantas do xénero Saxifraga úsanse comunmente en
xardinaría, e crese que se formou un híbrido tetraploide natural, Saxifraga
osloenis, ao final da última era glacial.



https://gl.wikipedia.org/wiki/Damasco

Damasco (en árabe: دمشق, tr. "Dimashq") é a capital de Siria e a segunda
meirande cidade do país despois de Alepo. En Siria é coñecida comunmente como
ash-Shām e é alcumada a Cidade de Xasmín (en árabe: مدينة الياسمين Madīnat
al-Yāsmīn). É unha das cidades habitadas con continuidade máis antigas do mundo,
alén do maior centro cultural e relixioso de Levante. Segundo estimacións de
2009, tiña unha poboación de 1 711 000 habitantes.

Localizada no suroeste de Siria, Damasco é o centro dunha grande área
metropolitana de 2,6 millóns de persoas (2004). Xeograficamente situada ó pé da
Cordilleiro do Antilíbano, está a 80 km da costa do mar Mediterráneo, nunha
chaira 680 metros por enriba do nivel do mar. Damasco ten un clima semi-árido
por mor do efecto de sombra orográfica. O río Barada flúe a través de Damasco.

Segundo o Novo Testamento, San Paulo tivo unha visión de Xesús no camiño a
Damasco, polo cal a cidade considérase sacra tanto no cristianismo como no
islam. Entre os seus atractivos turísticos sobresae a tumba de Saladino, o soado
defensor da Terra Santa durante a época das cruzadas.

A zona na que se asenta a capital de Siria é unha nas que se teñen datado
evidencias de asentamentos humanos estabeis máis antigos, en torno ao 9000 a.C.,
na conca do río Barada.

Non obstante, a Tamsqu mencionada en textos exipcios a partir do século XV a.C.
no territorio en disputa entre aquéles e os hicsos e hititas, non era un
asentamento protexido nun alto (tell) senón unha poboación agrícola da fértil
chaira á beira do Barada (o oasis Ghouta). E non foi ata despois da desfeita dos
pobos do mar (arredor do 1200 aC), cando poboacións arameas comezaron a
asentárense na zona iniciando a construción de sistemas de regadío, que Damasco
emerxeu coma un verdadeiro asentamento urbano, un novo centro de poder da rexión
.

O reino arameo de Damasco acadou o seu cénit no século IX aC e, aínda que as
evidencias arqueolóxicas son case que inexistentes (non se ten escavado ese
nivel polas evidentes dificultades coa cidade actual enriba), semella que un
primitivo santuario, co templo dedicado ao deus arameo da chuvia e a
fertilidade, Hadad, dominaba a capital no lugar que, despois e ata hoxe coa Gran
Mesquita, mantívose coma corazón sagrado da cidade . Arrodeada de murallas e ao
sur do Barada (metade occidental da cidade histórica medieval), unha rúa
percorría de leste a oeste a vila (ou segundo outra hipótese a limitaba polo
sur) entre as dúas portas da ruta principal (Alepo e Fenicia respectivamente) na
que a cidade atopábase. Tamén un pazo real ubicaríase nas inmediacións de
santuario e rúa .

No final do século VIII aC Damasco comezou a seres dominada polos asirios e
perdeu toda relevancia pasando sucesivamente nos séculos seguintes a poder do
imperio neobabilonio e dos persas aqueménidas.

En 332 aC foi conquistada por Alexandre Magno pero as loitas entre os sucesores
(ptolomeos e seléucidas) non permitiron a recuperación da estabilidade ata o
comezo do século I aC, cando Damasco (onde se asentaron colonias de gregos,
xudeus e nabateos) foi obxecto dun plan de ampliación ao leste da antiga vila
aramea e segundo os principios ortogonais hipodámicos, cun ágora coma espazo
principal e a extensión da antiga rúa leste-oeste ata os novos límites da cidade
(1.300m, Rúa Dereita da cidade medieval). Outra rúa máis curta, paralela polo
norte, comunicaba o antigo santuario e o ágora . Recibíu por breve tempo o nome
de Demetrias, epónimo do seu gobernante e impulsor.

A conquista romana no ano 64 a.C. fixo que a posta en funcionamento do plano, e
mesmo a súa ampliación, fora tarefa dos novos ocupantes (semella que
fundamentalmente xa en época imperial). Un organismo rectangular de máis de
100Ha con murallas e sete portas , rúas porticadas, teatro (na rúa Dereita ou
Via Recta, agora decumanus máximus), ximnasio e o gran santuario reconstruído
cun vasto dobre recinto (270x315m) encerrando o novo templo de Xúpiter en estilo
clásico . Seica un castrum protexía o ángulo noroeste de murallas. Os romanos
tamén ampliaron a rede de canles do oasis para o abastecemento de augas da vila
(mesmo construíron un acueduto). Damasco era un próspero centro caravaneiro das
rutas entre oriente (Palmira e a Ruta da Seda), o sur (Petra, Arabia) e
occidente (o Imperio Romano).

A promoción do cristianismo a relixión oficial do imperio (380) comportou a
reconversión dos templos en igrexas e así no canto do Templo de Xúpiter foi
erixida a Basílica de San Xoán Bautista (xa bizantina trala división do imperio
en 395 ). O barrio cristián de Damasco, Bab Touma (esquina NE do recinto
amurallado), foi escenario e berce de sinalados persoeiros da nova fe (apóstolos
Tomé e Paulo ademais dalgúns papas).

Os árabes conquistaron a cidade en 636. Se nun principio ambas confesións
(cristiáns e musulmáns) compartiron o recinto sacro, dende 661 cando Damasco foi
convertida en capital dos omeias, o temenos pasa a seres exclusivamente musulmán
(cunha primitiva mesquita co mihrab dos "Compañeiros do Profeta" ) e no 705 o
califa Al-Walid decide a construción dunha gran mesquita, seica reutilizando
moitos materiais da basílica bizantina (que a súa vez xa reutilizara os do
Templo de Xúpiter ). Por iso a gran singularidade dun dos máis espléndidos
espazos arquitectónicos do tempo ( fundacional coa Cúpula da Rocha de Xerusalén
da arquitectura islámica).

O califato omeia non durou apenas un século e no 750 os abásidas saquearon os
seus pazos e demoleron as antigas murallas romanas. A capital do imperio
musulmán foi trasladada a Bagdad e Damasco caeu nun período de declive.

Durante tres séculos e medio a cidade sufriu unha permanente inestabilidade con
cambios de poder entre diferentes faccións e dinastías musulmás. O antigo
trazado regular hipodámico foise transformando paulatinamente nunha trama
orgánica típica do urbanismo islámico . O ágora-foro e o recinto exterior
(peribolos) da Gran Mesquita tamén serán subsumidos no tecido urbano (no
noroeste conservarase coma parte do zoco al-Hamadeyya, ver imaxe enriba).
Soamente a Rúa Dereita se mantén coma eixo vertebral da cidade medieval .

No século XII, baixo os turcos seliúcidas, Damasco experimentou un renacemento
económico da man dunha crecente importancia relixiosa. Construíronse hospitais e
madrasas e as murallas, que xa empezaran a seres reconstruídas e reforzadas nos
séculos X e XI, o foron novamente cun trazado algo máis amplo e irregular que o
romano (135 Ha). Na esquina noroeste (onde situábase o castrum) os seliúcidas
comezaron a erección dunha cidadela que foi reorganizada e reforzada nos séculos
seguintes coma residencia dos sucesivos gobernantes .

Así no século XIII, despois dos gobernos de Nur al-Din e Saladino xa baixo os
ayubitas, Damasco volveu a seres un centro para o mundo islámico, desta vez coma
bastión relixioso en plena época das cruzadas, acollendo estudosos e fieis de
todo o imperio. A cidade comezou a estenderse fora de murallas. A dous
quilómetros ao noroeste desenvolveuse a pé dos montes Qasyun o arrabalde de
Salihiyya (con refuxiados de familias podentes da Xerusalén ocupada polos
cruzados). Case que unha cidade de seu, erixíronse gran número de madrasas. Ao
sur, na ruta de Xerusalén e A Meca, outro arrabalde comeza a formarse.
Ambolosdous novos eixos van marcares o desenvolvemento futuro da cidade .

Durante a época mameluca e sobor de todo a otomán (dende 1516) Damasco
estendeuse cara a Salihiyya e principalmente ao suroeste co barrio de al-Midan
(Maydan), na ruta das peregrinacións cara A Meca . Coma principal centro das
caravanas en pregrinación, son erixidos numerosos caravansares (khan). A antiga
cidade (cuxas murallas desaparecen por innecesarias no século XVII) enriquécese
con novas mesquitas, mausoleos e pazos.

Xa no século XIX, os otománs crean un novo centro administrativo ao oeste da
Cidadela , cun pazo de goberno (Serrallo e praza sobor do Barada parcialmente
soterrado, 1833) e cuarteis militares e no final do seu goberno, na segunda
metade do século comezan un plan de saneamento e modernización da cidade. Novos
servizos e infraestruturas (ferrocarril en 1894) e un intento de planificar a
expansión da urbe.

Damasco vaise extenderes definitivamente á beira norte do Barada (pola boa
provisión de auga dos canais do oasis Ghouta), pero nos comezos do século XX
aínda dunha maneira maiormente desordenada .

O primeiro plan urbanístico propiamente dito foi o de 1935. Os redactores
(Danger-Ecochard) deseñaron unha ampliación á europea, cunha preocupación
especial polo tráfico rodado , pero evitando a relación coa antiga cidade
histórica que, coma gueto árabe, restaba un tanto illada (unicamente actuacións
hixienistas e a reconstrución do bombardeado sector ao sur da Cidadela na
revolta de 1925, que foi regularizado cunha cuadrícula arredor da praza
Al-Hariqah) .

Dende a independencia en 1946 e coma capital da República Siria, Damasco
converteuse nunha metrópole (de 423.000h en 1955 aos máis de tres millóns
actuais na área metropolitana do Ghouta ) con todas as características e
problemáticas das do terceiro mundo (proliferación de asentamentos deficitarios
ilegais -moitos de refuxiados- , ecoloxía do oasis, conservación do patrimonio
da humanidade na cidade histórica) asemade co contexto da difícil situación
política actual .

A cidade antiga de Damasco foi declarada Patrimonio da Humanidade pola UNESCO en
1979. Ocupa unha superficie de 135 hectáreas, e estaba rodeada por unha muralla
romana, da que perduran os lados norte e este, e parte ao lado sur. Consérvanse
oito portas, das que a máis antiga, Bab Sharqi, remóntase ao período romano. No
sentido das agullas do reloxo, empezando polo norte, son:

Aínda que a cidade aínda conserva vestixios romanos e bizantinos, a maior parte
dos 125 edificios e monumentos incluídos na declaración da UNESCO corresponden á
arte islámica.

En primeiro lugar, destaca a Gran Mesquita dos Omeias, construída no século VIII
(cara a 705), un dos lugares santos do Islam. O inmenso patio de 122 metros de
longo, tapizado de louzas que pertenceron a un monumento romano, ofrece varias
exquisitas decoracións. Entre elas, a do tesouro, unha construción que se ergue
sobre columnas e que se utilizaba para almacenar o ouro do Estado.

A sala de oración da mesquita contén unha tumba, a de Xoán Bautista, caso
excepcional no Islam e vestixio da antiga basílica de san Xoan Bautista.

Segundo a tradición local, o minarete máis alto da mesquita, chamado minarete de
Xesús, marca o lugar onde o Mesías volverá á terra o día do xuízo final.

A Vía Recta foi na súa orixe o decumano da Damasco romana; estendíase ao longo
de 1500 metros. Hoxe en día, corresponde á rúa Bab Sharqi e ao zoco cuberto
Midhat Pasha, un dos máis importantes de Damasco. A rúa Bab Sharqi, chea de
pequenas tendas, conduce ao vello barrio cristián de Bab Tuma; ao final da rúa
atópase a Casa de Ananías, unha capela subterránea que foi en tempos unha adega.

Preto da cidade atópase o Aeroporto de Damasco, un dos dous aeroportos
internacionais cos que conta Siria xunto ao sito próximo a Alepo. As conexións
cos países veciños por transporte público ademais de mediante avión son
principalmente por ferrocarril, seguindo a ruta dende Estambul (Turquía) a Aman
(Xordania).

O transporte interior vese fortalecido polos aeroportos de Qamisli, Lataquia e
Deir Az-Zur e por unha densa rede de estradas e servizo de autocares, medio de
transporte máis utilizado polos sirios.

A máis antiga é a Universidade de Damasco, porén cos cambios na lexislación
educativa creáronse novos centros.



https://gl.wikipedia.org/wiki/A_Coru%C3%B1a

A Coruña é unha cidade situada no noroeste de Galicia e bañada polo océano
Atlántico, nas Rías Altas. É a capital da provincia da Coruña e a cabeza da súa
comarca, que ademais do seu propio concello inclúe os de Abegondo, Arteixo,
Bergondo, Cambre, Carral, Culleredo, Oleiros e Sada. Despois de Vigo, A Coruña é
o segundo concello máis poboado de Galicia; contaba no ano 2015 con 243 870
habitantes, fronte aos 294 098 habitantes de Vigo, e é o concello con máis
densidade de poboación con 6449,32 hab/km².

A cidade é sede do Tribunal Superior de Xustiza de Galicia, da Delegación do
Goberno en Galicia, da Real Academia Galega, do Arquivo do Reino de Galicia e da
Forza Loxística Operativa. Dende 1563 foi sede da Real Audiencia de Galicia
(permanentemente dende 1612) e foi capital de Rexión Militar ata a súa
desaparición en 2002.

O seu emprazamento é privilexiado, xa que se ergue sobre un promontorio na
entrada dunha ría nun amplo golfo, o Portus Magnus Artabrorum dos xeógrafos
clásicos. O centro da cidade espállase sobre unha península unida a terra firme
por un estreito istmo, no que presenta dúas fachadas marítimas distintas: a
portuaria (cara á ría da Coruña), de augas tranquilas, e outra de mar aberto,
cara á enseada do Orzán, onde se atopan as praias urbanas de Riazor e o Orzán.

Unha das características máis notables que identifican A Coruña constitúena as
múltiples e variadas galerías ou miradoiros que presentan nas súas fachadas
numerosas casas do século XIX, que deron á Coruña o sobrenome de Cidade de
Cristal, sen esquecer as súas numerosas praias, así como o contorno rural, que
ofrece múltiples posibilidades de lecer.

A cidade está situada no extremo noroccidental da Península Ibérica, pertencendo
a un saínte de terra da provincia da Coruña, entre a ría da Coruña, que baña o
lado este da cidade, e a enseada do Orzán, que baña as principais praias da
cidade situadas no lado oeste da mesma. Limita ao norte co océano Atlántico, ao
suroeste co concello de Arteixo, ao leste co concello de Oleiros e a ría da
Coruña, e ao sur co concello de Culleredo.

O concello está formado por cinco parroquias: A Coruña, Elviña, Oza, San
Cristovo das Viñas e Visma. Estas catro últimas formaban o antigo concello de
Oza, que foi anexionado ao da Coruña en 1912. Esta zona foi a principal zona de
expansión da cidade dende metade do século XX, polo que numerosos núcleos de
poboación pertencentes ás parroquías anexionadas foron absorbidos pola
localidade da Coruña a efectos de nomenclátor. As parroquias do concello
aglutinan oficialmente un total de 54 entidades de poboación segundo o
Nomenclátor da Xunta de Galicia, 45 segundo o do IGE.

A Coruña esténdese a partir dunha península con forma de T, de istmo chairo e
suaves outeiros pouco escarpados. Algúns destes outeiros fóronse integrando na
cidade coa súa expansión a partir de 1940, como os de Monte Alto, Santa
Margarida, Eirís e A Zapateira. Outros foron convertidos en zonas verdes (Bens e
monte de San Pedro). Gran parte da extensión portuaria e Os Cantóns son zonas
gañadas ao mar. No territorio do concello existen numerosos cursos fluviais,
dende pequenos regatos até ríos, na maioría dos casos parcial ou totalmente
canalizados, dos que o río de Monelos é o máis sobranceiro.

As illas de San Pedro separadas do monte homónimo por unha estreita canle foron
declaradas de xeito provisorio espazo natural de interese local no ano 2009.

O clima da cidade da Coruña é oceánico. Ao tratarse dunha cidade costeira,
impide que exista unha gran diferenza de temperatura entre as catro estacións do
ano e entre as temperaturas máximas e mínimas do día, de feito que entre as
temperaturas medias do inverno e as do verán hai unha diferenza de menos de
9 °C. Os invernos son suaves e chuviosos con xeadas pouco frecuentes, e os
veráns temperados, e hai precipitacións combinadas con tempadas de sol. Ten unha
humidade anual media que ronda o 77%.

As temperaturas non adoitan superar os 30 °C nin baixar dos 0 °C, sendo as
temperaturas históricas rexistradas na cidade: 39,6 °C de máxima o 28 de agosto
de 1961, e -10,0 °C de temperatura mínima. As choivas son abundantes, cunha
pluviometría media anual de 1014 mm, sendo novembro o mes máis chuvioso cun
rexistro medio de 138 mm.

Os días ventosos e de temporal son frecuentes nos meses de outono e inverno,
rexistrándose fortes refachos de vento que poden superar os 100 Km/h, e sendo de
160 Km/h o refacho máis forte rexistrado na cidade e que se produciu o 16 de
febreiro de 1941.

A poboación da cidade era de 243 870 habitantes no 2015 repartidos en 45
entidades de poboación, contando o núcleo urbano con 213 934 habitantes e
constituíndo desta forma o maior núcleo de poboación de Galicia segundo o IGE. A
poboación da súa comarca acadou nese ano os 396 728 habitantes, abarcando oito
concellos lindeiros: Abegondo, Arteixo, Bergondo, Cambre, Carral, Culleredo,
Oleiros e Sada.

A pesar destes datos, a poboación semella volver a medrar. Isto é debido á
inmigración, se ben esta inmigración era nos anos oitenta e noventa do século XX
de emigrantes retornados, profesionais e retirados, poboación madura polo tanto.
A comezos do século XXI, a maior parte de inmigrantes é de xente nova de
Sudamérica sobre todo, sendo en menor medida os procedentes dende Extremo
Oriente, África Subsahariana e Europa oriental. Así, A Coruña conseguiu
recuperar case toda a súa poboación, situándose no 2009 a só 897 habitantes
(246 056) do seu récord de poboación (246 953 habitantes) acadado en 1991.

A poboación da Coruña ten unha idade media de 45,9 anos e ten un índice de
envellecemento (razón entre os maiores de 64 anos e os menores de 20) de 149,8,
o segundo maior das sete cidades galegas despois de Ferrol. Non obstante os dous
datos están por debaixo da media de Galicia.

A pesar de que case a metade da poboación da Coruña naceu no propio municipio
(48,2% e 117 588 habitantes), hai unha porcentaxe importante de residentes nados
noutras localidades da provincia (22,2 % e 54 081 habitantes) e doutras
provincias galegas (10,8 % e 26 363 habitantes). Unicamente o 8.2 % da poboación
da Coruña naceu noutra comunidade autónoma, o que supón 19 992 habitantes,
mentres que o 10,6 % restante da poboación naceu no estranxeiro. Son
precisamente os cidadáns estranxeiros os que nos últimos anos fixeron aumentar o
padrón da capital coruñesa. O efecto da inmigración afecta igualmente á súa área
metropolitana, que viu como o censo de estranxeiros aumentaba nos últimos anos.
Porén, dende 2012 o número de habitantes nado no estranxeiro permanece estable:
25 609 en 2012, 26 059 en 2013 e 25 767 en 2014.

En 2015 residían na cidade da Coruña un total de 25 846 estranxeiros, dos cales
a meirande parte eran orixinarios de América (cun total de 15 828 habitantes,
principalmente de Sudamérica e en especial de Venezuela e Arxentina) e por
detrás outros cidadáns europeos (7092 habitantes, principalmente cidadáns
doutros países da Unión Europea, salientando os 1155 cidadáns británicos). Moi
por detrás están os cidadáns africanos (2044 habitantes, principalmente de
nacionalidade senegalesa, con 804 habitantes), os asiáticos (840 habitantes,
case todos chineses —489 —) e finalmente os cidadáns de Oceanía e os apátridas,
que apenas xuntan entre os dous 42 habitantes.

Tradicionalmente a cidade estaba formada por tres barrios, a Cidade Vella (a
cidade medieval), a Peixaría (a cidade do século XIX) e o núcleo agrícola de San
Tomé ou Atochas. Había outros núcleos rurais e ademais a poboación comezara a
asentarse na zona de Garás-Santa Lucía, por onde se creou o Ensanche (a cidade
do século XX).

Na década de 1950 a cidade ademais dos catro núcleos anteriores xa se vía
dividida noutras áreas: o Orzán, Monte Alto, Riazor (coa Cidade Xardín e a
Cidade Escolar), as áreas urbanizadas arredor do parque de Santa Margarida
(grupo de vivendas Juan Canalejo, Os Mallos) e Catro Camiños (Santa Lucía-A
Falperra, A Coiramia-San Luís, A Palloza). A zona de Monelos, A Gaiteira, A
Cubela e Os Castros (outeiros de Oza) comezaba a incorporarse ás áreas urbanas.
A partir deses anos estendeuse a zona urbana por barrios como A Agra do Orzán,
Labañou, a Sagrada Familia, O Castrillón, Monte das Moas ou A Sardiñeira. Entre
1940 e 1990 tamén se crearon zonas planificadas como Durmideiras, o Barrio das
Flores, Matogrande, O Ventorrillo, o Polígono de Elviña, Zalaeta e As Roseiras.

O crecemento da cidade integrou na trama urbana lugares como Agrela, O Birloque,
A Cabana, O Martinete, Pedralonga, Monserrat, Vioño, San Roque de Fóra, Eirís de
Arriba, A Madosa, Curramontes ou Someso.

Dentro do concello continúan a existir núcleos rurais como Bens, Mazaído,
Comeanda, Cances, A Silva, Fontenova, A Moura, Elviña, O Castro de Elviña,
Feáns, Mesoiro, Nostián, Palavea, O Portiño, As Rañas, San Cristovo das Viñas,
San Pedro de Visma, Santa Xema, Río de Quintas, Vío ou As Xubias, ademais das
vivendas unifamiliares e urbanizacións da Zapateira.

A cidade estendeuse a partir da construción na restinga formada entre a illa
onde hoxe se asenta a Torre de Hércules e o continente. A parte máis antiga,
coñecida popularmente como Cidade Vella, Cidade Alta ou A Cidade, está edificada
na parte meridional da península. O Centro era A Peixería, e nela asentábase o
gremio dos mareantes.

Asúmese que A Coruña pode ser a poboación que Tolomeo menciona no século II d.
C. como Brigantium; estaría habitada polos ártabros. Os romanos asentáranse nela
nos séculos II e I a. C. e esta vila comezou a medrar, en particular durante os
séculos I e II d. C. (cando se constrúe a Torre de Hércules), para decaer a
partir do século IV d. C. e especialmente coas incursións normandas, que parece
que fixeron fuxir a poboación cara ao interior da ría do Burgo.

A poboación recibe na alta Idade Media o nome de Faro, nome que non debe
confundirse co de Burgo de Faro, que foi a poboación que no século XII chegou a
ter certa importancia coa encomenda templaria e que comprende a extensión entre
O Burgo e O Temple, cara ao concello de Culleredo.

En 1208, o rei galego Afonso IX refunda Crunia como porto de reguengo (iuxta
Turrim de Faro in loco qui dicitur Crunia) e a vila enceta un gran
desenvolvemento mercante e pesqueiro. A cidade medra e esténdese polo tómbolo da
península. Trala invasión castelá de 1483, os Reis Católicos instalan nesta
cidade a Real Audiencia do Reino de Galicia, abandonando Compostela, para evitar
así a intromisión arcebispal. A Coruña será tamén a sede do capitán xeral. A
Xunta do Reino de Galicia consegue entre 1522 e 1529 que Carlos I lle conceda a
Casa da Especiaría, o que lle permite distribuír en Europa as especias.
Autorízase o comercio coas Indias entre 1529 e 1575.

A partir de 1764, coa instalación dos Reais Correos Marítimos a América, A
Coruña adquire o pulo portuario e comercial definitivo. Créanse o Consulado do
Mar e restáurase a Torre de Hércules. En 1804 creouse a Fábrica Nacional de
Cigarros, berce do movemento obreiro e durante o século XIX fóronse instalando
lentamente outras industrias (vidro, fundición, tecidos, gas, mistos etc.),
aínda que foi o comercio marítimo e a emigración o que atraeu os investimentos
cataláns, maragatos, belgas, franceses ou ingleses. O Banco de La Coruña
fundouse en 1857 e a Caja de Ahorros en 1876. Tamén influíu no desenvolvemento
económico a nova división provincial de 1832, que reduciu o número de provincias
de 7 a 4 e aumentou a actividade burocrática administrativa. Como consecuencia,
A Coruña converteuse na capital rexional de facto.

Nesta cidade reuniu Carlos I as Cortes que o coroarían emperador; do seu porto
partiu en 1554 Filipe II para casar con María Tudor e en 1588 a Armada
Invencible. Francis Drake cercouna en 1589 durante a batalla contra a Armada
Inglesa pero foi rexeitado e naceu entón o mito de María Pita cando esta muller
colleu a arma do seu home morto e continuou disparando. En 1809, durante a
guerra da Independencia española, as tropas francesas acosaron ás inglesas que
fuxían e o xeneral inglés Sir John Moore morreu na batalla de Elviña. En 1815, o
mariscal Porlier pronunciouse contra Fernando VII e marchou co exército sobre
Santiago; preso, foi enforcado no Campo da Leña. En tódolos levantamentos do
século XIX, A Coruña aliñouse do lado liberal. A Coruña xogou tamén un papel
vital no Rexurdimento e nela fundáronse a Real Academia Galega en 1906 e as
Irmandades da Fala en 1916.

A comezos do século XX, A Coruña contaba cuns 45.000 habitantes, que se
multiplicaron até os 100.000 despois da guerra civil española. A partir da
década de 1960, recobrou a iniciativa empresarial que perdera desde comezos de
século da man do gran promotor da cidade, Pedro Barrié de la Maza (Banco Pastor,
Fenosa, Aluminios de Galicia, Genosa, Emesa etc.); obtivéronse tamén a refinaría
de petróleo e algúns dos primeiros Polos de Desenvolvemento.

Xa na democracia, aprobouse o Estatuto de Autonomía de Galicia en 1981, co que A
Coruña perdeu a capitalidade de Galicia, que mantiña desde 1563, en beneficio de
Santiago de Compostela, feito que provocou a manifestación de protesta máis
multitudinaria da historia da cidade.

Desde 1983 ata 2006 foi alcalde Francisco Vázquez Vázquez, que acometeu unha
renovación da súa fisionomía e a conversión nunha cidade de servizos, pero tamén
contou con críticas pola súa falta de respecto á lingua galega e pola súa
actuación urbanística. Nesta etapa construíronse o paseo marítimo, a Casa das
Ciencias, a Casa do Home ou a Casa dos Peixes, entre outros. O 20 de xaneiro de
2006 o Consello de Ministros nomeou a Paco Vázquez embaixador no Vaticano, co
cal tivo que deixar o seu posto de alcalde. Despois da súa renuncia o novo
alcalde foi Javier Losada.

No ano 2008 celebrouse o 800 aniversario de refundación da Coruña por Afonso IX
en 1208 e o 200 aniversario da batalla de Elviña, feito que marcou profundamente
a vida dos coruñeses da época.

O 29 de xuño de 2009, a Torre de Hércules, o milenario símbolo da cidade, foi
declarado Patrimonio da Humanidade pola UNESCO, tras unha intensa campaña de
apoio tanto institucional como cidadán.

O termo municipal da Coruña é o pulmón dos sectores comercial e de servizos de
toda a área metropolitana e a máis importante área nestes dous aspectos de toda
Galicia e do noroeste peninsular.

Estes dous sectores representan máis das tres cuartas partes da totalidade da
actividade económica do termo municipal. Os sectores da industria e da
construción incrementaron a súa participación económica na cidade nos últimos
anos; non obstante a súa localización xeográfica radica principalmente nos
municipios situados na área metropolitana.

Segundo o informe Ardán, elaborado polo Consorcio da Zona Franca de Vigo, A
Coruña é actualmente a comarca máis próspera de Galicia, e un dos seus motores
económicos. O seu PIB empresarial é de 3.486 millóns de euros, representando
máis do 33% del total de Galicia no ano 2007. A cidade conta cun orzamento
consolidado de máis de 212 millóns de euros anuais, a repartir entre os gastos
do Concello e as súas dúas principais empresas, a Compañía de Aguas da Coruña
(que dá servizo a gran parte da provincia) e a Compañía de Tranvías da Coruña,
que ten a concesión dos autobuses urbanos e do tranvía da cidade.

A cidade converteuse en 2007 no meirande centro financeiro e de negocios de
Galicia. Sede das entidades financeiras Banco Pastor e Caixa Galicia, que trala
fusión con Caixanova pasou a chamarse Novacaixagalicia. Na cidade atópanse sedes
de algunhas empresas importantes como a cervexeira Estrella Galicia, a empresa
de telecomunicacións R, o diario La Voz de Galicia, a refinería de Repsol YPF, a
planta de aluminios de Alcoa ou a fábrica de armas de General Dynamics (antiga
Santa Bárbara). A cidade conta cun pazo de Congresos e outras institucións
relacionadas como o Club Financeiro da Coruña. En 2008 inaugurouse o Recinto
Feiral da Coruña, chamado Expocoruña.

Nos seus límites locais, a cidade conta con dous polígonos industriais: o da
Grela-Bens, o primeiro parque industrial en extensión de Galicia con máis de 600
empresas, e o de Pocomaco-Vío, que dá servizo a unhas 400 empresas. Na área
metropolitana están situados outros importantes polígonos, principalmente na
zona suroeste (Arteixo e Culleredo), como o Polígono de Sabón, que alberga a
sede central da multinacional Inditex e a central térmica de Sabón, entre outras
industrias. Outros polígonos destacables da área metropolitana son os de
Alvedro, Barcala, Meicende e Espírito Santo.

Os grandes motores industriais dentro dos límites municipais son a refinería de
petróleo de Repsol, inaugurada en 1964, e a metalúrxica de aluminios.

A zona comercial tradicional está situada no barrio da Pescadería (Zona
Obelisco), especialmente na rúa Real. Esta rúa peonil segue a ser un dos
principais eixos comerciais e de lecer dos coruñeses. Na mesma área existen
outras arterias comerciais como as rúas de Santo André e do Orzán; as rúas dos
Olmos, Galera, Barrera e Franxa; a rúa Rego de Auga e a praza do Humor, centro
do tradicional botellón coruñés e dedicada aos principais humoristas e
escritores galegos. Destacan tamén as rúas Juan Flórez e Federico Tapia, arredor
da praza de Lugo, agrupadas no Distrito Picasso.

Outra zona comercial é a rúa Barcelona, rúa peonil da Agra do Orzán, que é unha
das rúas máis transitadas de Galicia.

A Coruña conta cunha rede de mercados municipais formada por oito instalacións
espalladas por distintos barrios: Santo Agostiño (na Pescadería), Santa Lucía,
Conchiñas (Agra do Orzán), Ramón Cabanillas (Mallos), Monte Alto, Palavea,
Elviña e Eusebio da Guarda (Ensanche). Estes dous últimos foron rehabilitados e
convertidos ademais en centros comerciais. A materia prima que surte estes
Mercados é especialmente o peixe e o marisco, traído diariamente das poxas de
Pescado Fresco que ten lugar nas Lonxas do Porto da Coruña.

A zona dos arredores da praza de Catro Camiños ten tamén grande importancia
comercial, xa que as primeiras grandes superficies comerciais da cidade se
asentaron neste barrio a mediados dos anos 80. O centro comercial, aberto en
1987, foi o primeiro da cidade. En 1996 abriu o centro comercial Los Rosales.

A principios do século XXI ampliouse o número de grandes centros comerciais coas
inauguracións de Dolce Vita (2008) e Espacio Coruña (2009) En 2011 inaugurouse
Marineda City, que foi o centro comercial máis grande de España. Porén, Dolce
Vita pechou as súas portas en 2014. No centro da cidade sitúase Los Cantones
Village, antes El Puerto Centro de Ocio, que sufriu diferentes reformas. Hai
ademais outros centros máis pequenos como as galerías do barrio das Durmideiras,
Torre Trébol, Torre dos Mestres, Catro Camiños, Ramón y Cajal ou as máis
modernas do Bulevar del Papagayo.

O turismo na Coruña foi en aumento nos últimos anos ata chegar a recibir 62
cruceiros ao ano. Un dos impulsores deste turismo é o paseo marítimo que bordea
toda a cidade, de 13 quilómetros de lonxitude. Existe ademais un tranvía e un
carril bici que o percorre na maior parte do traxecto. Ademais, trátase dun
paseo cultural, porque á súa beira situáronse varios museos da cidade como poden
ser a Casa do Home ou a Casa dos Peixes. No paseo tamén podemos atopar o Castelo
de Santo Antón, que contén o museo arqueolóxico, ou a Torre de Hércules.

No ano 2006 e por primeira vez na súa historia, a cifra de turistas duplicou á
poboación da cidade, chegando ao medio millón de visitantes. En 2010 o número de
turistas superou o millón e medio.

A cidade conta cunha ampla rede de hoteis, cadeas internacionais e negocios
locais, que ofrecen entre ambos unha oferta hostaleira de máis de 3.500 camas. A
Coruña conta cun hotel de cinco estrelas, o Hotel Finisterre (cadea Hesperia), e
varios de catro estrelas: o Hotel AC A Coruña, Attica 21 Coruña, Carrís
Marineda, Eurostars Ciudad de A Coruña, Hesperia A Coruña, Husa Center, Meliá
María Pita, NH Atlántico, Tryp Coruña e Zenit Coruña.

A zona de ocio nocturna por antonomasia na cidade é coñecida popularmente como
"O Orzán", e sitúase á beira de dita praia. Nas rúas principais como Socorro,
Sol e A Torre sitúanse a maioría de pubs e locais de ocio nocturno. Outras zonas
de ocio, especialmente nas primeiras horas da noite, son Juan Flórez, praza de
España, Matogrande e a Cidade Vella (arredores da praza de Azcárraga e rúa San
Domingos).

No contorno da rúa Real están as rúas dos Olmos, Galera, Barreira e Franxa, onde
se sitúan as tascas e marisquerías máis típicas da cidade e a praza do Humor,
centro do tradicional botellón coruñés e dedicada aos principais humoristas e
escritores galegos.

Tralo peche das principais discotecas, os locais after-hours sitúanse na zona de
Juan Flórez.

A Coruña ten varios quilómetros de praias, sendo as máis coñecidas a praia de
Riazor e a praia do Orzán, pola súa situación en pleno centro da cidade e
bordeadas polo paseo marítimo. Esta localización convérteas nun grande atractivo
para os turistas, sendo ademais punto de encontro de surfeiros boa parte do ano.

Hai outras praias na cidade que non recibiron Bandeira Azul, como a praia de
Oza, que a obtivo en anos anteriores, e as praias de San Roque, Adormideiras e
Bens.

Por vía terrestre, a rede de autoestradas e autovías norte-sur comunícana co
resto de España e Portugal, mentres que un conxunto de vías rápidas, que
circunvala o perímetro da cidade e o seu primeiro anel industrial, culmina a
comunicación por estrada.

Os aproximadamente 600 000 habitantes e as industrias que están dentro da zona
de influencia das catro rías (A Coruña, Sada-Betanzos, Ares e Ferrol)
comunícanse por estrada nun tempo de 30 minutos.

A estación da Coruña, coñecida tamén como estación de San Cristovo, remodelada
en 1991, concentra o tráfico ferroviario da cidade e está situada no centro.
Dende A Coruña parten tres liñas de longa distancia de Renfe Operadora: a Madrid
e Barcelona con dous servizos diarios, a Bilbao e Irún cun servizo diario, e a
Alacant cun servizo os sábados. A estas liñas súmanselles os corredores
rexionais de Renfe con Santiago, Monforte, Ferrol e Vigo; o tráfico con esta
última cidade sumou en 1999 a cantidade de 450 000 viaxeiros aproximadamente.
Está en servizo o tren de alta velocidade entre a cidade e Ourense, pasando por
Santiago, e está en construción a Vigo a través do eixe atlántico que conectará
con Portugal, e a Madrid, o que completará o servizo ferroviario da Coruña.

Existe asemade outra pequena estación na parroquia de Elviña, chamada
Elviña-Universidade, que da servizo á Universidade da Coruña e a devandita
parroquia; e unha estación de mercadorías que serve ó porto, chamada estación de
San Diego. As principais actividades desta última son a exportación de madeiras,
ferro, cinc, carbón e contedores procedentes do porto.

Está en proxecto unha estación intermodal a modo de intercambiador, que
concentre ademais ós buses interurbanos e que contaría tamén cunha parada de
metro lixeiro.

Ademais o concello está levando a cabo un proxecto xunto coa Xunta e os
concellos limítrofes para crear o servizo de Proximidades Renfe da cidade, que
conectará cos principais núcleos de poboación da zona.

A vía marítima está fortemente consolidada nesta metrópole. O porto sufriu
varias ampliacións e procesos de modernización e ademais construíuse un porto
exterior no oeste da cidade, en punta Langosteira, para aumentar a súa
capacidade. O novo porto iniciou o seu funcionamento en 2012. O Porto da Coruña,
matrícula de provincia marítima CO, é un dos motores económicos da cidade, con
seis quilómetros de peiraos e preto de un millón de metros cadrados de
superficie marítima e terrestre. Conta cun sector acondicionado para desembarcar
graneis sólidos (carbón, coke) e contedores. É o segundo de España en canto a
pesca fresca desembarcada, só despois do de Vigo, con 43.108 toneladas no 2009.
No ano 2009 movéronse 1 460 316 toneladas de mercadorías no porto, o que supón
un decremento total do -13,31% respecto o 2008, o que o converte no segundo
porto de mercadorías de Galicia, tras o de Vigo, con 3 073 507 toneladas, e
seguido de preto por Ferrol-San Cibrao (562.555 toneladas). Este tráfico está
dividido en:

Recentemente comezou a construción do Porto Exterior da Coruña no concello
limítrofe de Arteixo, que ampliará enormemente as instalacións portuarias e as
desprazará fóra da cidade.

A Coruña conta cun remodelado aeroporto, coñecido como aeroporto de Alvedro
código de IATA LCG, situado a 10 km do centro da cidade, no concello de
Culleredo. Conta cunha reducida pista de 1,9 quilómetros e un moderno sistema
antinéboa, que entrou en servizo a comezos de 2008. Durante os últimos anos foi
o aeroporto galego que máis creceu, duplicándose o número de pasaxeiros en tres
anos e alcanzando durante 2008 os 1 175 000 pasaxeiros, sendo o segundo
aeroporto de Galicia que mellor soportou a crise aeroportuaria, dando un balance
positivo de crecemento no período 2004-2008 dun 205 % por número de viaxeiros.

O aeroporto de Alvedro conecta a cidade herculina con varios destinos
peninsulares, segundo a época do ano. Conta con conexións estables con
Madrid-Barajas, Barcelona, Sevilla e Tenerife. Na época invernal existe conexión
co aeroporto de Huesca (porta ós Pireneos). Tamén existen conexións
internacionais cos aeroportos de Londres-Heathrow, París-Charles de Gaulle e
Lisboa.

A proximidade do aeroporto da Lavacolla (30 minutos por autoestrada) permite que
poida ser tamén empregado como plataforma complementaria das comunicacións
aéreas da Coruña, e viceversa. Actualmente está en obras para amplia-la pista
que, con 1.900 metros, é a segunda máis pequena dos aeroportos comerciais de
España trala do aeroporto de Donostia.

A estación de autobuses da Coruña dá servizo a preto de 25 000 pasaxeiros
diarios. Unha media de 1.100 autocares operan cada día con destino a diferentes
puntos de Europa, España e Galicia.

A cidade tamén conta cunha gran rede de autobuses, a máis tupida de España, xa
que ningún habitante se atopa a máis de 300 metros dunha parada. Conta con 24
liñas de autobús, explotadas pola Compañía de Tranvías da Coruña. Os autobuses
levan GPS, nas paradas máis importantes hai paneis onde se informa dos minutos
que hai que agardar para o próximo bus, tamén consultable vía móbil.

A recuperación do tranvía urbano circundando o extenso paseo marítimo da cidade,
pretendeu crear unha infraestrutura ferroviaria básica para a consolidación
dunha rede de Metro Lixeiro a medio prazo, con 3 liñas proxectadas: Monte
Alto-Universidade, Os Rosales-Praza de Pontevedra, e outra circular con dúas
ramificacións —a actual do tranvía coa súa extensión e a liña Los Rosales/centro
intermodal. O proxecto inicial foi trocado por un tranvía turístico que só
operaba os meses do verán e que dende entón foi perdendo frecuencias e extensión
para estar limitado ao percorrido dende as cocheiras de Monte Alto ata Riazor. O
servizo foi suprimido en xullo de 2011.

EMALCSA é a centenaria empresa municipal concesionaria do servizo da auga na
Coruña e nos concellos de Arteixo, Culleredo, Oleiros, Sada, Bergondo, Cambre e
Carral. A auga provén do Encoro de Cecebre e potabilízase no ETAP de A Telva. O
ciclo da auga remata na EDAR de Bens.

Cespa é a concesionaria da recollida do lixo e reciclaxe. O lixo recóllese en
colectores separados: nun a parte orgánica (de cor verde) e noutro inorgánica
(capa laranxa). A parte orgánica é tratada por Albada na planta de Nostián, onde
se produce compost e biogás para consumo da propia planta. Os refugallos do
proceso de reciclaxe rematan no vertedoiro de Gestán en Sobrado e na
incineradora de Sogama en Cerceda. Hai tamén colectores para recollida selectiva
de papel-cartón (cor azul) e vidro (cor verde). O concello ten puntos limpos en
varios sitios da cidade (Eirís, A Grela, Pocomaco e Ronda Outeiro) onde os
cidadáns poden achegar cascallos, mobles, plástico, pneumáticos, pilas e
baterías, aceites usados, electrodomésticos ou restos de poda.

Dende o ano 2009 a cidade ten un servizo público de alugamento de bicis. EMVSA e
o concello poñen a disposición dos usuarios da tarxeta Millennium o alugamento
en diversos puntos da cidade.

O concello está a colaborar na promoción e no uso do coche eléctrico, por
diversos aparcadoiros da cidade hai tomas para a recarga de coches eléctricos.
No aeroporto de Alvedro é posible alugar coches eléctricos por un prezo de 15
euros diarios.

O topónimo máis antigo, Brigantium, usado polos romanos a partir da denominación
local, considérase xeralmente de orixe celta, onde se identifica un derivado da
raíz indoeuropea *bher- ‘levar’, ‘elevar’, ‘altura’ (véxase o irlandés antigo
brí, galés bre, bretón bre, córnico bre, todos co significado de ‘outeiro’, e
nas linguas xermánicas berg ‘monte’, burg ‘cidade’). Este topónimo relaciónase
co substrato celta hispano -briga (Conimbriga, Mirobriga, Vollobriga,
Nemetobriga) e -bre, presente en topónimos galegos como Sillobre, Barallobre, O
Grove etc.

A Brigantium seguiuno Faro, topónimo procedente do senlleiro faro romano, que
provén do latín pharum e este do grego, con orixe no nome da illa de Pharos.
Este novo topónimo debeu de comezar a rivalizar co prerromano de Brigantium
pouco despois de erguer a torre e tras un tempo de convivencia rematou por
substituílo.

Gonzalo Navaza defende que o topónimo A Coruña naceu no século XIII. En 1208 o
rei Afonso IX fixo concesión dunha carta foral á veciñanza de Faro, nome da
vila, que substituíra anteriormente a Brigantium. Nesa época as motivacións dos
reis para elixiren un novo topónimo debíanse a criterios augurais ou de
prestixio. O topónimo aparece rexistrado na carta foral en latín como Crunia,
tomado da Historia Turpini, o libro IV do Códice Calixtino.

Porén, Fernando Cabeza Quiles defende que o topónimo podería vir dunha raíz
indoeuropea *k-r 'pedra', 'rocha', en alusión ás características rochosas do
contorno da Torre de Hércules, torre construída sobre unha pena ou unha rocha.
Tampouco se pode desbotar a hipótese de que derive dun substantivo celta igual
ou parecido ao de *clunia 'pradería', 'lugar húmido', 'fonte', topónimo similar
ao francés Cluny.

O topónimo histórico e tradicional da cidade é A Cruña, sendo a forma aceptada e
empregada pola Real Academia Galega no pasado. A forma A Coruña, oficial e de
uso habitual, é unha evolución epentética da forma A Cruña.

En Galicia, no estado español e na Unión Europea a única denominación oficial é
A Coruña, independentemente da lingua empregada.

O 21 de decembro de 1989 o Tribunal Constitucional ditaminou que a aprobación da
alteración ou cambio de nome dos concellos é a típica competencia de execución
en materia de réxime local que, conforme co marco constitucional de distribución
de competencias, os Estatutos de Galicia e de Cataluña atribúen ás súas
respectivas Comunidades Autónomas. O 2 de novembro de 2004 o Concello da Coruña
aprobou a cooficialidade da forma La Coruña amparándose na Lei de grandes
cidades. No outono de 2005 o Tribunal Superior de Xustiza de Galicia declarou
nulos estes acordos do concello sobre toponimia.

Finalmente, o Concello da Coruña decidiu adoptar o topónimo A Coruña para
tódalas xestións e como nome oficial da cidade, abandonando así os seus intentos
de conservar o topónimo en castelán.

O habitante da Coruña recibe o xentilicio de «coruñés/coruñesa» alén dos
alternativos «herculino/herculina» ou «brigantino/brigantina», e tamén de xeito
popular e informal «cascarilleiro/cascarilleira».

A Universidade da Coruña ten a súa sede e varios campus na Coruña (Elviña, A
Zapateira, Riazor e Oza), aínda que tamén en Ferrol e Oleiros (Bastiagueiro).
Actualmente estudan na Universidade máis de 24.000 estudantes, cun aumento de
matriculados do 6 % no curso 2010/11. Ademais, a Universidade oferta titulacións
únicas en Galicia e mesmo na zona noroeste da Península, como son Podoloxía,
Arquitectura, Arquitectura técnica, Socioloxía e Ciencia Política e da
Administración, Deseño Industrial, Enxeñaría Naval (Ferrol) ou Enxeñaría de
Camiños, Canles e Portos.

Na cidade tamén hai un centro asociado da Universidade Nacional de Educación a
Distancia e coa Universidade Internacional Menéndez Pelayo.

O barrio da Mariña constitúe unha das zonas máis belas da Coruña, situado xunto
ao porto. Nas fachadas das casas deste barrio atopamos as famosas galerías que
lle deron renome mundial, ata tal punto que a cidade é coñecida como A Cidade de
Cristal.

Estas galerías, típicas das Rías Altas, empezáronse a construír a finais do
século XVIII e principios do século XIX para protexer terrazas e balcóns do
vento e da brisa mariña. Posúen detalles e adornos minuciosos, nos que
predominan os contrastes de brancos, verdes e vermellos.

Nos Xardíns de Méndez Núñez e nas súas proximidades están o Obelisco dos Cantóns
e os monumentos a Emilia Pardo Bazán e a Curros Enríquez, entre outros.

Fóra destas áreas están o Castro de Elviña, o Palacio de María Pita (Palacio
Municipal) ou a Casa do Sol. Así mesmo existen outros monumentos de arte
contemporáneo, entre os que destacan o Obelisco Millenium, inaugurado no ano
2000 e que representa a historia da cidade e de Galicia, e a Fonte dos
surfistas.

A Torre de Hércules é sen dúbida o monumento máis coñecido e visitado da cidade.
Situada nunha pequena península, ten unha altura de 68 metros e é o único faro
de orixe romana en funcionamento no mundo. Foi construída no século II durante a
época de Traxano. Nunha inscrición na pedra consta o nome de C. Servius Lupus,
arquitecto da rexión de Lusitania, e a dedicación da torre a Marte Augusto. A
fachada actual, neoclásica é froito da súa restauración no século XVII. Pódese
acceder ao alto da torre por unha escaleira interior de 239 chanzos. Desde alí
hai unhas magníficas vistas da ría e a cidade da Coruña.

O 27 de xuño de 2009 a Torre e a súa contorna foron proclamadas Patrimonio da
Humanidade en Sevilla pola Comisión do Patrimonio Mundial da UNESCO.

Xunto á torre atópase un parque escultórico coa "Rosa dos Ventos" de Xabier
Correa Corredoira (1994), que inclúe nos seus motivos por un lado os países
celtas e por outro Tarsis, patria de orixe de Xerión, que foi derrotado por
Hércules segundo a lenda.

A Coruña conta co paseo marítimo urbano máis longo de Europa, con preto de 10
quilómetros continuos á beira do mar. Cando se termine medirá máis de 13
quilómetros. O paseo marítimo pasa por moitos lugares de interese na cidade,
como a Casa do Home, a Casa dos Peixes, a Torre de Hércules ou o Castelo de
Santo Antón, podéndose percorrer a pé, automóbil, bicicleta ou tranvía.

A apertura do último tramo do paseo marítimo revelou unha cara descoñecida da
cidade, que permite admirar camiñando a forza e inmensidade do océano Atlántico.
Cómpre destacar o Ascensor panorámico do Monte de San Pedro. Os seguintes tramos
en construción e proxección traspasan xa os límites do concello da Coruña,
transformando zonas en espazos de esparexemento e ocio.

A Coruña conta cun bo número de museos adicados a diversas temáticas, entre os
que descatan os denominados Museos Científicos Coruñeses, integrados pola Casa
das Ciencias (cunha exposición interactiva adicada ás ciencias e un Planetario),
a Casa do Home ou Domus (cunha exposición interactiva adicada ao ser humano), e
o Aquarium Finisterrae ou Casa dos peixes. Entre os museos artísticos salientar
o Museo de Arte Contemporáneo Gas Natural Fenosa (MAC), que reúne unha
importante mostra do denominado "movemento renovador" de artistas galegos; o
Museo de Belas Artes, que conta cunha ampla colección de gravados de Goya; ou o
Museo de Arte Sacra da Colexiata de Santa María do Campo, situado nun edificio
deseñado por Manuel Gallego Jorreto. O Museo Arqueolóxico e Histórico, situado
no Castelo de Santo Antón, conta con numerosas pezas procedentes de sitios
arqueolóxicos de toda a provincia, así como mostras dunha ampla colección de
escultura medieval. En 2012 inaugurouse o Museo Nacional de Ciencia e Tecnoloxía
(MUNCYT). Na Cidade Vella atópase tamén o Museo Histórico Militar.

Existe tamén un conxunto de casas museos dedicadas a persoeiros que residiron na
cidade. Pódese visitar a casa na que viviu Pablo Ruiz Picasso entre 1891 a 1895
convertida en casa museo e onde se expoñen 27 reproducións das obras que fixo
estando na Coruña, cidade na que fixo a súa primeira exposición. Son retratos e
caricaturas que o xove artista (entón tiña 12 anos) fixo para a revista "La
Coruña". As outras casas museos son as de María Pita, Emilia Pardo Bazán e
Casares Quiroga.

Ademais dos museos existen na cidade varias salas de exposicións, como o Kiosco
Alfonso, a Casa da Cultura Salvador de Madariaga, o Forum Metropolitano e o
Palacio de María Pita, todos de titularidade municipal, ou as salas de varias
fundacións, como a Luis Seoane, a Barrié e AFundación. Tamén existen espazos
para exposicións en PALEXCO (Palacio de Exposicións e Congresos) e no Club
Financiero Atlántico.

Entre as galerías de arte situadas na cidade están Galería Ana Vilaseco, Galería
de Papel, Galería Pardo Bazán, Atlántica, Arte e Imaxe, Coarte, Rincón Coruña
Arte e A Tecedeira.

A cidade da Coruña é un dos principais centros musicais de Galicia. Nela
atópanse algunhas das máis importantes institucións musicais galegas, entre as
cales destaca a sede (no Palacio da Ópera) da Orquestra Sinfónica de Galicia,
creada en 1992 polo Concello da Coruña. Outra institución destacada na cidade é
a Coral Polifónica El Eco, fundada en 1881 por Pascual Veiga, que é a coral en
activo máis antiga da Península Ibérica. Outras orquestras e agrupacións na
cidade son a Banda de Música Municipal da Coruña (con concertos regulares), a
Orquestra de Cámara Galega (fundada en 1995), ou a Orquestra Gaos (fundada en
2009).

No que fai referencia ao ensino musical, na Coruña atópase un dos dous
Conservatorios Superiores de Música que existen en Galicia, o COSMAC
(Conservatorio Superior de Música da Coruña), que conta coas diferentes
especialidades de interpretación musical nos distintos instrumentos empregados
na música académica, composición, pedagoxía musical e jazz (xénero de tradición
nos últimos anos na cidade). Amais do COSMAC, A Coruña conta cun Conservatorio
Profesional de Música e unha Escola de Música Municipal fundada en 1998, e tamén
con diversas institucións e escolas de ensino musical privadas como o
Conservatorio do Colexio Liceo La Paz.

Na cidade da Coruña hai oferta de festivais musicais ao longo do ano, como a
Temporada Lírica, sucesora do Festival Mozart (desaparecido en 2014) e do
Festival de Ópera da Coruña, ou o Noroeste Pop Rock. O Ciclo de Jazz da
Fundación Barrié tivo dezasete edicións, entre 1995 e 2012. A Coruña tamén foi
sede de xiras internacionais no recinto do Coliseum, no pavillón do Pazo dos
Deportes ou no estadio de Riazor.

A Coruña é a sede do Centro Coreográfico Galego e conta cun Conservatorio de
Danza de titularidade provincial. Os distintos teatros da cidade adoitan incluír
espectáculos de danza dentro das súas programacións anuais.

Na cidade da Coruña existe unha importante actividade teatral, desenvolvida
principalmente no Teatro Rosalía e no Teatro Colón.

O concello xestiona ademais o Fórum Metropolitano e o Centro Ágora. O primeiro é
sede de programas estables de teatro que tamén busca apoiar novas propostas como
a Mostra de Teatro Independente e o Teatro Universitario. O Centro Ágora conta
cun auditorio preparado para acoller teatro, ópera, música sinfónica, ballet
etc.

Cómpre salientar tamén o Festival Manicómicos, un festival de teatro cómico
impulsado pola Asociación Cultural Manicómicos, e outras compañías como Teatro
del Andamio.

A Coruña conta cos cines Yelmo Cineplex Los Rosales (13 salas), Yelmo Cines
Espacio Coruña, Cinesa Marineda City 3D (12 salas) e Cantones Cines situados en
centros comerciais, ademais das dúas salas do Fórum Metropolitano e a do Centro
Galego de Artes da Imaxe.

Algúns barrios e lugares da cidade celebran tamén as súa propias festas, como
Monte Alto, Eirís e Os Castros.

O característico escudo da cidade está moi presente no mobiliario público,
representado en farois, papeleiras e ata no pavimento urbano. Está formado por
un fondo azur, no que está representada a Torre de Hércules, asentada sobre
unhas penas e acompañada de sete cunchas de ouro, postas tres a cada flanco e
unha en punta. Hai que destacar a presenza dunha caveira con dúas mornas,
simbolizando na mitoloxía o triunfo de Hércules sobre Xerión, cuxos restos
enterraría nos cimentos do faro.

Segundo esta lenda, Hércules loitou contra Xerión, un rei de Troia. Hércules,
que o viña perseguindo desde Cádiz, ao atopalo na península coruñesa, mantén con
el unha loita cruel da que sae vencedor Hércules, decapitando ao vencido Xerión
nunha pequena península chea de grandes pedras, xunto ao mar. Na honra ao
inimigo vencido, edificou encima a famosa Torre, que figura no escudo da Coruña
desde 1521.

Na cidade destacan equipos profesionais como o Deportivo ou o Liceo. Ambos
destacan pola súa presenza nas máximas categorías, polos seus títulos e polas
participacións en competicións europeas.

O club de fútbol máis representativo da cidade é o Real Club Deportivo da
Coruña, máis coñecido como Dépor, que milita na primeira división española.
Fundado en 1906, o Deportivo foi campión de Liga na tempada 1999-00 e subcampión
noutras cinco ocasións. Ademais foi campión da Copa do Rei en 2 ocasións e da
Supercopa de España en 3. O equipo disputou cinco tempadas consecutivas a Liga
de Campións chegando a unha semifinal, e tamén foi campión da Copa Intertoto en
2008. O Deportivo xoga os seus partidos no Estadio Municipal de Riazor.

Ademais hai outros dous equipos de fútbol na terceira división, o Silva Sociedad
Deportiva, que xurdiu en 1940 como un equipo afeccionado do barrio do mesmo nome
e logrou na tempada 2013-14 o seu primeiro ascenso a Terceira. O outro é o
filial do Deportivo, o Fabril. Existen ademais outros equipos con sede na cidade
como o Montañeros e o Sporting Universidade.

Durante a década de 1980 o Karbo Deportivo logrou cinco títulos. e foi
considerado o mellor equipo de fútbol feminino de España.

Outro deporte moi relacionado coa cidade é o hóckey a patíns. O Hockey Club
Liceo é o club deportivo máis laureado de Galicia, con 16 títulos nacionais (7
Ligas e 9 Copas do Rei) e 22 títulos internacionais (6 Copas de Europa, 3 Copas
CERS, 2 Recopas de Europa, 6 Copas Continentais e 5 Copas Intercontinentais).

Outro equipo destacado é o histórico A.A. Dominicos (gañador da Copa do Rei en
1990 e que durante moitas tempadas competiu na máxima categoría) que participa
na segunda categoría do hóckey a patíns español. O HC Borbolla de Monte Alto que
compite na Primeira División Galega, xogou na división de prata na tempada
2010-11.

Tamén destacan outras institucións doutros deportes como o Club de Baloncesto
Leyma Basket Coruña, que xoga na liga LEB Ouro. En baloncesto tamén destacou o
Club Bosco de Baloncesto que chegou a competir na 1ª división. O OAR A Coruña de
balonmán foi fundado en 1952. En vaterpolo destacan dous equipos, o Club
Natación Coruña-Banco Gallego, club máis importante de Galicia, e a Asociación
Coruñesa de Waterpolo. O Real Club de Golf da Coruña, situado na Zapateira, é un
club de golf no tamén se organizan outras actividades deportivas. O CRAT é o
principal equipo de rugby masculino e feminino, o Towers Football de fútbol
americano e o Fillos de Breogán de fútbol gaélico.

Ademais A Coruña ten diversas instalacións deportivas municipais como son o
campo de golf situado ao pé da Torre de Hércules, un centro hípico, campos de
fútbol, portos deportivos e diversos polideportivos, entre outras instalacións.

Nos últimos anos tomaron protagonismo os deportes acuáticos coa organización de
diversas regatas e as prácticas, cada vez máis estendidas, de submarinismo e
surf.

Durante vinte e tres anos o alcalde da Coruña foi o socialista Francisco
Vázquez, que gobernou dende 1983 a 2006, cando deixou a alcaldía ao ser nomeado
embaixador español no Vaticano polo goberno español, sucedéndoo no cargo Javier
Losada, quen gañou nos comicios do 2007 e gobernou ata o 2011 en coalición co
BNG.

Tralos comicios de maio do 2011, o alcalde da capital coruñesa foi Carlos
Negreira do PPdeG, que se converteu na lista máis votada na cidade e conseguiu a
maioría absoluta. As forzas políticas con representación municipal tralos
comicios do 2011 foron: PPdeG (14 edís), PSdeG (8 edís), BNG (4 edís) e EU (1
edil), esta última conseguiu representación na cámara municipal por primeira vez
na súa historia.

Nas eleccións municipais de 2015 Marea Atlántica (10 edís) con Xulio Ferreiro
acadou a alcaldía co apoio do PSdeG (6 edís) e BNG (1 edil).



https://gl.wikipedia.org/wiki/Espa%C3%B1a

España ( pronunciación (axuda · info)), denominada tamén en tratados
internacionais e de xeito protocolario Reino de España ( pronunciación (axuda ·
info)), é un país soberano membro da Unión Europea, constituído en Estado social
e democrático de Dereito, e cuxa forma de goberno é a monarquía parlamentaria. O
seu territorio, con capital en Madrid, ocupa a maior parte da Península Ibérica,
ao que se lle engaden os arquipélagos das Illas Baleares, no mar Mediterráneo
occidental, e das Illas Canarias, no océano Atlántico nororiental, así como no
norte do continente africano, as prazas de soberanía das cidades autónomas de
Ceuta e Melilla, ademais dos distritos e posesións menores das illas Chafarinas,
o Peñón de Vélez da Gomera o peñón de Alhucemas e Perejil. O enclave de Llívia,
nos Pireneos, completa o conxunto de territorios xunto coa illa de Alborán, as
illas Columbretes e unha serie de illas e illotes fronte ás súas propias costas.

España atópase no suroeste do continente europeo, e comparte fronteiras
terrestres con Francia e co principado de Andorra ao norte, con Portugal ao
oeste e co territorio británico de Xibraltar ao sur. Nos seus territorios
africanos, comparte fronteiras terrestres e marítimas con Marrocos. Comparte con
Francia a soberanía sobre a illa dos Faisáns na desembocadura do río Bidasoa e
cinco facerías pirenaicas.

Ten unha extensión de 504.645 km², sendo o cuarto país cunha maior extensión do
continente, despois de Rusia, Ucraína e Francia. Cunha altitude media de 650
metros sobre o nivel do mar, é un dos países máis montañosos de Europa. A súa
poboación é de 47 190 493 habitantes, segundo datos do padrón municipal de 2011.

De acordo a Constitución Española, o castelán ou español é a lingua oficial do
Estado. Outras linguas son recoñecidas como cooficiais nas súas respectivas
comunidades autónomas conforme os seus Estatutos de autonomía. As modalidades
lingüísticas de España son un dos seus patrimonios culturais, obxecto de
especial respecto e protección.

A economía española é a 14ª economía mundial en términos de PIB, por diante de
Indonesia e de Turquía, e segundo Eurostat, o PIB per cápita español situouse,
en 2011, no 99% da media da Unión Europea, por diante de Chipre. Ademais,
segundo o informe de 2010 da ONU, ten un índice de desenvolvemento humano de
0.878, o 23º maior do mundo, por diante doutros grandes países europeos, como
Grecia, Italia o Reino Unido.

O nome de España deriva de Hispania, nome co que os romanos designaban
xeográficamente ao conxunto da península ibérica, término alternativo ao nome
Iberia, preferido polos autores gregos para referirse ao mesmo espazo. Con todo,
o feito de que o término Hispania non é de raíz latina levou á formulación de
varias teorías sobre a súa orixe, algunhas delas controvertidas.

«Hispania» provén do fenicio i-spn-ya, un término cuxo uso está documentado
desde o segundo milenio antes de Cristo, en inscricións ugaríticas. Os fenicios
constituíron a primeira civilización non ibérica que chegou á península para
expandir o seu comercio e que fundou, entre outras, Gadir, a actual Cádiz, a
cidade habitada máis antiga de Europa Occidental.

Os romanos tomaron a denominación dos vencidos cartaxineses, interpretando o
prefixo i como «costa», «illa» ou «terra», con ya co significado de «rexión». O
lexema spn, que en fenicio e tamén en hebreo pódese ler como saphan, traduciuse
como «coellos» (en realidade damanes, uns animais do tamaño do coello estendidos
por África e o Crecente Fértil). Os romanos, xa que logo, déronlle a Hispania o
significado de «terra abundante en coellos», un uso recolleito por Cicerón,
César, Plinio o Vello, Catón, Tito Livio e, en particular, Cátulo, que se refire
a Hispania como península cuniculosa (nalgunhas moedas acuñadas na época de
Adriano figuraban personificacións de Hispania como unha dama sentada e cun
coello aos seus pés), en referencia á vez que viviu en Hispania.

Sobre a orixe fenicio do término, o historiador e hebraísta Cándido María
Trigueros propuxo na Real Academia das Boas Letras de Barcelona en 1767 unha
teoría diferente, baseada no feito de que o alfabeto fenicio (do mesmo xeito que
o hebreo) carecía de vocais. Así spn (sphan en hebreo e arameo) significaría en
fenicio «o norte», unha denominación que tomarían os fenicios ao chegar á
península ibérica bordeando a costa africana, véndoa ao norte da súa ruta, polo
que i-spn-ya sería a «terra do norte». Pola súa banda, segundo Jesús Luís
Cunchillos no seu Gramática fenicia elemental (2000), a raíz do término span é
spy, que significa «forxar ou bater metais». Así, i-spn-ya sería a «a terra na
que se forxan metais».

Separadamente da teoría de orixe fenicio, que é a máis aceptada malia que o
significado preciso do término segue sendo obxecto de discusións, ao longo da
historia propuxéronse diversas hipóteses, baseadas en similitudes aparentes e
significados máis ou menos relacionados. A principios da Idade Moderna, Antonio
de Nebrija, na liña de Isidoro de Sevilla, propuxo a súa orixe autóctono como
deformación da palabra ibérica Hispalis, que significaría a cidade de occidente
e que, ao ser Hispalis a cidade principal da península, os fenicios, e,
posteriormente os romanos deron o seu nome a todo o seu territorio.
Posteriormente, Juan Antonio Moguel propuxo no século XIX que o término Hispania
podería provir da palabra éuscara Izpania que viría significar que parte o mar
ao estar composta polas voces iz e pania ou bania que significa «dividir» ou
«partir». A este respecto, Miguel de Unamuno declarou en 1902: «A única
dificultade que atopo [...] é que, segundo algúns paisanos meus, o nome España
deriva do vascuence 'ezpaña', beizo, aludindo á posición que ten a nosa
península en Europa». Outras hipóteses supoñían que tanto Hispalis como Hispania
eran derivaciones dos nomes de dous reis lendarios de España, Hispalo e o seu
fillo Hispano ou Hispan, fillo e neto respectivamente de Hércules.

A partir do período visigodo, o término Hispania, ata entón usado
xeograficamente, comezou a empregarse tamén cunha connotación política, como
mostra o uso da expresión Laus Hispaniae para describir a historia dos pobos da
península nas crónicas de Isidoro de Sevilla.

A palabra «España» deriva foneticamente de HĬSPANĬA, de xeito regular a través á
palatalización da /n/ en /ñ/ ante iod latina -A, a perda do H- inicial (que se
dá en latín tardío) e a abertura do Ĭ en posición inicial a /e/. Con todo,
España non pode considerarse a tradución ao español da palabra latina Hispania,
xa que o uso moderno designa unha extensión diferente.

A evolución da palabra España é acorde con outros usos culturais. Ata o
Renacemento os topónimos que facían referencia a territorios nacionais e
rexionais eran relativamente inestables, tanto desde o punto de vista semántico
como do da súa precisa delimitación xeográfica. Así, en tempos dos romanos
«Hispania» correspondía ao territorio que ocupaban na península, Baleares e, no
século III, parte do norte de África (a Mauritania Tingitana, que se incluíu no
ano 285 na diocese Hispaniarum).

No dominio visigodo, o rei Leovixildo, tras unificar a maior parte do territorio
da España peninsular a fins do s. VI, titúlase rei de Gallaecia, Hispania e
Narbonensis. Santo Isidoro narra a procura da unidade peninsular, finalmente
culminada no reinado de Suintila na primeira metade do s. VII e fálase da nai
España. Na súa obra Historia Gothorum, Suintila aparece como o primeiro rei de
«Totius Spaniae». O prólogo da mesma obra é o coñecido De laude Spaniae (Acerca
da gabanza a España).

En tempos do rei Mauregato foi composto o himno O Dei Verbum no que se cualifica
ao apóstolo como dourada cabeza refulxente de «Ispaniae» («Oh, vere digne
sanctior apostole caput refulgens aureum Ispaniae, tutorque nobis et patronus
vernulus»).

Coa invasión musulmá o nome de Spania ou España transformouse en اسبانيا,
Isbāniyā. O uso da palabra España segue resultando inestable, dependendo de quen
o use e en que circunstancias. Algunhas crónicas e outros documentos da alta
Idade Media designan exclusivamente con ese nome (España ou Spania) ao
territorio dominado polos musulmáns. Así, Afonso I o Batallador (1104-1134) di
nos seus documentos que «El reina en Pamplona, Aragón, Sobrarbe e Ribagorza», e
cando en 1126 fai unha expedición ata Málaga dinos que «foi ás terras de
España». Pero xa a partir dos últimos anos do século XII xeneralízase novamente
o uso do nome de España para toda a península, sexa de musulmáns ou de
cristiáns. Así se fala dos cinco reinos de España: Granada (musulmán), León con
Castela, Navarra, Portugal e coroa de Aragón (cristiáns).

A medida que avanza a reconquista varios reis proclamáronse príncipes de España,
tratando de reflectir a importancia dos seus reinos na península. Trala unión
dinástica de Castela e Aragón, comézase a usar nestes dous reinos o nome de
España para referirse a ambos, circunstancia que, polo demais, non tiña nada de
novedosa; así, xa en documentos dos anos 1124 e 1125, con motivo da expedición
militar de Afonso I de Aragón por Andalucía, referíanse ao Batallador -que
unificara os reinos de Castilla e Aragón tralo seu matrimonio con Urraca I- cos
termos «reinando en España» ou reinando «en toda a terra de cristiáns e
sarracenos de España».

O xentilicio «español» evolucionou de forma distinta ao que cabería esperar
(cabería esperar algo similar a «hispánico»). Existen varias teorías sobre como
xurdiu o propio xentilicio «español»; segundo unha delas, o sufixo «-ol» é
característico das linguas romances provenzais e pouco frecuente nas linguas
romances faladas entón na península, polo que considera que sería importado a
partir do século IX co desenvolvemento do fenómeno das peregrinacións medievais
a Santiago de Compostela, polos numerosos visitantes francos que percorreron a
península, favorecendo que co tempo divulgásese a adaptación do nome latino
hispani a partir do «espagnol», «espanyol», «espannol», «espanhol», «español»
etc. (as grafías gn, nh e ny, ademais de nn, e a súa abreviatura ñ,
representaban o mesmo fonema) con que eles designaban aos cristiáns da antiga
Hispania. Posteriormente, sería o labor de divulgación das elites formadas as
que promocioaron o uso de «español» e «españois»: a palabra «españois» aparece
vinte e catro veces no cartulario da catedral de Huesca, manuscrito de
1139-1221,mentres que a Estoria de España, redactada entre 1260 e 1274 por
iniciativa de Afonso X o Sabio, empregouse exclusivamente o xentilicio
«españois».

O actual territorio español aloxa dous dos lugares máis importantes para a
prehistoria europea e mundial: a serra de Atapuerca (onde se definiu a especie
Homo antecessor e achouse a serie máis completa de ósos de Homo heidelbergensis)
e a cova de Altamira (onde por primeira vez identificouse o arte paleolítica).

A particular posición da Península Ibérica como «Extremo Occidente» do mundo
mediterráneo determinou a chegada de sucesivas influencias culturais do
Mediterráneo oriental, particularmente as vinculadas ao Neolítico e a Idade dos
Metais (agricultura, cerámica, megalitismo), proceso que culminou nas
denominadas colonizacións históricas do I milenio a. C. Tanto polo seu
localización favorable para as comunicacións como polas súas posibilidades
agrícolas e a súa riqueza mineira, as zonas este e sur foron as que alcanzaron
un maior desenvolvemento (Cultura dos Millares, Cultura do Argar, Tartessos,
pobos iberos). Tamén houbo continuos contactos con Europa Central (Cultura dos
Campos de Urnas, celtización).

Os iberos foron os primeiros pobos dos que se ten constancia escrita de que
ocuparon a Península Ibérica. Sábese que había poboacións protoiberas, polos
restos arqueolóxicos atopados. Os gregos e fenicios foron os que deixaron os
primeiros escritos, aínda que nunca entraron en contacto con eles. Os vascóns
entrarían nesta categoría.

Actualmente, defínense os iberos polos seus trazos culturais. Segundo este
criterio, os turdetanos ou túrdulos, que ocuparon as terras do antigo reino de
Tartessos, considéranse iberos; mentres que, segundo criterios etnográficos ou
lingüísticos, non o serían. A bibliografía sobre os iberos adoita achegar datos
contraditorios e isto débese ás diferentes adopcións de criterios.

Sobre o ano 1200 a. C., tribos celtas, incluíndo probablemente cántabros e
ástures, entraron na península polo norte e establecéronse en gran parte do seu
territorio, asentándose e mesturándose cos iberos. As poboacións que ocupaban
unha ampla franxa entre estes dous pobos coñécense como celtiberos. Semella que
as montañas en que vivían os vascóns nunca foron completamente romanizadas, polo
que considérase incerta a súa orixe, aínda que se barallou a posibilidade de que
se tratase dunha poboación protoibérica. Moitos historiadores consideran hoxe en
día que a vasconización foi tardía; os vascóns habitarían a zona da actual
Aquitania, chegando á península a finais da Idade Antiga, ocupando o antigo
solar dos caristios e várdulos.

Ao redor do ano 1100 a. C., os fenicios chegaron á península e fundaron, 80 anos
despois da guerra de Troia, Gadir, a Gades romana, no que hoxe en día se atopa a
cidade de Cádiz. A súa fundación sitúase no ano 1104 adC polo que é considerada
a cidade da Europa Occidental de cuxa fundación se teñen referencias máis
antigas, (tendo como referencia a fundación de Cartago sobre o século IX a. C.).
Á vez, os gregos fundaron as súas colonias pola costa mediterránea de Iberia,
nome que deron á península.

Entre a primeira e segunda das Guerras Púnicas entre Roma e Cartago, os
cartaxineses invadiron a península. As súas colonias máis importantes
establecéronas na illa de Eivissa e en Cartagena, nome que fai referencia á nova
Cartago e absorberon outras cidades inicialmente fenicias como Cádiz ou Málaga.
Derrotada Cartago, Roma iniciaría unha ocupación da península, que se
prolongaría ao longo de case 200 anos. Nas primeiras décadas da ocupación os
romanos tiveron que facer fronte ao longo sitio de Numancia, cidade celtibera
situada nas beiras do río Douro, nas proximidades da actual Soria, que se
prolongaría por case 30 anos, e á guerra de guerrillas exposta polo caudillo
lusitano Viriato. Trala morte de Viriato (139 a. C.), a loita dos pobos
prerromanos contra Roma volveríase máis disgregada e esporádica, aínda que non
remataría totalmente ata os tempos do emperador Augusto co relativo sometemento
de cántabros e ástures. Relatos desta guerra atopámolos nas páxinas do cronista
romano Catón. A ocupación culminaría co pleno dominio da península baixo o poder
romano e a súa conversión en provincia baixo o nome de Hispania. O nome de
Hispania deriva de Ispania e este á súa vez probablemente dunha palabra púnica,
co significado de terra de coellos, aínda que hai outras posibilidades (ver
Etimoloxía no punto 1 deste mesmo artigo). Por primeira vez aparece con sentido
histórico en Tito Livio 59 a. C., que fala de Hispania e de hispani (hispanos,
con sentido unitario).

Os habitantes de Hispania adoptaron a cultura romana, a súa lingua e as súas
leis, adquirindo grande importancia dentro do imperio, posto que ata tres
emperadores romanos, Traxano, Adriano e Teodosio, ademais do filósofo Lucio
Anneo Séneca e outros personaxes importantes, naceron na península.

No ano 409, os suevos, alanos e vándalos invadiron a Península Ibérica. Poucos
anos despois, no ano 416, os visigodos entraron en Hispania como aliados de
Roma, botando aos alanos e vándalos da península quedando os suevos na
Gallaecia.

A primeira idea de Hispania/España como país se materializa coa monarquía
visigoda. Os visigodos aspiraban á unidade territorial de toda Hispania e
conseguírona coas sucesivas derrotas aos suevos, vascóns e bizantinos. A unidade
relixiosa viría coa reconciliación de católicos e arianos e cos concilios da
Igrexa visigoda, un órgano no que, reunidos en asemblea, o rei e os bispos de
todas as dioceses do reino sometían a consideración asuntos de natureza tanto
política como relixiosa, con vocación de lexislar en todo o territorio nacional.
Así, Santo Isidoro de Sevilla na súa Historia Gothorum aledábase porque Suintila
"foi o primeiro que posuíu a monarquía do reino de toda España que rodea o
Océano, cousa que a ningún dos seus devanceiros lle fora concedida...". A
monarquía visigoda estableceu ademais unha capital que centralizaba tanto o
poder político como o relixioso en Toletum (actual Toledo). Con todo, o carácter
electivo da monarquía visigótica determinou case sempre unha enorme
inestabilidade política caracterizada por continuas revoltas e asasinatos.

O declive da monarquía visigoda comeza arredor do ano 689, cando o Islam chega á
África máis noroccidental, e pouco tempo despois a guerra dinástica visigoda que
enfrontaba os herdeiros do rei Vitiza co duque Rodrigo. Coa aparente usurpación
de Rodrigo, os vitizanos chegan a un pacto cos exércitos musulmáns do norte de
África, e así no ano 711, prodúcese un novo conflito bélico, a coñecida como
batalla de Guadalete, no que as tropas vitizanas e musulmás lograron depor a
Rodrigo. Con este episodio, comeza a entrada do Islam na Península Ibérica e a
conversión da aristocracia visigoda en Hispania, converténdose esta nun emirato
ou provincia do imperio árabe chamada Al-Ándalus con capital na cidade de
Córdoba.

O Islam avanzou axiña polo sur da península. No ano 712 Toledo -a capital
visigoda- caeu baixo gobernadores musulmáns. Dende entón, todas as cidades de
Hispania foron capitulando, supoñendo a fin do período visigodo na Península
Ibérica. Con todo, alén dos Pireneos, os visigodos resistiron algúns anos en
máis na Septimania, ata o 719. A partir de entón, os exércitos do emirato,
dirixiron os seus esforzos cara ao outro lado dos Pireneos, contra o reino
Carolinxio. O noroeste da Península Ibérica, a antiga Gallaecia -especialmente a
máis setentrional, foi porén a única entidade administrativa na que non penetrou
o Islam. Descoñécese se a aristocracia galega, asturiana ou vasca mantivo algún
tipo de vasalaxe nominal co emirato, ou simplemente era un territorio
inicialmente alleo á expansión.

No ano 718 na actual Asturias un nobre chamado Paio sublevouse contra os
musulmáns. A sublevación fracasa e é detido. Cara ao 722 volvería intentalo
tendo lugar o que a historiografía denominou a batalla de Covadonga, onde Paio e
un grupo de ástures (entre os que se atopaban, segundo algúns historiadores,
nobres visigodos; a orixe de Paio é tamén incerta) venceron a unha expedición de
castigo musulmá. Este feito serviría para marcar o momento de fundación do Reino
de Asturias e dar comezo ao período coñecido como a Reconquista, termo hoxe en
día moi discutido, entendido como o restablecemento do poderío cristián na
Península Ibérica.

Na parte nororiental da península e na Septimania goda, os godos que fuxiran ao
reino dos francos pediron axuda a estes. Así Carlomagno emprendeu unha serie de
campañas militares coa intención de establecer un territorio de distensión
militar, máis coñecido como marca. A Marca Hispánica constituíuse a comezos do
século IX para evitar a penetración dos musulmáns no territorio do Reino dos
Francos. Así foi como os francos dividiron ese territorio en diversos condados,
onde señores feudais de orixe franca ou goda representaban o rei dos francos;
tendo, xa que logo, un desenvolvemento algo diferente ao que experimentaron os
reinos cristiáns ibéricos occidentais. Estes condados en pleno proceso de
feudalización emanciparíanse de facto do dominio franco logo da crise carolinxia
do século IX, ao empezar a transmitirse hereditariamente os condados; aínda que,
ata 988, os condes de Barcelona renovaron o pacto de vasalaxe cos reis francos.

Os séculos VIII e IX significarían un crecente poderío musulmán na península,
malia a oposición dos núcleos cristiáns do norte. A fins do século VIII, o omeia
Abd al-Rahman I, fuxido de Siria, fai de Al-Andalus, no político, un emirato
independente do califato de Damasco.

No século X, Abd al-Rahman III converte Al-Andalus en califato independente de
Damasco, xa con autonomía relixiosa e non só política, como ata entón. É unha
época de puxanza cultural, grazas ás innovacións nas ciencias, as artes e as
letras; cunha especial atención que dedicaron ao desenvolvemento das cidades. As
cidades máis importantes foron Valencia, Zaragoza, Toledo, Sevilla e Córdoba.
Esta, durante o século X, con Al-Hakam II, chegou a ser a maior cidade de Europa
Occidental, contando con 500.000 habitantes, sendo o maior centro cultural da
época. Con todo, a decadencia dos territorios musulmáns comezou no século XI,
cando comezaron as loitas entre as distintas familias reais musulmás e o
califato se desmembrou nun mosaico de pequenos reinos, chamados taifas.

Mentres tanto, preto dos Pireneos apareceron outros dous reinos cristiáns: o
Navarra e o Aragón. Ao avanzar a expansión cristiá pola península, o que ata
entón fora o reino de Asturias, coa súa capital fixada en Oviedo dende o reinado
de Afonso II o Casto, transformouse no reino de León en 910 con García I ao
repartírense os territorios de Afonso III o Magno entre os seus fillos. Anos
despois, en 914, morto o rei, sobe ao trono Ordoño II de León, cuxo reino
abranguía aos territorios de Galicia, Asturias e León, fixando definitivamente
nesta cidade a súa capital e confirmando a súa supremacía como reino de León.

O avance das conquistas cara ao sur e a aglutinación ao redor de León dun
territorio cada vez máis amplo trouxo consigo o nacemento de «subunidades»
político-territoriais no seu interior: é o caso do Castela. Este será adquirido
polo rei navarro Sancho III o Maior, quen o deixará á súa morte en herdanza ao
seu fillo Fernando. Casado este coa irmá do rei leonés, formaría unha coalición
navarro-castelá que, tras unha guerra e a morte do rei de León na batalla de
Tamarón permitiríalle acceder ao trono deste. No entanto, á súa morte os
territorios volverían ser repartidos entre os seus fillos: son o reino de León,
o reino de Galicia, Castela, que tamén adquire o rango rexio e a cidade de
Zamora. Ao longo dos séculos seguintes, estes territorios pasarán a mans do
mesmo ou de distintos monarcas en sucesivas ocasións, conformando a coroa de
Castela, cunhas únicas Cortes. Os distintos territorios conservaban o seu
carácter de reino e diversas particularidades xurídicas (o rei que aglutinaba
baixo a súa coroa todos estes territorios titulábase Rei de León, de Castela, de
Galicia... engadindo sucesivamente os dos novos territorios que se ían
conquistando), sen que, con todo conservasen unha autonomía semellante á da
coroa de Aragón. Así mesmo, nacerá de León outra unidade territorial de gran
transcendencia posterior: Portugal, que se constituirá como reino. Cabe sinalar,
para rematar, como un dos momentos máis destacados os reinados de Afonso VI e
Afonso VII en León a adopción do título de emperador, o primeiro como "emperador
das dúas relixións", o segundo como "emperador de España".

O devir dos reinos cristiáns peninsulares nas décadas seguintes pasará pola
constitución de catro unidades monárquicas: a denominada coroa de Castela,
concepto que implica a existencia dun só monarca sobre diversos e distintos
reinos e territorios (León e a propia Castela, ademais de Galicia e outros); a
coroa de Aragón, que se constituíu mediante a unión dinástica en 1150 do reino
de Aragón e o condado de Barcelona; o reino de Navarra e o reino de Portugal.
Así como toda unha serie de reinos de taifa musulmáns.

No século XIII, a coroa de Castela, a máis puxante das hispánicas, ampliou os
seus dominios cara ao sur peninsular, mentres que a de Aragón engadiría os
reinos de Valencia e de Mallorca co rei Xaime I o Conquistador, e posteriormente
formarían parte desta coroa: Sardeña, Sicilia e outros territorios do Oriente
mediterráneo.

A finais deste período, 1402, e en competencia con Portugal, a coroa de Castela
iniciou a conquista das illas Canarias ata entón habitadas exclusivamente polos
guanches. A ocupación inicial foi levada a cabo por parte de señores normandos
que rendían vasalaxe ao rei Henrique III de Castela. Este proceso de conquista
non concluiría ata 1496, sendo culminado pola propia acción da coroa castelá.

Mentres na coroa de Aragón, como resultado da gran mortalidade provocada pola
epidemia da Gran Peste de 1348, así como das malas colleitas, que empezaron co
ciclo de 1333 («lo mal any primer»), provocaron unha grande inestabilidade tanto
social, como económica. Á morte do Rei Martiño I o Humano (1410), os
representantes dos Reinos que constituían a coroa de Aragón, elixiron no
Compromiso de Caspe a Fernando de Antequera, da castelá Casa de Trastámara como
futuro rei Fernando I en quen recaían por herdanza materna os dereitos
dinásticos. Malia a revolta protagonizada polo Conde de Urgell, Fernando I foi
coroado e comezou o reinado dos Trastámara na coroa de Aragón. Logo da expansión
polo Reino de Nápoles, no período de Afonso V, a coroa de Aragón sufriu unha
profunda crise provocada polas disputas entre Xoán II, fillo de Fernando de
Antequera, e a Generalitat e o Consell de Cent (Consello de Cen), debida á
detención do seu fillo e herdeiro Carlos de Viana, así como polas tensións das
clases sociais entre a Busca e a Biga e as revoltas dos campesiños de "Remensa"
que coincidiron coa Guerra Civil Catalá (1462 - 1472) acabaron de debilitar á xa
débil coroa aragonesa. Coa subida ao trono de Fernando o Católico, segundo fillo
e herdeiro de Xoán II, (1479) as tensións sociais reducíronse, coa firma da
Sentenza Arbitral de Guadalupe (1486) asentouse unha nova estrutura no campo
catalán para acabar coa conflitividade do medio rural.

Ao final da Idade Media, co casamento de Isabel I de Castela e Fernando de
Aragón, estas dúas coroas peninsulares aliáronse, conquistando o reino musulmán
de Granada en 1492 e, posteriormente, o de Navarra en 1512 que continuou sendo
un reino, acuñando moeda de seu e con aduanas no río Ebro ata as guerras
carlistas do século XIX. Os reis navarros refuxiáronse nas súas posesións dos
Pireneos e posteriormente converteríanse en reis de Francia.

Tamén comezaron unha política matrimonial con Portugal que culminou en 1580,
cando Filipe II de España subiu ao seu trono, unindo por última vez baixo un
mesmo soberano toda a Península Ibérica.

En 1492, decrétase a expulsión dos xudeus que non aceptasen a conversión ao
cristianismo, imitando a Filipe IV de Francia. Cristovo Colón, en nome dos Reis
Católicos, chega, por primeira vez, a América coas súas naves. Empeza a carreira
pola exploración e conquista das terras americanas, á que se unirían
posteriormente outros países como Portugal, Francia e Inglaterra comezando a
colonización europea de América partindo a illas do Caribe ata mesoamérica a
cargo de Francisco Hernández de Córdoba e despois Hernán Cortés. A Monarquía
Española convértese, nun proceso iniciado ao final da Reconquista, na nación
máis poderosa e influente do mundo. Durante o reinado dos Reis Católicos
iníciase tamén unha tímida expansión norteafricana, conquistándose varias
cidades, entre elas Melilla (1497).

Trala morte de Sabela a Católica, en 1504, a súa filla Xoana sucedeuna no trono
de Castela. Xoana estaba casada con Filipe I, ao que chamaron o Fermoso, fillo
do Archiduque de Austria e Emperador do Sacro Imperio Romano-Xermánico. Filipe
morreu moi novo e a Xoana foi incapacitada por tola. O seu fillo Carlos I de
España herdou as coroas de Castela e Aragón, ademais do sacro Imperio
Romano-Xermánico e as posesións da Casa de Borgoña. Na súa madurez, decide
retirarse á vida relixiosa recluíndose no Mosteiro de Yuste (Cáceres) en 1556. O
seu fillo Filipe II herdaría a coroa hispánica con todas as súas posesións e o
seu irmán Fernando I de Habsburgo o Sacro Imperio Romano Xermánico.

Filipe II de España coróase rei de Portugal en 1580 co nome de Filipe I de
Portugal. O ordinal «segundo» mantívoo para respectar a vía castelá (Filipe I de
Castela foi Filipe o Fermoso). Durante o seu reinado prodúcense a gran vitoria
de Lepanto en 1571 coa que se conseguiu frear a expansión dos turcos no
Mediterráneo e a desastrosa aventura da Grande e Felicísima Armada en 1588.

España, e en maior medida Castela, dada a prohibición de comercio para a coroa
de Aragón, segue prosperando baixo a dinastía Habsburgo, grazas ao comercio coas
colonias americanas; pero ao mesmo tempo sostén guerras contra Francia,
Inglaterra e as Provincias Unidas.

Cando o derradeiro rei da dinastía dos Habsburgo, Carlos II de España, morreu
sen descendencia; Filipe de Borbón, sobriño neto de Carlos II e neto do rei de
Francia, Luís XIV, sucedeulle no trono co nome de Filipe V de España, sendo
aceptado e xurado por todos os territorios de España. Aos poucos anos de
reinado, prodúcese a Guerra de Sucesión Española.

Entre 1707 e 1716, os Decretos de Nueva Planta de Filipe V suprimen ou reducen
os foros e costumes dos reinos e territorios que loitaran contra el na Guerra de
Sucesión.

Algúns queren ver nestes decretos unha unificación legal de España, pero, por
unha banda, os decretos, ao seren diferentes para Valencia, Aragón (onde
primeiro foi igual que o de Valencia, pero logo foi modificado), Baleares e
Cataluña, afectaron de xeito diferente a cada territorio, e ademais, tanto
Navarra como as Provincias Vascongadas e o Val de Arán, que non faltaran ao seu
xuramento de lealdade a Filipe V, seguiron mantendo os seus foros. En 1713,
España asina o Tratado de Utrecht co que perde as súas posesións europeas e,
deixando de ser a primeira potencia mundial.

O resto do século XVIII, foi o século da Ilustración. Fernando VI e Carlos III,
fillos e sucesores de Filipe V, fan unha política de renovación que modernizou
España, no que se coñece como Despotismo Ilustrado. Neste século, aínda que
España continúa sendo unha importante potencia, Francia e o Reino Unido pasan a
ocupar un protagonismo cada vez maior na escena internacional.

A Idade Contemporánea non comezou moi ben para España, en 1805, na batalla de
Trafalgar a escuadra hispano-francesa foi derrotada ante Gran Bretaña, chegando
o fin da supremacía española nos mares mundiais a favor de Gran Bretaña, mentres
Napoleón que tomara o poder despois de triunfares a Revolución Francesa,
aproveitando as disputas entre Carlos IV e o seu fillo Fernando, ordenou o envío
do seu exército contra España en 1808, impondo ao seu irmán Xosé I no trono. Iso
ocasionaría a Guerra da Independencia Española, que duraría 5 anos. Nese tempo
elaborouse a primeira Constitución española, unha das primeiras do mundo, nas
denominadas Cortes de Cádiz. Foi promulgada o 19 de marzo de 1812, festividade
de S. Xosé, polo que popularmente coñecíalla como A Pepa. Trala derrota das
tropas de Napoleón na batalla de Vitoria en 1813; Fernando VII volvería ao trono
de España.

Durante o reinado de Fernando VII a monarquía española experimentaría o paso do
vello réxime ao estado Liberal. Coa súa chegada a España, Fernando VII derrogou
a Constitución de 1812 e perseguiu aos liberais constitucionalistas, dando
comezo a un ríxido absolutismo. Mentres tanto a Guerra de Independencia
Hispanoamericana continuaba o seu curso, malia o esforzo bélico dos defensores
da monarquía española, ao rematares o conflito unicamente as illas de Cuba e
Porto Rico, en América, seguirían formando parte do territorio nacional de
España, que ao rematar a década ominosa e co apoio liberal á Pragmática Sanción
de 1830 á súa vez organizaríase novamente en monarquía parlamentaria. Deste
xeito ambos os dous procesos revolucionarios deron orixe aos novos estados
nacionais existentes na actualidade, e o final do reinado de Fernando VII sinala
tamén a extinción do Absolutismo en todo o mundo hispánico.

A morte de Fernando VII abre un novo período de forte inestabilidade política e
económica, o seu irmán Carlos María Isidro apoiado nos partidarios absolutistas,
rebélase contra a designación de Isabel II, filla de Fernando VII, como herdeira
e raíña constitucional, e contra a derrogación da Lei Sálica da dinastía Borbón,
que impedía a sucesión de mulleres á coroa, estourando a Primeira Guerra
Carlista. O reinado de Sabela II caracterizouse pola alternancia no poder de
progresistas e moderados aínda que esta alternancia motívase máis por
pronunciamentos militares de ambos os dous signos que por unha pacífica cesión
do poder en función dos resultados electorais.

A revolución de 1868, chamada A Gloriosa, obrigou a Isabel II a abandonar
España. Convocáronse daquela Cortes Constituíntes que se pronunciaron polo
réxime monárquico e, a iniciativa do Xeneral Prim, ofrécese a coroa a Amadeo de
Savoia, fillo do rei de Italia. O seu reinado foi curto polo cansazo provocado
polos políticos do momento e o rexeitamento de importantes sectores da
sociedade. Proclamouse a I República, que tampouco gozou de longa vida, aínda
que si moi axitada: en once meses tivo catro presidentes (Figueras, Pi i
Margall, Salmerón e Castelar); durante este convulso período producíronse graves
tensións territoriais chegándose a producir fenómenos tan pintorescos como a
declaración da cidade de Cartagena como "Cantón independente" e finalizou cos
pronunciamentos dos xenerais Martínez Campos e Pavía, que disolveu o Parlamento.

A Restauración proclama rei a Afonso XII, fillo de Sabela II. España experimenta
unha grande estabilidade política debida ao sistema de goberno preconizado polo
político conservador Antonio Cánovas del Castillo. Baséase na quenda dos
partidos Conservador (Cánovas do Castelo) e Liberal (Sagasta) no goberno. En
1885 morreu Afonso XII e encargouse a rexencia á súa viúva María Cristina, ata a
maioría de idade do seu fillo Afonso XIII, nado trala morte do seu pai. A
rebelión independentista de Cuba en 1895 induce aos Estados Unidos a intervir na
zona e tralo confuso incidente da explosión do acoirazado Maine o 15 de febreiro
de 1898 no porto de A Habana, declara a guerra a España. Coa derrota, España
perdeu as súas últimas colonias (Cuba, Filipinas, Guam e Porto Rico) en
ultramar.

O século XX comeza cunha gran crise económica e a subseguinte inestabilidade
política. Hai un paréntese de prosperidade comercial, propiciado pola
neutralidade española na Primeira Guerra Mundial. A sucesión de crises
gobernamentais, a marcha desfavorable da guerra no Rif, a axitación social e o
descontento de parte do exército, desembocan no Golpe de estado do xeneral Primo
de Rivera, o 13 de setembro de 1923. Estableceu unha ditadura militar que foi
aceptada por gran parte das forzas sociais e polo propio rei Afonso XIII.

Durante a ditadura suprímense as liberdades e os dereitos. A difícil conxuntura
económica e o crecemento dos partidos republicanos fai a situación cada vez máis
insostible. En 1930, Primo de Rivera presenta a súa dimisión ao rei e marcha a
París, onde morre ao pouco tempo. Sucedeulle na xefatura do Directorio o
xeneral, Dámaso Berenguer; e, despois, por breve tempo, o almirante Aznar. Este
período foi denominado Dictablanda.

Decidido a buscar unha solución á situación política e establecer a
Constitución, o rei propicia a celebración de eleccións municipais o 12 de abril
de 1931, estas deron unha rotunda vitoria ás candidaturas
republicano-socialistas nas grandes cidades e capitais de provincia, aínda que o
número total de concelleiros era maioritariamente monárquico. Houbo
manifestacións organizadas esixindo a instauración da República, o que leva ao
rei a abandonar o país. Unha vez o rei abandona as súas obrigacións proclámase a
II República o 14 de abril.

Durante a República prodúcese unha grande axitación política e social, marcada
por unha acusada radicalización de esquerdas e dereitas. Os líderes moderados
son boicoteados e cada parte pretende crear unha España á súa medida. Durante os
dous primeiros anos, goberna unha coalición de partidos republicanos e
socialistas. Nas eleccións celebradas en 1933, triunfan as dereitas e en 1936,
as esquerdas. A crecente onda de violencia inclúe queima de igrexas, a
sublevación monárquica de Sanjurjo, a revolución de 1934 e numerosos atentados
contra líderes políticos rivais.

O 17 de xullo sublévanse as guarnicións da África Española xunto con certas
capitanías e cuarteis peninsulares os días vindeiros, dando comezo á Guerra
Civil. España queda dividida en dúas zonas: unha baixo a autoridade do goberno
republicano e outra controlada polos sublevados, na que o xeneral Francisco
Franco sería nomeado Xefe de Estado. O apoio alemán e italiano aos sublevados,
moito máis firme que o soporte da Unión Soviética e México á España republicana,
e os continuos enfrontamentos entre as faccións republicanas, permitiron a
vitoria dos sublevados o 1 de abril de 1939.

A vitoria do xeneral Francisco Franco supuxo a instauración dun réxime
autoritario. O desenvolvemento dunha forte represión sobre os vencidos, obrigou
ao exilio a miles de españois e condenou a outros tantos á morte ou ao
internamento en campos de traballo e prisión. A pesar de que Franco mantivo a
España como país non belixerante na II Guerra Mundial, o seu non disimulado
apoio ás potencias do Eixe conduciu a un illamento internacional de carácter
político e económico. No entanto, os condicionamentos da guerra fría entre os
Estados Unidos e a Unión Soviética e os seus respectivos aliados fixeron que o
réxime franquista fose tolerado polas potencias "occidentais" e finalmente
recoñecido polas mesmas rematando o seu illamento, por mor do seu recoñecido
anticomunismo. Asínanse entón acordos cos Estados Unidos permitindo a
instalación de bases militares conxuntas hispano-norteamericanas en España. En
1956, Marrocos, que fora protectorado español e francés, adquire a súa
independencia e ponse en marcha un plan de estabilización económica do país. En
1969, Franco nomea a Xoán Carlos de Borbón, neto de Afonso XIII, príncipe de
España, o seu sucesor a título de Rei. Malia o mantemento dunha férrea represión
contra calquera oposición política, o desenvolvemento industrial e económico
español resultou moi importante durante a ditadura.

O ditador morreu o 20 de novembro de 1975. Xoán Carlos I é proclamado rei dous
días despois. Ábrese entón un período coñecido como Transición. Culminará co
establecemento dunha Monarquía parlamentaria en 1978, logo da renuncia aos seus
dereitos históricos realizada por D. Xoán de Borbón, pai do rei. Tralas
primeiras eleccións democráticas, Adolfo Suárez, do partido Unión de Centro
Democrático (centro-dereita), foi elixido presidente de Goberno. Leva a cabo
importantes reformas políticas e inicia as negociacións para a entrada de España
na Comunidade Económica Europea. Dimite en 1981. Durante este período a banda
terrorista vasca ETA comete un gran número de atentados, especialmente contra
membros do exército e das forzas de seguridade, así como outros de carácter
indiscriminado. Durante a sesión de votación de investidura do sucesor de
Suárez, Leopoldo Calvo Sotelo Bustelo (UCD), o 23 de febreiro (23-F), tivo lugar
un intento de golpe de estado promovido por altos mandos militares. O Congreso
dos Deputados é tomado polo tenente coronel Tejero. O intento foi abortado o
mesmo día, tendo lugar a intervención do rei Juan Carlos en defensa da orde
constitucional. En 1981 asínase en Bruxelas o protocolo de adhesión á OTAN,
dando comezo ao proceso de integración na Alianza que termina na primavera de
1982, durante o goberno da UCD.

Nas eleccións seguintes (1982), venceu o Partido Socialista Obrero Español, con
Felipe González como presidente do goberno. Manteríase no poder durante as tres
seguintes lexislaturas. En 1986 España incorpórase á Comunidade Económica
Europea, precursora da Unión Europea e nese mesmo ano celébrase un referendo no
que se consulta ao pobo sobre a permanencia ou non na OTAN. O PSOE defendeu o
si. En 1992 España aparece de forma rechamante no escenario internacional coa
celebración dos Xogos Olímpicos en Barcelona, a declaración de Madrid como
Cidade Cultural Europea e a celebración en Sevilla da Exposición Universal EXPO
92.

Durante este período produciuse unha profunda modernización da economía e a
sociedade españolas, caracterizada polas reconversións industriais e a
substitución do modelo económico tardofranquista por outro de corte máis liberal
-o que conduciu a tres importantes folgas xerais-, a xeneralización do
pensamento e os valores contemporáneos na sociedade española, o desenvolvemento
do estado das autonomías, a transformación das Forzas Armadas e o enorme
desenvolvemento das infraestruturas civís. Con todo, houbo tamén unha situación
de elevado desemprego e cara ao final do mesmo produciuse un importante
estancamento económico, que non iniciaría a súa recuperación ata 1993 -cando a
taxa de desemprego descendeu do 23% ao 15%-, e destapouse o caso GAL de
terrorismo de estado.

As eleccións de 1996 deron a vitoria ao Partido Popular, con José María Aznar
como presidente, cargo que exerceu durante dúas lexislaturas, obtendo nas
eleccións xerais de 2000 a maioría absoluta.

O século XXI comeza cos efectos do 11 de setembro do 2001, que levaron a España
a implicarse en dous conflitos: a ocupación de Afganistán e a invasión de Iraq.
Este último conflito e a xestión do atentado do 11 de marzo de 2004 en Madrid
provocaron un distanciamento entre o goberno e parte da opinión pública
española. Todo isto desembocou na elección dun novo goberno do PSOE, tralas
eleccións xerais celebradas o 14 de marzo de 2004.

O euro, moeda oficial na chamada «Zona Euro» de Europa dende 1999, converteuse
na moeda de cambio oficial o 1 de xaneiro de 2002, substituíndo á peseta. Os
cidadáns comezárono a empregar na vida cotiá, malia as protestas da subida
encuberta dos prezos que supuxo o cambio de moeda. Entre 1993 e 2007 produciuse
unha importante expansión da economía española, baseada fundamentalmente no
sector da construción, que quedou ameazada polas consecuencias globais da crise
hipotecaria de 2007 e a crise bolsista de xaneiro de 2008.

A finais do século XX España recibiu unha gran cantidade de inmigrantes de
países latinoamericanos como Ecuador, Colombia, Arxentina, Bolivia, Perú ou a
República Dominicana, así como de diferentes zonas de África, Asia e a Europa do
Leste.

O forte crecemento económico de tipo expansivo que presentou o país dende 1993
requiriu dunha gran cantidade de man de obra. Segundo anunciou o director do
Banco de España en febreiro de 2007, España poderíase situar como a sétima maior
economía do mundo.

O Partido Socialista Obrero Español gañou as eleccións celebradas o 14 de marzo
de 2004, converténdose José Luis Rodríguez Zapatero no quinto presidente do
goberno da democracia. Con Zapatero como Presidente do Goberno produciuse a
retirada das tropas españolas que permanecían en Iraq. Iso ocasionou un
considerable arrefriado das relacións diplomáticas cos Estados Unidos. Asínase a
Constitución Europea e realízase o referendo da Constitución Europea, no que os
cidadáns españois aproban o tratado. Tamén se aproba o matrimonio homosexual,
entre outras reformas de carácter social prometidas no programa electoral dos
socialistas.

O mércores 22 de marzo de 2006 a organización terrorista ETA anunciou o seu
segundo alto o fogo, roto o sábado 30 de decembro dese mesmo ano coa colocación
dunha furgoneta bomba na recentemente estreada Terminal 4 do Aeroporto de
Barajas, atentado no que dúas persoas perderon a vida.

As eleccións do 9 de marzo de 2008 deron a vitoria de novo ao PSOE e renovaron o
goberno de José Luis Rodríguez Zapatero. Os socialistas gañaron os comicios con
169 escanos (5 máis que nas eleccións de 2004) fronte aos 154 do Partido Popular
(6 máis que nas eleccións de 2004). Os partidos nacionalistas sufriron un
importante descenso, agás CiU que mantivo os seus 10 deputados e o BNG que
mantivo os seus 2. Esquerda Unida perdeu o seu grupo parlamentar propio no
Congreso dos Deputados, ao obter soamente 2 escanos. As eleccións de 2008
consolidaron e reforzaron o bipartidismo

Nas eleccións do 20 de novembro de 2011 resultou gañador o Partido Popular cunha
maioría de 186 escanos, deste xeito Mariano Rajoy pasou a ser Presidente do
Goberno de España. O PSOE, que vira gobernando ata entón, obtivo 110 deputados,
sendo un dos peores resultados da historia deste partido. O goberno de Mariano
Rajoy enfróntase nos seus primeiros meses de goberno á profunda crise económica
na que se encontra o país e a un elevado número de parados.

O 2 de xuño de 2014 o rei Xoán Carlos I anunciou a súa intención de abdicar o
trono de España no seu fillo Filipe. A Ley Orgánica que permitía a súa
abdicación foi aprobada polas Cortes Xerais e sancionada polo rei o 18 de xuño
entrando en vigor ao día seguinte, pasando a coroa ao seu fillo o rei Filipe VI
de España.

España é unha monarquía parlamentaria, cun monarca hereditario que exerce como
Xefe de Estado, o Rei de España, e un parlamento bicameral, as Cortes Xerais.

O poder executivo fórmao un Consello de Ministros presidido polo Presidente do
Goberno, que exerce como Xefe de Goberno. É o monarca quen propón ao Presidente
do Goberno tras as eleccións xerais e quen o mantén no cargo mentres conserve a
confianza do Congreso dos Deputados.

O poder lexislativo establécese nas Cortes Xerais, que son o órgano supremo de
representación do pobo español. As Cortes Xerais componse dunha cámara baixa, o
Congreso dos Deputados, e unha cámara alta, o Senado. O Congreso dos Deputados
conta con 350 membros elixidos por votación popular, en listas pechadas e
mediante representación proporcional elixidos por circunscricións provinciais,
para servir en lexislaturas de catro anos. O sistema non é absolutamente
proporcional posto que existe un número mínimo de escanos por circunscrición (3)
e úsase un sistema proporcional levemente corrixido para favorecer as listas
maioritarias (o Sistema d'Hondt). O Senado conta actualmente con 259 escanos,
dos cales 208 son elixidos directamente mediante voto popular ,por
circunscricións provinciais, en cada unha das cales elíxense 4 senadores,
seguindo un sistema maioritario (3 para a lista maioritaria, 1 para a seguinte),
excepto nas illas, Baleares e Canarias (nos que a circunscrición é a illa) e os
outros 51 son designados polos órganos rexionais para servir, tamén, por
períodos de catro anos.

O poder xudicial está formado polo conxunto de Xulgados e Tribunais, integrado
por Xuíces e Maxistrados, que teñen a potestade de administrar xustiza en nome
do Rei.

De ámbito estatal (representados no Congreso ou o Senado) e por orde alfabética:

A responsabilidade da defensa nacional recae nas Forzas Armadas que teñen
asignadas por medio do artigo oitavo da Constitución Española "a misión de
garantir a soberanía e independencia de España defender a súa integridade
territorial e o ordenamento constitucional".

As Forzas Armadas Españolas dividíronse tradicionalmente en tres armas: Exército
de Terra, Armada e Exército do Aire. Na actualidade, a estas armas súmanse a
Garda Real, un corpo protocolario segregado, ao servizo do rei, que realiza
labores fundamentalmente de seguridade, e a Unidade Militar de Urxencias, un
corpo integrante que ten por misión intervir de forma rápida en calquera lugar
do territorio nacional en caso de catástrofe ou outras necesidades públicas,
estando ambas formadas por persoal dos tres exércitos principais.

España forma parte das nacións máis importantes do EUFOR, e do Eurocorpo, así
mesmo ocupa unha posición destacada na estrutura da OTAN, na que ingresou en
1982. Ademais é a sexta frota naval máis poderosa do mundo e posúe o corpo de
Infantería de Mariña máis antigo do mundo.

España forma parte de organizacións globais como as Nacións Unidas (desde o 14
de decembro de 1955), a Organización do Tratado do Atlántico Norte (desde o 30
de maio de 1982) e a Organización para a Cooperación e o Desenvolvemento
Económico.

Forma parte de organizacións de ámbito europeo como a Unión Europea (desde o 1
de xaneiro de 1986), a Organización para a Seguridade e a Cooperación en Europa,
o tratado da Unión Europea Occidental e a Axencia Europea de Defensa.

Finalmente forma parte de organizacións que estreitan lazos históricos e
culturais do vínculo transatlántico como a Unión Latina, a Comunidade
Iberoamericana de Nacións, e a ABINIA.

O goberno español contribúe ao financiamento da ONU nun 2,52% do seu orzamento
anual (2006).

En materia de dereitos humanos, respecto á pertenza nos sete organismos da Carta
Internacional de Dereitos Humanos, que inclúen o Comité de Dereitos Humanos
(HRC), España firmou ou ratificou:

España é un país organizado territorialmente en 17 comunidades autónomas e 2
cidades autónomas. O Título VIII da constitución establece a organización
territorial do Estado en municipios, provincias e comunidades autónomas, estas
con competencias para xestionar os intereses de seu cun amplo nivel de
autonomía, poderes lexislativos, orzamentarios, administrativos e executivos nas
competencias exclusivas que o Estado lle garante a través da Constitución e de
cada Estatuto de autonomía. Malia non constituírse propiamente dito como unha
Comunidade Autónoma, Navarra é considerada comunidade autónoma para todos os
efectos, segundo a interpretación do Tribunal Constitucional. Navarra non se
constituíu propiamente como Comunidade Autónoma, senón como unha Comunidade
foral carente de Estatuto de Autonomía pero foros tradicionais.

Cada comunidade autónoma está formada por unha ou varias provincias, facendo un
total de 50.

Dende o ano 2003 adoptouse a Nomenclatura das Unidades Territoriais
Estatísticas, ou unidades NUTS, de tres niveis, con fins soamente estatísticos
baseados nas normativas europeas e fixados polo Eurostat. As 50 provincias
españolas e as dúas cidades autónomas atópanse clasificadas nos niveis NUTS-3;
as 17 comunidades autónomas atópanse clasificadas nos niveis NUTS-2; e para os
niveis NUTS-1 creáronse os grupos de comunidades autónomas.

España reclama historicamente a retrocesión da colonia (actualmente Territorio
Británico de Ultramar) de Xibraltar, aínda que se amosou favorable a fórmulas de
soberanía compartida. A reclamación comezou dende o intre no que tropas
angloholandesas tomaron a praza en nome do arquiduque Carlos durante a Guerra de
Sucesión Española (1704), pasando posteriormente a mans británicas mediante o
Tratado de Utrecht (1713). A reclamación, que incluíu operacións militares, foi
particularmente intensa durante o século XVIII, minguando durante o século XIX e
a primeira metade do XX, sendo levada polo goberno franquista ás Nacións Unidas
durante a década de 1960. Alí, encadrada nos procesos descolonizadores, España
obtivo o respaldo á súa postura ao recoñecer as resolucións ao efecto (2231 e
2353) que o proceso de descolonización debía respectar o dereito á integridade
territorial de España e que os intereses, e non os desexos dos xibraltareños,
debían ser respectados (Véxase Historia de Xibraltar). España non recoñece, con
todo, a soberanía británica sobre o istmo que une o continente co peñón.

Por outra banda, Portugal non recoñece a soberanía española sobre a comarca
pacense de Olivenza, cedida por Portugal a España mediante o tratado de Badaxoz
(1801). As resolucións do Congreso de Viena son interpretadas de forma
diverxente por ambos os dous países. Mentres que Portugal estima que aquelas
obrigaban a España a devolver Olivenza, España opina que se trata dunha simple
declaración de bos desexos, sen capacidade resolutiva, razón pola que Olivenza
seguiu unida a España.

Tamén a soberanía sobre o deshabitado illote de Perejil atópase disputada con
Marrocos. Aínda que desaloxada tras o incidente da illa Perejil (2002), por
acordo entre ambos os países non se atopa asentada alí ningunha forza militar ou
policial, sen que ningunha das partes renuncie ás súas pretensións de soberanía.
Por outra banda, Marrocos reclama informalmente a cesión dos territorios de
Ceuta e Melilla, así como as denominadas prazas de soberanía no continente
africano. Algúns movementos irredentistas en Marrocos, como o partido Istiqlal,
reclaman a inclusión no denominado "Gran Marrocos" das illas Canarias.

Existen en España diversos movementos políticos de signo independentista. Estes
movementos danse en Cataluña, Galicia, Navarra e o País Vasco, onde existen
partidos explicitamente independentistas como a Unión do Povo Galego, Esquerra
Republicana de Catalunya, Aralar ou Bildu. Doutra banda, partidos como o Bloque
Nacionalista Galego, Partido Nacionalista Vasco e Convergència i Unió oscilan
entre posturas autonomistas e abertamente independentistas.

Situada en Europa Occidental, ocupa a maior parte da Península Ibérica e, fóra
dela, dous arquipélagos (o das illas Canarias no océano Atlántico e o das illas
Baleares no mar Mediterráneo) e dúas cidades, Ceuta e Melilla, no norte de
África.

Ademais, consta de posesións menores non continentais como as illas Chafarinas,
o peñón de Vélez da Gomera e o peñón de Alhucemas, todos fronte á costa
africana. A illa de Alborán, as illas Columbretes, as illas Cíes e unha serie de
illas e illotes atópanse fronte ás costas peninsulares.

En extensión territorial é o cuarto país de Europa, por detrás de Rusia (que é o
maior, ata tendo en conta só o territorio contido en Europa), Ucraína e Francia,
e o segundo da Unión Europea.

Os límites físicos de España son os seguintes: ao oeste, Portugal e o océano
Atlántico; o mar Mediterráneo ao leste; o estreito de Xibraltar, océano
Atlántico e mar Mediterráneo ao sur; e os Pireneos, xunto co golfo de Biscaia e
o mar Cantábrico ao norte.

España ten un clima moi diverso ao longo de todo o seu territorio. Predomina o
carácter mediterráneo en case toda a súa xeografía. As costas do sur e
mediterráneas teñen un clima denominado mediterráneo de costa que tamén posúe o
Val do Guadalquivir: temperaturas suaves, precipitacións abundantes case todo o
ano excepto no verán.

A medida que nos penetramos no interior o clima é máis extremo, atopámonos co
clima mediterráneo continental, que abarca case toda a Península, temperaturas
baixas no inverno, altas no verán e precipitacións irregulares (dependendo da
posición xeográfica). Polo xeral, as comunidades occidentais reciben máis
precipitacións que as orientais. Así pois, Galicia e o Cantábrico posúen un
clima oceánico, caracterizado pola abundancia de precipitacións durante todo o
ano especialmente no inverno, e unhas temperaturas frescas.

O clima de montaña pódese observar en altitudes altas, Cordilleira Cantábrica,
Pireneos, altos puntos da Cordilleira Ibérica, Sistema Central e Cordilleiras
Béticas, así como en altitudes altas en Canarias, onde se dan temperaturas
baixas (invernos fríos ou moi fríos) e precipitacións xeralmente abundantes.

Os climas áridos ou semiáridos (menos de 300 mm anuais) atopámolos en certos
puntos peninsulares do leste: Almería, famoso o deserto de Tabernas ou o Cabo de
Gata (onde se rexistran menos de 200 mm anuais), Guadix (Granada), Murcia,
Alacant e o Val do Ebro onde o efecto Föhn é o principal causante de tan baixas
precipitacións.

O carácter subtropical é característico das Illas Canarias, cunhas temperaturas
cálidas durante todo o ano e poucas precipitacións (máis abundantes nas illas
occidentais). Con todo, este clima tamén se dá nas costas sureñas da península
(Málaga, Granada e Almería), onde teñen temperaturas relativamente suaves
durante todo o ano, aínda que as precipitacións son algo máis abundantes que nas
Canarias.

O relevo de España caracterízase por ser bastante elevado, cunha altitude media
de 660 metros, e montañoso se o comparamos co resto de países de Europa, coas
excepcións de Suíza, Austria e os microestados de Andorra e Liechtenstein, cunha
altitude media bastante maior. Na España peninsular, o relevo articúlase ao
redor dunha gran Meseta Central que ocupa a maior parte do centro da Península
Ibérica. Fóra da meseta, está a depresión do río Guadalquivir, situada no
suroeste da península, e a do río Ebro, no nordés da mesma. Os principais
sistemas montañosos son: Pireneos, sistema Ibérico, cordilleira Cantábrica,
sistema Central e cordilleiras Béticas (Subbética e Penibética).

Desde o ano 1996 o índice incrementáronse as emisións de CO2 notablemente,
incumprindo de longo cos obxectivos do Protocolo de Kioto sobre emisións
xeradoras de Efecto invernadoiro e contribuíntes do Cambio climático. Os
informes de medio ambiente suxeridos polas recomendacións de revisión do
inventario español levados a cabo pola Secretaría da Convención Marco de Nacións
Unidas sobre o Cambio Climático (SCMCC) arroxan o seguinte resultado de dióxido
de carbono (equivalente en xigagramos):

España é un país especialmente afectado polo fenómeno da seca: durante o período
1880-2000 máis da metade dos anos cualificáronse como de secos ou moi secos. Na
década dos 80, sete anos consideráronse secos ou moi secos e cinco nos anos 90.
O cambio climático preludia para España gravísimos problemas ambientais,
agravando os trazos climáticos máis extremos.

Segundo o premio nobel da paz, Al Gore, España é o país europeo máis vulnerable
ao cambio climático.

Doutra banda, Ban Ki-moon pediu a España un "liderado aínda máis activo" na
loita contra o cambio climático.

España atópase xeográficamente no fuso horario UTC+0, xa que polo seu territorio
cruza o meridiano de Greenwich. Con todo, desde 1940 utiliza o fuso UTC+1,
coñecido como hora de Berlín, excepto nas illas Canarias, que pola súa
localización teñen unha hora menos (UTC+0). Así mesmo, en verán adiántase unha
hora (UTC+2). A utilización dun horario que non é o correspondente por zona
xeográfica provén do xeneral Francisco Franco, que decidiu situar a España na
órbita dos seus aliados, Alemaña e Italia.

España contaba con 46 951 532 habitantes ao 1 de xaneiro de 2010. A densidade de
poboación, de 91,13 hab/km², é menor que a da maioría doutros países de Europa
Occidental e a súa distribución ao longo do territorio é moi irregular: as zonas
máis densamente poboadas concéntranse na costa e ao redor de Madrid, mentres que
o resto do interior atópase moi debilmente ocupado.

En 2010, 2 cidades tiñan máis de 1 000 000 de habitantes, Madrid e Barcelona,
seguidas de Valencia, Sevilla, Zaragoza e Málaga, con máis de 500.000. No mesmo
ano, 55 cidades tiñan poboacións comprendidas entre os 100.000 e os 500.000
habitantes. Vigo, con 297.124 habitantes, é a primeira cidade sen rango de
capital en poboación, seguida de Xixón, L'Hospitalet de Llobregat e Elx, todas
elas situadas entre as 20 máis poboadas do país.

As illas españolas máis poboadas no ano 2010 segundo o Instituto Nacional de
Estadística eran:

Nos últimos anos España presenta unha considerable diminución na taxa de
inmigración neta, deixando de posuír unha das maiores taxas de inmigración de
Europa (en 2005, de 1,5% anual só superado na UE por Chipre) Na actualidade a
súa taxa de inmigración neta chega só ao 0,99%, ocupando o posto n° 15 na Unión
Europea. É ademais, o 9° país con maior porcentaxe de inmigrantes dentro da UE,
por baixo de países como Luxemburgo, Irlanda, Austria ou Alemaña. No 2007, o
9,93% da poboación española era de nacionalidade estranxeira, mentres que no
2005 recibiu o 38,6% da inmigración extracomunitaria cara á UE, sobre todo de
cidadáns de orixe iberoamericana, doutros países de Europa Occidental, de Europa
Oriental e do Magreb. En 2009, un 12% da poboación residente é de orixe
estranxeiro, cun maior número de romaneses (796.576 habitantes), marroquís
(710.401) e ecuatorianos (413.715). Os cidadáns da Unión Europea representan un
40,5% do total de cidadáns estranxeiros residentes en España.

O artigo 16.3 da Constitución Española vixente define o país como un Estado
aconfesional: "Ningunha confesión terá carácter estatal". Con todo, garante a
liberdade relixiosa e de culto dos individuos e asegura relacións de cooperación
entre os poderes públicos, e todas as confesións relixiosas.

O catolicismo é a relixión predominante no país. A Igrexa católica é a única
mencionada expresamente na Constitución, no mesmo artigo 16.3: "... e manterán
as consecuentes relacións de cooperación coa Igrexa católica e as demais
confesións". O 77,3% dos españois considerábanse católicos, segundo un estudo do
Centro de Investigacións Sociolóxicas realizado en 2007. Seguindo aos católicos,
os ateos ou agnósticos supón o 18,9% e outras relixións minoritarias o 1,7%. No
entanto, a porcentaxe de practicantes é moito menor. Segundo o mesmo estudo, só
un 18,5% acode a misa de forma regular. Un 2,3 acode a misa varias veces á
semana, e un 16,2 os domingos e festivos. Este grupo cumpre as disposicións da
propia Igrexa católica sobre asistencia á eucaristía. Un 11,3 adicional acode
algunha vez ao mes. Por outra banda, segundo un estudo do 19 de abril de 2005 do
New York Times, só o 18% dos españois acode a misa de forma regular.

En canto a membros, a segunda relixión en importancia é a musulmá. Calcúlase que
hai uns 800.000 fieis, procedentes fundamentalmente das recentes ondas de
inmigración. Séguenlles os Testemuñas de Xehová con 103.784 fieis. Hai tamén
varias igrexas protestantes, que suman preto de 50.000 seguidores (a estatística
propia dos protestantes en España indica 1 200 000, dos cales 400.000 son
españois e o resto son estranxeiros que residen en España máis de seis meses),
así como uns 20.000 mormons; pola súa banda, a comunidade xudía en España non
supera os 15.000 fieis.

En España existe o concepto de relixión de notorio arraigamento, un status
concedido polo Ministerio de Xustiza a través da Dirección Xeral de Asuntos
Relixiosos tras o informe correspondente da Comisión Asesora de Liberdade
Relixiosa. Alén do catolicismo, teñen o carácter de relixións de notorio arraigo
as seguintes (por orden de acordo): protestantismo, xudaísmo, islam (todas dende
1992), mormones, testemuñas de Xehová e budismo, esta última aceptada en 2007.

O idioma oficial e o máis falado no conxunto de España, por un 99% da poboación,
é o español ou castelán, lingua materna do 89% dos españois.

Ademais fálanse outras linguas, que poden ser oficiais nas súas rexións de
acordo coa Constitución ou os Estatutos de Autonomía de cada Comunidade
Autónoma. Ordenadas por número de falantes, estas linguas son:

Tamén se falan patrimonialmente outras linguas ou dialectos románicas que non
teñen status de lingua oficial:

Outras linguas autóctonas, non recoñecidas oficialmente e con poucos falantes
son o portugués, falado en localidades fronteirizas de Estremadura,
practicamente desaparecido; o bérber, falado na cidade autónoma de Melilla e o
árabe, falado na cidade autónoma de Ceuta.

España é actualmente a novena potencia económica mundial e chegou a ser a
sétima, segundo o PIB nominal. Tradicionalmente España foi un país agrícola e
aínda é un dos maiores produtores de Europa Occidental, pero desde mediados da
década de 1950 o crecemento industrial foi rápido e pronto alcanzou un maior
peso que a agricultura na economía do país. Unha serie de plans de
desenvolvemento, que se iniciaron en 1964, axudaron a expandir a economía, pero
a finais da década de 1970 comezou un período de recesión económica por mor da
subida dos prezos do petróleo, e un aumento das importacións coa chegada da
democracia e a apertura de fronteiras. Con posterioridade, incrementouse o
desenvolvemento das industrias do aceiro, estaleiros, téxtiles e mineiras. Na
actualidade, a terciarización da economía e da sociedade española queda clara
tanto no produto interior bruto (contribución en 2005: un 67%) como na taxa de
emprego por sectores (65%). Os ingresos obtidos polo turismo permiten equilibrar
a balanza de pagamentos. Desde que España ingresou como membro de pleno dereito
na Unión Europea as políticas económicas evolucionaron en función desta grande
organización supranacional (PAC, IFOP, ...).

A agricultura foi ata a década de 1960 o soporte principal da economía española,
pero actualmente emprega só ao redor do 5% da poboación activa. Os principais
cultivos son trigo, cebada, remolacha azucreira, millo, patacas, centeo, avea,
arroz, tomates e cebola. O país ten tamén extensos viñedos e hortos de cítricos
e oliveiras. En 2005 a produción anual (expresada en toneladas) de cereais foi
de 14 millóns; dos cales 3,8 foron de trigo, 8,3 de cebada, 4 de millo e 126.100
t de centeo. A produción anual doutros importantes produtos era: 6,7 millóns de
toneladas de remolacha azucreira, 2,6 millóns de patacas, 5,9 millóns de uvas,
3,9 millóns de tomates, case 3 millóns de laranxas, e algo menos de 1 millón de
cebolas.

As condicións climáticas e topográficas fan que a agricultura de secaño sexa
obrigatoria nunha gran parte de España. As provincias do litoral mediterráneo
teñen sistemas de regadío desde fai tempo, e este cinto costeiro que
anteriormente era árido converteuse nunha das áreas máis produtivas de España,
onde é frecuente atopar cultivos baixo plástico. No val do Ebro pódense atopar
proxectos combinados de regadío e hidroeléctricos. Grandes zonas de Estremadura
están irrigadas con augas procedentes do río Guadiana por medio de sistemas de
rega que foron instalados grazas a proxectos gobernamentais (Plan Badaxoz e
regadíos de Coria, entre outros). As explotacións de regadío de pequeno tamaño
están máis estendidas polas zonas de clima húmido e pola horta de Murcia e a
horta de Valencia.

En especial a ovina e a porcina, ten unha importante transcendencia económica.
En 2005 a cabana gandeira contaba con 22,7 millóns de cabezas de gando ovino,
25,1 millóns de gando porcino, 6,5 millóns de gañado vacún, 3 millóns de gando
caprino, 240.000 cabezas de gañado cabalar e 131 millóns de aves de curral. En
España producíronse preto de 32 millóns de kg de mel no ano 2001.

A cortiza é o principal recurso forestal de España e en 2001 a produción foi de
57.581 toneladas. A produción de polpa de papel e madeira dos bosques españois é
insuficiente para cubrir as necesidades do país.

A industria pesqueira é menos importante hoxe para a economía española que en
tempos pasados, a pesar de que ocupa os primeiros postos entre os países
europeos tanto polo volume da súa frota como o das capturas. A captura anual
ascendeu a 1,2 millóns de t en 2004 e estaba formada principalmente por atún,
luras, pescada, sardiñas (Vigo e Isla Cristina), anchoas (portos do Cantábrico),
caballa, pixota e mexillóns. Desde fai unhas décadas a acuicultura (mariña e
continental) tivo un gran desenvolvemento, destacando a cría de dourada,
robaliza, mexillón, troitas, rodaballo e salmón; a produción total en 2003 foi
de 311.287 toneladas. A maior parte desta captura dáse en Galicia.

A minería española desde 1996 estivo marcada pola redución progresiva e obrigada
na extracción de carbóns, un certo estancamento na minería metálica e o
crecemento constante dos minerais e rocas industriais (celestina, sulfato
sódico, sepiolita, fluorita, xeso, feldespato, xisto, mármore, granito...) cada
vez con maior peso no sector mineiro. En 2003 a produción mineira anual (en
toneladas) englobaba uns 20,6 millóns de carbón e lignito, 265.000 de mineral de
ferro, 70.000 de concentrados de cinc, 2.000 de chumbo, 6,5 millóns de xeso, e
2 409 554 barrís de petróleo cru ao ano.

En 2001 os principais produtos mineiros enerxéticos foron o lignito e a hulla;
entre os minerais metálicos destacou o cinc e entre as rocas e minerais
industriais, a sal común e as arxilas especiais. As principais minas de carbón
están en Asturias e no norte da provincia de León; os principais depósitos de
mineral de ferro atópanse ao redor de Santander e Bilbao; Almadén (Cidade Real)
foi moi produtiva na extracción de mercurio; e Andalucía destaca pola minería
metálica, con máis da metade da produción do país.

En España prodúcense, entre outros, téxtiles, ferro e aceiro, vehículos de
motor, produtos químicos, confección, calzado, barcos, refino de petróleo e
cemento, destacando polo seu valor os sectores industriais da alimentación e
bebidas e do material de transporte. España é un dos primeiros produtores
mundiais de viño; a produción en 2003 foi duns 30 millóns de hectolitros. A
industria siderúrxica, antes da súa reconversión da década de 1990, estivo
concentrada en Bilbao, Santander, Oviedo e Avilés.

O sector enerxético en España supón aproximadamente un 5% do Produto interior
bruto do país, a súa importancia vai máis aló da súa participación na produción
total, ao constituír un sector de carácter estratéxico do que necesitan todas as
ramas da actividade económica, sendo a enerxía considerada necesaria para
calquera clase de produción de bens e servizos. Un dos elementos máis destacados
do sector enerxético en España, nos dous últimos séculos, foi a escaseza e
pobreza dos recursos enerxéticos existentes no territorio nacional. Esta
escaseza condenou tradicionalmente ao sistema enerxético nacional a unha
situación de déficit e dependencia exterior. O grao de autoabastecemento
exterior cífrase en 2008, nun 25% que se deriva dun consumo de enerxía primaria
en 2008 de 142.070 quilotoneladas equivalentes de petróleo (Ktep), cun descenso
do 3,1% sobre o de 2007 e unha produción de só 30.348 Ktep.

A demanda enerxética en España desde o ano 2002 foi crecendo en torno ao 3,5%
anual, con algunhas variacións, como no ano 2003 cun crecemento próximo ao 7%.
Cun incremento de consumo desde os 211.500 GWh do 2002 aos 253.600 do ano 2006.

En 2003, o 48,9% da enerxía producida en España foi de orixe nuclear (16.422
Ktep ou miles de toneladas equivalentes de petróleo) e o 21,7% xerouse en
centrais térmicas de carbón. A produción de enerxía hidráulica e doutras
renovables, como a eólica e solar, aumenta de ano en ano.

Segundo un informe de Ernst&Young de outubro de 2008, España é o quinto país do
mundo máis atractivo para investir en enerxías renovables, tras Estados Unidos,
Alemaña, India e China.

En enerxías renovables, España é o primeiro produtor de enerxía solar e o
segundo de enerxía eólica do mundo.

Tras o "boom" de instalación de paneis fotovoltaicos en España durante o 2008, a
potencia real de produción de enerxía solar podería chegar aos 3.130 MW,
superando a Alemaña que era o primeiro produtor, segundo datos da Comisión
Nacional da Enerxía (CNE).

Desde fai uns anos en España é maior a capacidade teórica de xerar enerxía
eólica que nuclear e é o segundo produtor mundial de enerxía eólica, despois de
Alemaña, e chegou a ser o primeiro no 2003. España e Alemaña tamén chegaron a
producir en 2005 máis electricidade desde os parques eólicos que desde as
centrais hidroeléctricas.

España é o segundo país do mundo que recibe máis turistas estranxeiros, segundo
datos da Organización Mundial de Turismo, tan só por detrás de Francia, e goza
dunha cota do 7% do turismo mundial, por diante de Estados Unidos e Italia.

O turismo reportoulle a España 48.181 millóns de euros durante o ano 2006, o que
supón un 4,7 por cento máis que en 2005, e sitúaa en segunda posición en
ingresos económicos, por detrás de Estados Unidos, e por diante de Francia e
Italia.

Entre xaneiro e decembro de 2006 recibiu un total de 58,8 millóns de turistas
estranxeiros, un 4,5% máis dos rexistrados no mesmo período do ano anterior,
segundo datos do Ministerio de Industria, Turismo e Comercio.

Cataluña é o primeiro destino turístico de España. Os 15 millóns de turistas que
recibiu supón un 25,3% do total das chegadas rexistradas en toda España, e
representan un incremento do 6,9% respecto ao mesmo período do ano anterior.

O segundo destino turístico de España son as Illas Baleares, que recibiron 10,1
millóns durante o 2006, un 4,7% máis que o ano anterior. As Canarias, con 9,6
millóns de turistas (un 1,8% máis que o ano anterior) é o terceiro destino
turístico por diante de Andalucía, que alcanzou os 8,5 millóns (un 2,3% máis), a
Comunidade Valenciana, con 5,5 millóns (un 1,5% máis) e Madrid, que recibiu 3,9
millóns de turistas (un 14,7 % máis). Cabe sinalar que a capital española
alberga a sede da Organización Mundial do Turismo.

Segundo as previsións da Organización Mundial de Turismo, a chegada de turismo
estranxeiro a España crecerá unha media do 5% anual nos próximos vinte anos, o
que fai prever que España recibirá 75 millóns de turistas estranxeiros no ano
2020, case 20 millóns máis que os recibidos no ano 2005.

España, no 2011, foi o cuarto país do mundo en recibir máis turistas
estranxeiros, segundo datos da Organización Mundial de Turismo, por detrás de
Francia, Estados Unidos e China, gozando dunha cota do 5,5% do turismo mundial e
reportándolle 59.982 millóns de euros, o que supón un 13% máis que en 2010, e
sitúaa en segunda posición en ingresos económicos, por detrás de Estados Unidos,
e por diante de Francia, China e Italia.

A unidade monetaria é o euro (aproximadamente, un euro cámbiase a 1,2 dólares
estadounidenses) e emítese polo Banco de España, en coordinación co Banco
Central Europeo. Desde o 1 de xaneiro de 1999, o euro vinculouse ao valor da
peseta, cun cambio fixo de 166,386 pesetas por euro. O 1 de xaneiro de 2002, a
peseta deixou de circular, sendo o euro a única moeda de curso legal, aínda que
os cidadáns en posesión de pesetas sempre poderán cambialas por euros no Banco
de España.

O país conta cun potente sistema bancario, con gran número de bancos comerciais
e caixas de aforros, que en total alcanzan unha capitalización 79 770 000.000 €,
o 6,50% do total mundial (datos de abril de 2008), e que lle sitúa o 4º do
mundo, por detrás de Estados Unidos, Reino Unido e Suíza. Dous bancos españois
sitúanse entre os 30 primeiros do mundo por capitalización bolsista: Santander
Central Hispano (14º) e BBVA (30º)

No 2012 España importou produtos por valor de 253.401 millóns de euros e as
exportacións ascenderon a 222.643 millóns de euros, cun saldo comercial negativo
de -30.757 millóns de euros. Entre as principais importacións e exportacións se
encontraban: medio ambiente e produción enerxética, tecnoloxía industrial,
industria química (produtos químicos), moda, materias primas, manufactureiras e
produtos intermedios, entre outros. Os principais intercambios comerciais de
España tiveron lugar cos demais países da Unión Europea (destacando Francia,
Alemaña, Italia, Portugal, Reino Unido e os países do Benelux), Estados Unidos,
Marrocos e Turquía. Os ingresos por turismo rozaron os 56.000 millóns de euros e
o número de persoas que visitou o país nese mesmo ano foi duns 57.7 millóns;
mentres que os españois gastaron nas súas viaxes ao exterior uns 24.000 millóns
de euros, cunha diferenza favorable de 32.000 millóns de euros que axudaron a
compensar o déficit da balanza comercial española.

España está ben equipada en termos de infraestrutura tecnolóxica e industrial,
habendo proliferado nos últimos anos os parques tecnolóxicos nas principais
áreas industriais, así como ao redor das Universidades e Centros de
Investigación e Desenvolvemento (I+D). Actualmente existen 41 parques
tecnolóxicos (12 en funcionamento e 29 en proxecto). Nestes parques están
establecidas 1080 empresas, 108 Centros de I D e 12 incubadoras. A investigación
científica e tecnolóxica en España esta regulada pola Lei da Ciencia, a
Tecnoloxía e a Innovación de 11 de xuño de 2011 e o Plan Estatal de
Investigación Científica e Técnica e de Innovación para o período entre 2013 e
2016

España tiña un parque de 24 677 227 vivendas a finais do ano 2006, segundo datos
do Banco de España, sobre un total de 16,03 millóns de fogares españois. Estas
cifras indican unha media de 1,54 vivendas por fogar español. Segundo as mesmas
fontes, o 85% das vivendas en España son de propiedade, e só un 15% gózanse en
réxime de alugueiro.

O prezo medio da vivenda nova baixou dos 228.600 € no 2012 aos 203.900€ no 2013,
segundo os datos da Sociedad de Tasación. O prezo da vivenda, porén, varía
ostensiblemente en función das comunidades autónomas e as capitais de provincia,
encontrándose a de maior valor en Cataluña 292.590€, en contraposición ás de
Estremadura e a Rexión de Murcia.

España conta con 51 aeroportos situados nas distintas rexións, dos que 46 están
xestionados por Aena. Deles 33 son internacionais, onde operan máis de 250 liñas
aéreas, sendo o máis importante o aeroporto de Madrid-Barajas. Tras a súa
ampliación, este pretende ser un dos aeroportos de conexión máis importantes do
mundo e ter unha capacidade para 70 millóns de viaxeiros, case 30 millóns máis
que no 2005. Barajas realiza un importante papel de "hub" ou conexión entre
capitais de provincia e o estranxeiro, principalmente entre Europa e
Latinoamérica. O aeroporto de Barcelona-El Prat, non queda atrás, e tras a
inauguración da nova Terminal T1 en 2008, será o segundo aeroporto do sur de
Europa máis importante, con 60 millóns de pasaxeiros ao ano, uns 30 millóns máis
que no 2005.

As vías e estacións da rede de largo ibérico son xestionadas por ADIF. Nelas
ofrece os seus servizos a compañía ferroviaria estatal Renfe Operadora (que
antigamente formaba con ADIF a compañía RENFE). Ademais, existen diversas redes
de largo internacional (FGC) e algunhas liñas de largo métrico (FEVE). O sistema
ferroviario español é fundamentalmente radial con centro en Madrid. A cidade de
Barcelona permite conectar España con París e outras cidades francesas.

Os servizos de Alta Velocidade Española (AVE) prestados por Renfe Operadora
reducen á metade o tempo de desprazamento en coche e alcanzan máis de 250 km/h.
A velocidade máxima comercial dos seus trens é de 300 km/h e a súa velocidade
punta é de 356,8 km/h. Para 2020 o Goberno de España ten previsto contar coa
maior rede de alta velocidade ferroviaria do mundo, con 2.230 km, superando a
países como Xapón ou Francia.

A rede de metro está dispoñible en oito cidades: Alacant, Barcelona, Bilbao,
Madrid, Málaga, Palma, Sevilla e Valencia. Está en construción na cidade de
Granada, e proxectado para Santander. Outras cidades como Zaragoza contan con
redes de tranvía. A máis extensa e con maior número de pasaxeiros ao ano é a de
Madrid (324 km; 634 millóns de viaxeiros en 2011), seguida pola de Barcelona
(123 km; 432 millóns de viaxeiros en 2011).

A rede de estradas española está formada por uns 370.000 km. Esta rede comprende
autoestradas de peaxe, autoestradas libres, autovías, estradas de dobre calzada
e estradas convencionais. Nesta cifra non están incluídas as estradas e rúas no
medio urbano, nin as estradas ou camiños agrícolas ou forestais. Pero
referíndose a autoestradas soamente, ten unha rede que case chega aos 13.200 km,
sendo o terceiro país do mundo nese aspecto, por detrás de Estados Unidos e
China.

Así mesmo, España goza de excelentes comunicacións marítimas con máis de 53
portos internacionais nas costas atlántica e mediterránea. Cabe destacar o porto
de Alxeciras, o único de España considerado de primeira orde mundial polo seu
elevado movemento de viaxeiros e mercancías, así como o porto de Vigo, sendo
tamén un dos máis activos en canto a tráfico de mercancías, capturas vivas de
peixe e conxelados. O porto de Sevilla é o único de carácter netamente fluvial
que existe no país, pois aínda que a cidade está no interior, ten saída ao mar a
través do río Guadalquivir. O veciño porto de Cádiz é un punto estratéxico para
o embarque de mercancías cara ao arquipélago atlántico das Canarias. O porto de
Barcelona, por ser líder do Mediterráneo en tráfico de cruceiros, e o segundo en
ámbito mundial, así como o porto de Tarragona.

O operador maioritario en telefonía e acceso a Internet é a multinacional
Telefónica, con sede en Madrid, que opera tanto en telefonía fixa como móbil, e
procede do monopolio estatal da telefonía. Con todo, o mercado de
telecomunicacións está aberto á competencia en todos os seus sectores desde a
ruptura do monopolio, en 1994 para a telefonía móbil coa aparición de Airtel e
en 1998 en fixa coa saída ao mercado de Retevisión.

En telefonía fixa e acceso a Internet, na actualidade existe un mercado de
acceso por cable organizado por demarcacións na maior parte das cales opera ONO,
ademais dalgunhas empresas de ámbito rexional nas súas respectivas demarcacións.
Ademais, o operador dominante (Telefónica) está obrigado a permitir a terceiras
empresas a prestación de servizos na súa rede mediante o alugueiro dos pares de
cobre da súa propiedade e de espazo nas súas centrais.

En telefonía móbil, existen catro operadores con rede propia e un número
considerable de operadores móbiles virtuais que se reparten un mercado no que,
desde 2006, hai oficialmente máis liñas que habitantes. España é un dos países
da Unión Europea con maior extensión e calidade de cobertura; segundo un estudo
do Ministerio de Industria de 2006, o 98% do territorio español conta con
cobertura GSM, por diante de países como Francia, Italia ou Alemaña.

Xunto coa crise económica de 1981 que levou á reconversión industrial e ao
desmantelamento de gran parte da industria pesada en España, pasando o sector
servizos a ser unha parte máis importante da economía. A crise económica mundial
de 2008-2013 tivo consecuencias especialmente graves en España. Un dos motivos é
que entre 1998 e 2008, a economía de país experimentara unha burbulla
inmobiliaria moi importante, polo que unha gran parte do emprego dependía do
sector da construción e sectores relacionados.

Inicialmente produciuse un gran desemprego, un estancamento posterior e unha
nova caída a partir do último trimestre de 2012. Como consecuencia dese proceso
alcanzáronse taxas históricas de desemprego. A difícil situación da economía
levou a unha caída dos ingresos fiscais e a un aumento de certos gastos
financeiros, o cal levou os gobernos de José Luis Rodríguez Zapatero primeiro e
Mariano Rajoy despois a aplicar os recortes orzamentarios máis drásticos desde a
instauración da democracia no país en 1978. Isto foi acompañado de gran
conflitividade social, un aumento da pobreza e a desigualdade no país.

Segundo a Lei laboral de España, catro días festivos quedan fixados: Aninovo, o
Día do Traballador, a Festa Nacional de España e o Día de Nadal. Son non
laborables sempre nos seus respectivos días, excepto cando caen en domingo,
neste caso son traspasados ao luns. Ademais de nove festividades de ámbito
nacional, cada Comunidade Autónoma pode fixar dous festivos, á parte do día da
Comunidade Autónoma, e cada municipio outros dous, de tal forma que o máximo de
días festivos en cada localidade non exceda de catorce.

A relixión católica foi a predominante en España ao longo da Historia. Así pois,
é significativo e transcendente o papel festivo que desempeñan nalgunhas cidades
como Granada, León, Málaga, Sevilla ou Valladolid entre outras.

As festividades relixiosas de ámbito público que destacan son aquelas
relacionadas coa Semana Santa (como as de Cartagena, Cuenca, Elx, Hellín, León,
Lorca, Málaga, Salamanca, Sevilla, Valladolid e Zamora) e a Pascua,
especialmente o Pentecoste e o Corpus Christi (como en Béjar, Ponteareas,
Tarragona ou Valencia).

Os diferentes pobos que pasaron por España ao longo da Historia, a situación
fronteiriza da Península entre dous continentes con tradicións culturais moi
diversas, o longo período de influencia política da monarquía hispánica, e a
expansión da mesma no continente americano, determinaron que o acervo cultural,
artístico e patrimonial de España sexa un dos máis ricos, variados e influentes
de Occidente. Destaca a gran riqueza patrimonial que conserva España, tanto en
xacementos arqueolóxicos, templos, palacios, fortalezas, xardíns históricos,
conxuntos urbanos monumentais, patrimonio etnográfico ou museos, entre os que
están varios dos máis coñecidos e visitados do mundo, como o Museo do Prado ou o
Museo Raíña Sofía, como noutra serie de manifestacións culturais.

España foi berce de grandes autores en practicamente todas as disciplinas
artísticas, sendo singularmente relevante a achega española ao campo da pintura,
con xenios de signficación universal, como Velázquez, Goya, Pablo Picasso ou
Salvador Dalí, e da literatura, que deu os nomes imprescindibles de Miguel de
Cervantes, Lope de Vega, Calderón de la Barca, Quevedo, Galdós ou Lorca, entre
outros moitos.

Cabe destacar que España é o segundo país do mundo tras Italia con máis
monumentos Patrimonio da Humanidade. Na actualidade hai 43 bens declarados,
xunto cos Pireneos que comparte con Francia Por outra banda, España conta con 11
bens culturais inmateriais, o que a converte no segundo país de Europa co maior
número de bens declarados na Lista representativa do Patrimonio Cultural
Inmaterial da Humanidade, só por detrás de Croacia.

En boa parte de España consérvase a tradición de realizar diversos espectáculos
taurinos, tales como encerros ou corridas de touros, que son obxecto de moitas
festas populares, como os populares Sanfermines de Pamplona.

As prazas de touros con maior afluencia, así como transcendencia na tempada
taurina son a de Las Ventas en Madrid, a Monumental en Pamplona, e La Maestranza
en Sevilla, así como a praza de touros de Valencia. Outras prazas destacadas son
La Monumental en Barcelona e as prazas de touros de Córdoba, Málaga, Bilbao,
Zaragoza e Donostia.

Existen por outra banda grupos antitaurinos que consideran que o toureo é unha
práctica cruel e o encadran dentro da tortura animal, fundamentándoo en que
atenta contra os dereitos dos animais, e que non pode ser considerada nin unha
manifestación cultural, artística nin deportiva.. Nas Canarias están prohibidos
os espectáculos taurinos e en Cataluña no ano 2010 prohibiuse a celebración das
touradas, por vía parlamentar. Así mesmo, algúns municipios de Galiza, un dos
territorios do Estado con menor afección á tauromaquia, aprobaron mocións
prohibíndoas, como son os casos de Cangas, Vedra, Dodro, A Pobra do Brollón e
Teo.

O deporte en España é dominado, principalmente, polo fútbol (desde o século XX),
o baloncesto, o ciclismo, o tenis, o balonmán, e polos deportes de motor, sendo
o atletismo o máis practicado. Hoxe en día, España, tivo un relativo éxito no
ámbito deportivo, sobre tamén ten destacado a nivel internacional nas artes
marciais, especialmente karate, taekwondo e judo.

España tivo campións do mundo en deportes tan dispares como: fútbol sala, pádel,
balonmán, hóckey patíns, waterpolo, vela, karate, judo, taekwondo, boxeo, tenis,
atletismo, ximnasia, trial, enduro, tríatlon, natación, windsurf, golf,
motociclismo, rally, ciclismo e, máis recentemente, Fórmula 1, baloncesto e
fútbol.

En 2010 España gañou a Copa Mundial de Fútbol FIFA de seleccións nacionais, tras
vencer 1-0 aos Países Baixos na final, converténdose na oitava selección mundial
que consigue esta competición.

A televisión é o principal medio de comunicación do país. As principais canles
do país son La 1, La 2, Antena 3, Cuatro, Telecinco e laSexta, ademais do
conxunto de cadeas públicas autonómicas agrupadas na FORTA. Tras efectuarse en
2010 o «apagamento analóxico», o único sistema de transmisión do sinal é o
dixital. A este respecto, existen tanto canles de pago como canles gratuítas.

Os principais xornais de pago non deportivos de circulación nacional son El País
e El Mundo, ós que se suman La Vanguardia, El Periódico, ABC e La Voz de
Galicia; ademais dos gratuítos 20 minutos e Qué!. Na prensa deportiva destacan
Marca, As, Mundo Deportivo e Sport.

En canto a emisoras de radio cabe destacar Cadena SER, Onda Cero, COPE e RNE
como radios xeralistas nacionais, e Los 40 Principales ou Cadena 100 como radios
temáticas.

En canto ao Terceiro Sector da Comunicación (medios de comunicación sen ánimo de
lucro, principalmente locais, e dedicados a dar un servizo á súa comunidade)
moitos deles están agrupados na Rede de Medios Comunitarios, con sede en Cuac FM
(A Coruña).



https://gl.wikipedia.org/wiki/Portugal

Portugal (pronuncia en portugués [puɾtuˈɣaɫ] (AFI), en mirandés: Pertual),
oficialmente República Portuguesa, é unha República unitaria
semipresidencialista situada en Europa Occidental. Ademais do territorio
continental, no oeste da Península Ibérica, o territorio da República comprende
os arquipélagos autónomos dos Azores e Madeira. Portugal ten unha extensión
total de 92.212 km², e unha poboación de 10.487.289 habitantes no 2012. A súa
capital é a cidade de Lisboa.

A terra dentro das fronteiras da actual República Portuguesa leva habitada
continuamente dende a era prehistórica. Durante os seguintes séculos chegaron á
Península Ibérica os romanos, seguidos tempo despois dos suevos e dos visigodos,
así como posteriormente os musulmáns no século VIII. Trala caída do Imperio
Romano, no ano 410 estabeleceuse no norte peninsular o Reino de Galicia, do cal
sete séculos máis tarde, no ano 1128, se separaría a súa parte sur formando o
que daría lugar ao actual Portugal. Nos séculos XV e XVI, na era dos
descubrimentos, Portugal estendeuse por todo o mundo converténdose nunha
superpotencia política, económica e militar, que levou a ser o primeiro Imperio
global.

O Imperio Portugués foi o máis lonxevo dos modernos imperios coloniais europeos,
xa que durou case 600 anos, dende a captura de Ceuta en 1415 até a entrega de
Macau a China en 1999 (de facto) ou a concesión da soberanía a Timor Leste en
2002 (de iure). O imperio estendeuse ao longo dun gran número de territorios que
hoxe forman parte de cincuenta e tres Estados soberanos diferentes, deixando un
legado de máis de 240 millóns de falantes de lingua portuguesa e varios de
crioulos de base portuguesa. Porén, a súa influencia internacional veuse
reducida considerablemente durante o século XIX, principalmente por mor da
Independencia do Brasil, a súa principal colonia. Xa no século XX, a revolución
do 5 de outubro de 1910, depuxo a monarquía logo de séculos baixo este sistema
de goberno, estabelecendo a democrática pero inestable Primeira República
Portuguesa, a cal sería substituída polo Estado Novo, un réxime autoritario de
dereita. A democracia foi restaurada despois da Revolución dos Caraveis do 25 de
abril de 1974.

Portugal é hoxe un estado desenvolvido de economía avanzada cun alto nivel de
vida, sendo o décimo noveno país do mundo en 2005 en función do seu índice de
calidade de vida. É ademais un dos países máis globalizados e pacíficos do
mundo, ocupando o sétimo posto nesta clasificación no ano 2008. É á súa vez
membro de diferentes organizacións internacionais como as Nacións Unidas, a
Unión Europea, a Eurozona, a OCDE, a OTAN, o Fondo Monetario Internacional, a
Organización Mundial do Comercio, Organización dos Estados Iberoamericanos e a
Comunidade dos Países de Língua Portuguesa.

O nome "Portugal" apareceu por vez primeira entre os anos 930 e 950 d. C., aínda
que se comezou a utilizar con máis frecuencia cara a finais de século. O Rei
Fernando I, chamado o Magno, denominou oficialmente ao territorio Portugal cando
o deu ao seu fillo García II de Galicia no ano 1067. Porén, xa no século V
durante o reinado dos suevos, o cronista limiao Hidacio de Chaves escribiu sobre
un lugar chamado Portucale, sitio cara a onde fuxira o Rei galego Requiario:

Cale, presuntamente a actual Vila Nova de Gaia, xa era coñecida como Portucale
no tempo dos godos. Nun escrito de 841 aparece por primeira vez mencionada unha
provincia portugalense. Afonso II, ampliando a xurisdición espiritual do bispo
de Lugo, di:

A etimoloxía do nome Cale é, porén, misteriosa. Algúns historiadores
argumentaron que os gregos foron os primeiros en establecerse Cale e que o nome
deriva da palabra grega kallis (καλλις), "fermoso" , en referencia á beleza do
val do Douro. Outros afirmaran que ten a súa orixe na lingua dos galaicos, sendo
este un nome celta como moitos outros que se atopan na rexión. Así, para algúns
a palabra cale ou cala significaría "porto", mentres que outros argumentan que
proviría da raíz da palabra Gallaecia. En calquera caso, o Portu do nome
Portucale converteuse no moderno Porto, a cidade que se atopa no lugar da antiga
cidade de Cale na desembocadura do río Douro.

A rexión que ocupa o actual Portugal estaba xa habitada tanto polo home de
Neanderthal como posteriormente polo Homo sapiens. As sociedades que formaban
eran de subsistencia, as cales non estabelecían asentamentos prósperos, aínda
que si sociedades organizadas. Co neolítico chegou coa domesticación dos
animais, coa creación dalgúns cultivos de cereais e coa pesca, tanto fluvial
como mariña. Entre o 4.000 e o 2000 a.C, Portugal e Galicia viron como se
desenvolvía unha cultura megalítica orixinal con respecto ao resto da península,
caracterizada pola súa arquitectura funeraria, os seus rituais propios e pola
práctica da inhumación colectiva.

A Idade de Bronce viu os primeiros contactos mariños entre o litoral atlántico
na actual Galicia e o das illas Británicas, mentres que o sur da península
empezaba as súas relacións comerciais co Mediterráneo: gregos e fenicios,
provenientes do actual Líbano, así como os seus descendentes, os cartaxineses.
Isto trouxo consigo a instalación dos primeiros postos comerciais
semipermanentes. O motor deste comercio era a riqueza da península en metais
(ouro, prata, ferro e estaño) así como o salgado do peixe atlántico, que gozaba
de gran reputación no Mediterráneo. Os fenicios foron, precisamente, os que
fundaron Lisboa cara ao ano 1000 a. C.

A principios do primeiro milenio antes da era cristiá, chegaron á zona dende o
centro de Europa os celtas, un pobo indoeuropeo que se relacionou e mesturou
coas poboacións locais, formando diferentes grupos étnicos e tribos. As
principais tribos eran os galaicos na actual Galicia e norte de Portugal,
mentres que no sur do actual país moraban os lusitanos e os conios, estes
últimos principalmente no Algarve. Estas tribos vivían en pequenos núcleos de
poboación illados situados en puntos altos con casas circulares, coñecidos como
castros, dos cales moitos deles se conservan en Galicia. Practicaban tamén a
agricultura e a gandaría. Co seu dominio do ferro os traballos da terra foron
máis eficaces, as colleitas aumentaron e melloraron as condicións de vida e a
demografía.

Os romanos invadiron por primeira vez a Península Ibérica no ano 219 a. C. Dous
séculos despois, cara ao ano 19 a. C. a práctica totalidade da península formaba
parte da República Romana. No norte, a primeira chegada dos romanos produciuse
con Décimo Xunio Bruto, que chegou ao norte do río Douro no 137 a. C. A zona foi
chamada polos romanos Gallaecia por mor das tribos callaeci. Décimo Xunio
continuou a súa expedición cara ao norte sometendo aos pobos castrexos, ata
chegar ao río Limia e continúa ata o río Miño onde se detivo. Como resultado
deste primeiro acercamento o territorio costeiro entre o Douro e o Miño quedou
explorado e sometido a control romano. A partir de entón a sociedade indíxena
galaica comeza a recibir influxos romanos, realizando xa intercambios comerciais
directamente con Roma. Os galaicos fan a súa entrada na historia escrita no
século I na épica Púnica de Silio Itálico sobre a Primeira Guerra Púnica dun
xeito que aínda hoxe nos é familiar, dous mil anos despois:

No 62 a. C. é o propio Xulio César quen visita Gallaecia movido polo seu desexo
de obter riquezas, chegando até o golfo Ártabro e abandonando esta terra por
Brigantium. Con todo a conquista definitiva do noroeste da península non se
realizará até o emperador Augusto entre o 26 e o 19 a. C. no contexto das
guerras cántabras. O propio emperador funda pouco despois as cidades de Lucus
Augusti (actual Lugo) e Bracara Augusta (actual Braga). Nun principio, Augusto
inclúe este territorio na Lusitania, a provincia do sur, mais posteriormente,
tras unha certa variedade de trocos, Diocleciano constitúe a provincia da
Gallaecia no ano 298 d. C.

Na parte sur, os romanos tardaron case dous séculos en controlar a zona, levando
de por medio moitas vidas de soldados. Cara ao ano 150 a. C. as ambición romanas
sofren un duro revés cara tras estourar unha rebelión no norte, onde os
lusitanos e outras tribos nativas, baixo a dirección de Viriato, conseguiron o
control de todo o oeste da Península. Roma enviou numerosas lexións e algúns dos
seus mellores xerais a Lusitania para sufocar a rebelión, mais foi en balde, xa
que os lusitanos mantiveron o control sobre de territorio. Así, os líderes
romanos decidiron cambiar a súa estratexia. Subornaron a aliados de Viriato para
matalo, co que no 139 a. C., Viriato foi asasinado e Roma instalado un réxime
colonial. No ano 27 a. C., Lusitania gañou o estado de provincia romana.

No século V a Gallaecia pasou de ser unha provincia romana a albergar un reino
en mans dos suevos. O seu territorio, descrito por destacados autores coetáneos
á fin da dominación romana, abarcaba a actual Galicia e gran parte do actual
Portugal, chegando mesmo até Lisboa. En xeral, os límites do reino permaneceron
máis ou menos intactos na parte norte até o século XII. Trala batalla de
Vogladum no ano 507, os visigodos foron expulsados da Galia (agás da Septimania)
polos exércitos francos que lideraban o rei Clodoveo I, chegando á Península
Ibérica. Trala súa chegada foron ocupando todo o territorio, chegando a tomar
Braga, capital do Reino Suevo, no ano 584. Cara ao ano 700 toda a península
estaba baixo o seu mando.

Despois do século VI, o nome da España (Hispania) deixou de designar unicamente
á Península Ibérica, pasando tamén a designar o territorio gobernado polos
visigodos. Pola súa banda, Galicia (Gallaecia) —gobernada por un monarquía
sueva— asumiu do mesmo xeito esta nova diferenciación política —posteriormente
tamén xeográfica— individualizándose da España (Hispania). A fin das monarquías
sueva e visigoda non cambiaron xa esta nova concepción da Península Ibérica, que
quedaba repartida así en dúas entidades xeográficas, Hispania e Gallaecia,
manténdose do mesmo xeito durante máis de cinco séculos, diferéncianse unha da
outra con fórmulas tales como Galletiam et Ispaniam, Hispaniae et Galliciae,
Hispaniis et Gallicis regionibus, presentes ó longo de toda a Idade Media.

Por outra banda Lusitania despois de ser invadida polos vándalos, os alanos, os
burios e os visigodos, foi conquistada polos árabes. Así, despois de vencer aos
visigodos en só uns poucos meses, o Califato Omeia comezou a expandirse
rapidamente e a partir do ano 711, o sur do territorio que hoxe é Portugal
converteuse en parte do Imperio de Damasco que se estendeu dende o río Indo, na
India, até o sur de Francia até o seu colapso no ano 750, cando o oeste do
imperio obtivo a súa independencia baixo o mandato de Abd al-Rahman I coa
creación da Emirato de Córdoba. Despois de case dous séculos, no ano 929, o
emirato converteuse nun Califato até a súa disolución un século despois, no ano
1031, formándose non menos de vinte e tres pequenos reinos Taifa. As principais
cidades portuguesas baixo dominio árabe eran Alcácer do Sal, Beja, Coímbra,
Lisboa, Santarém e Silves. A poboación musulmá, porén, eran poucos en número,
permanecendo na súa maior parte no Algarve, e en xeral ao sur do río Texo. Así,
o sur do actual Portugal permaneceu baixo o seu dominio durante un cinco séculos
e medio, dende o ano 711 até a conquista do Algarve no 1249 por Afonso III.

Trala morte do rei Afonso III de Galicia no ano 910, este dividiu o seu reino
entre os seus fillos: a Ordoño deixoulle a franxa occidental, a actual Galicia e
norte de Portugal, como rei de Galicia, a Froila, a franxa cantábrica, actuais
Asturias e Cantabria, como rei de Asturias, ambos supeditados ao primoxénito,
García I, rei de León, que estableceu a capital do seu reino nesta cidade.

Anos máis tarde, en 1091, a princesa Urraca, filla do rei Afonso VI casou con
Raimundo de Borgoña un importante nobre borgoñón, fillo de Guillerme I de
Borgoña e que asistira como cruzado para loitar contra os almorábides. As
vitorias militares do borgoñón e a altura das súas relacións familiares en
Europa propiciaron a conveniencia do enlace matrimonial, ao que Afonso VI
outorgou unha importante dote: o goberno das terras galegas, dende o Ortegal ata
Coímbra. Dous anos máis tarde, en 1093, outro cruzado francés, Henrique de
Borgoña, neto do duque Roberto I, tomaba a man da filla menor de Afonso VI,
Tareixa de León recibindo o goberno do Condado de Portugal así como o de
Coímbra, fundado o de Portucale no ano 868 polo nobre galego Vimara Pérez e que
comprendía as terras situadas entre os ríos Miño e Douro. Artellábase deste
xeito, unha complexa rede de relacións feudais; por unha parte o rei Afonso VI,
que gobernaba toda a Galicia e Toledo, recibía vasalaxe feudal de Raimundo e
Urraca que gobernaban as terras galegas dende Ortegal ata Coímbra, estes á súa
vez recibíana de Tareixa e Henrique de Borgoña.

As constantes derrotas sufridas ante os almorábides e o crecente descontento do
rei coa política administrativa do seu xenro Raimundo, levaron a Afonso VI a
retirar os dereitos feudais que este e Urraca tiñan sobre o Condado
Portucalense, equiparando o dominio destes ao de Henrique e Tareixa. Así pois,
aínda que o Condado Portucalense seguía a formar parte de Galicia, na práctica
os seus condes deixaban de servir vasalaxe a Raimundo de Borgoña e Urraca, para
prestar vasalaxe directamente ó rei de toda Galicia, Afonso VI, provocando certo
descontento entre a nobreza galega ao norte do río Miño. Á morte de Henrique no
ano 1112 sucedeulle a viúva deste, Tareixa, no goberno dos dous condados durante
a menoridade do seu fillo Afonso Henriques. Formábanse dúas tendencias, a de
achegamento á política común galega, co novo rei, Afonso Raimúndez, ou o
mantemento dun forte poder condal con aspiracións á proclamación real do
herdeiro condal. O ascenso de Compostela a condición de metropolitana en
detrimento da histórica Braga e a tendencia de achegamento de Tareixa á política
ao norte do Miño materializado no casamento con Fernando Pérez de Traba
precipitaron os acontecementos no condado de Portugal. O arcebispo de Braga,
arrebatado das reliquias de San Froitoso polo mesmo Xelmírez en 1102, e os
grandes aristócratas portugueses, interesados nun maior poder territorial,foron
os principais valedores das pretensión reais de Afonso Henriques. Ante tal
situación o rei galego Afonso VII viaxou a Portugal sitiándoo en Guimarães, ata
conseguir a súa promesa de fidelidade, que finalmente lle comunicou Egas Muñiz.
Meses máis tarde, en 1128, e ante o incumprimento de Afonso Henriques, o pérfido
galego, señor de Coímbra, como lle denomina o cronista Ibn Sahib al-Salah, as
tropas de Tareixa e Fernando Pérez de Traba libran a batalla de San Mamede en
1128, de onde as tropas portucalenses saen vitoriosas. A morte de Tareixa, e a
batalla de Ourique contra os musulmáns consolidan finalmente o condado como
reino en 1139, tornándose Afonso Henriques no rei Afonso I de Portugal,
recoñecido polo seu curmán Afonso VII e por Castela no Tratado de Zamora en
1143. Finalmente, o recoñecemento formal do Reino de Portugal é obtido no ano
1179, coa sanción do papa Alexandre III mediante a bula Manifestis Probatum.
Nacía entón un reino que, formando o seu territorio parte da Gallaecia dende o
Imperio Romano, e tendo albergado incluso a capital do reino (Braga) durante
moito tempo, adquiría a partir de agora a súa propia personalidade.

Posteriormente, con todo, houbo varios intentos por parte do Reino de Portugal
de recuperar a unidade da antiga Galicia. Máis dun século despois da
independencia, durante o reinado de Dinis (1279-1325) o propio rei afirmou que a
súa política:

Así, durante o reinado de Dinis, houbo varias tentativas a prol da independencia
e a reunificación. Xa no ano 1369 Fernando I, fillo de Pedro I e Inés de Castro,
contando co apoio dos aristócratas galegos Alvar Peres de Castro e Nuno Freire
de Andrade, proclámase rei de Galicia e ocupa o territorio.

Porén, Henrique de Castela, en contestación xunta un exercito con tropas
internacionais composto por mercenarios invadindo Galicia e posteriormente
Portugal. Así, o reinado de Fernando foi efectivo en Galicia durante uns tres
meses, aínda que controlou a cidade da Coruña dous anos. Poucos anos máis tarde,
en 1397, chegaría o que sería o último intento para reconstituír a unidade será
o do Rei Xoan de Avis, quen tentou reconquistar Galicia coa axuda do
ex-arcebispo de Compostela García Manrique, quen anteriormente tomara a decisión
de que os bispados galegos dependentes de Braga pasaran a selo de Compostela.
Despois desta última errada tentativa, ábrese unha etapa de paz entre as coroas
de Castela e Portugal, que vai tomar como prioridade as expedicións no
continente africano coa de Ceuta no ano 1415 e o poboamento de Madeira en 1425.
A pesar da separación durante esa época, as relación entre o clero, a nobreza,
así como no ámbito social e cultural non sufriron un retroceso destacable,
situación que cambiaría a partir do século XV.

Trala chegada da paz, Portugal comezou un proceso de exploración e expansión ao
redor de todo o mundo, cuxas figuras destacadas foron o D. Henrique de Viseu,
alcumando o Navegador, e o rei Xoán II. O primeiro paso sería o desembarco en
Marrocos, onde en 1415 os portugueses conquistarían Ceuta, sendo o seu seguinte
obxectivo a cidade de Tánxer. Con todo, tras moitas batallas, en 1437 os
portugueses sairían derrotados, adiando o seu proxecto de conquistar o norte
africano. Porén, finalmente conseguirían tomar algúns obxectivos, incluído a
propia Tánxer. Mais con todo, a vida dos portugueses nesas cidades non era fácil
debido aos constantes ataque dos árabes e á escaseza de recursos, os cales se
conseguían a través do Portugal continental por mar ou Castela, ou mesmo eran
mercados aos árabes, xa que en tempos de paz comerciaban cos portugueses.

Á vez que os portugueses tentaban asentarse en Marrocos, xa mesmo durante o
reinado de D. Xoán I, faríanse grandes descubrimentos. En 1418 os navegantes
João Gonçalves Zarco e Tristão Vaz Teixeira descobren as illas de Porto Santo e
de Madeira. Porén, máis que dun achado trátase dun redescubrimento, porque xa se
sabía da existencia das illas de Madeira no século XIV segundo revela algunha
cartografía. As illas estaban deshabitadas, mais polo seu clima, ofrecían
posibilidades de poboamento e reunían boas condicións para a exploración
agrícola. Os arquipélagos de Madeira e das Canarias espertaron, dende o seu
descubrimento, o interese tanto dos portugueses como dos casteláns, xa que eran
illas preto da costa africana, o que implicaba fortes potencialidades económicas
e unha grande importancia estratéxica. A disputa destes territorios deu orixe ao
primeiro conflito ibérico motivado por razóns expansionistas. Pouco máis tarde
chegarían os primeiros navegantes ao arquipélago dos Azores da man de Diogo de
Silves. Primeiramente sería descuberto o grupo oriental das illas (São Miguel e
Santa María), seguido polo grupo central (Terceira, Graciosa, São Jorge, o Pico
e o Faial) e finalmente, en 1452, sería descuberto o grupo occidental (as Flores
e o Corvo) por João de Teive. Este arquipélago, tamén deshabitado, reunía
condicións para o poboamento e a produción, a cal sería, sobre todo, de azucre,
viño, trigo e gando.

Mentres tanto na África continental, Xil Eanes consegue pasar do Cabo Bojador
(actual Sáhara Occidental) continuando a exploración da costa africana. En 1456,
Diogo Gomes descobre Cabo Verde, illas que formarían parte do país até o século
XIX e que serían poboadas con nativos africanos traídos da Guinea. Pouco
despois, en 1460, Pêro de Sintra atangue a Serra Leoa e en 1471, João de
Santarém e Pero Escobar descobren a costa setentrional do Golfo da Guinea, a de
Benin e a do Gabón, así como e as illas de San Tomé e Príncipe. Así, os
portugueses irían fundando postos comerciais ao longo de toda a costa africana.
En 1487, D. Xoán II envía a Afonso de Paiva e a Pero da Covilhã en busca de
informacións sobre a navegación e comercio no Océano Índico. Ao ano seguinte, en
1488, Bartolomeu Dias, comandando unha expedición con tres Carabelas, dobra o
Cabo da Boa Esperanza comprobando a comunicación entre os océanos Índico e
Atlántico ao dobrar o cabo de Boa Esperanza. O proxecto para o camiño marítimo
para a India foi deseñado por D. Xoán II como medida de redución dos custos nas
trocas comerciais coa Asia, o que levou á cada vez máis sólida presenza marítima
portuguesa e á expansión do Reino, o cal se estaba a transformar nun Imperio.
Porén, a iniciativa non sería realizada durante o seu reinado, e sería o seu
sucesor, D. Manuel I quen designaría a Vasco da Gama para esta expedición. O 8
de xullo de 1497 iniciase a expedición semi-planetaria que terminaría dous anos
despois coa entrada do nave Bérrio ao río Texo, traendo a boa nova.

Porén, os portugueses non eran os únicos en emprender a conquista dos mares, o
que levou a unha serie de conflitos que non serían solucionados até o ano 1494
coa sinatura do Tratado de Tordesillas, o cal dividía o mundo en dúas áreas de
exploración: a portuguesa e a castelá. Esta división sería en función dun
semi-meridiano que debería pasar a 370 leguas de Cabo Verde ("mare clausum"). En
pouco tempo os portugueses descubriron rutas e terras en América do Norte,
América do Sur e Oriente, na súa maioría durante o reinado de Manuel I, o
Aventureiro. A expansión cara a Oriente, sobre todo grazas ás conquistas de
Afonso de Albuquerque, concentrou case todos os esforzos dos portugueses, aínda
que en 1530 Xoán III iniciou a colonización do Brasil, que fora descuberto
trinta anos antes, o 22 de abril de 1500 por Pedro Álvares Cabral. As riquezas
alí atopadas fixeron que os portugueses se centrasen no Novo Mundo, coa
consecuente perda doutras prazas no Índico, como Ormuz, fronte a outras
potencias europeas. Cómpre destacar, en canto a navegantes portugueses, a
chegada en 1543 de Francisco Zeimoto, António Peixoto e António da Mota ao
Xapón, sendo os primeiros europeos en facelo, así como a Fernão de Magalhães,
que sería o primeiro europeo en navegar por augas do Océano Pacífico.

O país tería o seu século de ouro durante este período. No tocante ao Portugal
continental, na batalla de Alcácer Quibir en 1578, que enfrontaba a portugueses
e marroquís, perece o rei D. Sebastián con tan só vinte e un anos, e parte da
nobreza portuguesa. O Rei-Cardeal D. Henrique substituiría ao monarca no trono,
aínda que morrería só dous anos despois abrindo unha crise sucesoria que se
resolveu cunha monarquía dualista chamada entre Portugal e Castela, durante a
cal os dous reinos tiveron coroas separadas mais eran gobernados polo mesmo rei,
sendo o primeiro dos tres que ostentarían este cargo Filipe II. Privado dunha
política exterior independente e envolto na guerra que mantiña Castela contra os
Países Baixos, o país sufriu grandes reveses no seu imperio e perdeu o monopolio
do comercio no Índico. O dominio terminou finalmente o 1 de decembro de 1640
pola nobreza que, tras vencer á garda real nun repentino golpe de estado, depuxo
á duquesa gobernadora de Portugal e coroou a D. Xoán IV como rei de Portugal.
Iniciouse así a Guerra de Restauración portuguesa, que se prolongou até 1668,
ano en que se asinou o Tratado de Lisboa, polo cal o rei Carlos II recoñeceu a
independencia de Portugal.

O final do século XVII e a primeira metade do século XVIII foron testemuñas do
florecemento da minería no Brasil, onde grazas ao descubrimento de ouro e pedras
preciosas a corte de D. Xoán V converteuse nunha das máis opulentas de Europa.
Estas riquezas serviron para pagar produtos importados, na súa maioría de
Inglaterra, xa que non existía industria téxtil no reino e as teas eran
importadas das Illas Británicas. O comercio externo baseábase na industria do
viño e o desenvolvemento económico do reino foi impulsado, xa no reinado de D.
Xosé, polos esforzos de Sebastião de Carvalho e Melo, Marqués de Pombal,
ministro entre 1750 e 1777, para dar a volta a situación con grandes reformas
mercantilistas. Foi durante este reinado cando un terremoto devastou Lisboa e o
Algarve o 1 de novembro de 1755. O tremor foi un dos máis destrutivos e mortais
da historia, causando a morte de entre 60.000 e 100.000 persoas, sendo ademais
seguido por un tsunami e un incendio que esnaquizaron practicamente toda a
capital. O sismo acentuou as tensións políticas e interrompeu abruptamente nas
ambicións coloniais.

En canto á política do país, o Marqués de Pombal, a pesar de ser o favorito do
rei, era desdeñado pola aristocracia portuguesa como un intruso, xa que era
fillo dunha familia do rural. De feito, o título de Marques non lle foi
concedido senón até 1770, quince anos despois do tremor. Pola súa banda, o
Marques sentía aversión polos vellos nobres, aos que consideraba corruptos e
incapaces de tomar accións prácticas. Antes do sismo había unha loita constante
para conseguir o poder e o favor real, pero máis tarde, a resposta do Marqués de
Pombal eliminou con eficacia o poder das vellas faccións aristocráticas. Así, a
oposición e o resentimento silenciosos cara D. Xosé comezaron a manifestarse, o
que culminaría cun intento de magnicidio na persoa do rei e a eliminación do
poderoso Duque de Aveiro e da familia Távora.

Xa a comezos do século XIX, nun contexto político dominado por Napoleón
Bonaparte, Portugal rexeita unirse ao Bloqueo Continental, un sistema económico
e comercial imposto polo Imperio Francés polo cal se excluía ao Reino Unido de
todo intercambio mercantil co resto de Europa coa esperanza de arruinala
financeiramente, para non romper a súa histórica alianza con Inglaterra. Debido
a isto o país foi invadido polos exércitos napoleónicos en 1807. En xullo de
1812 o Duque de Wellington, á fronte dun exército anglo-portugués derrota aos
franceses dende Portugal, primeiro na Batalla de Ciudad Rodrigo e logo na
Batalla de Arapiles, expulsa aos franceses ao oeste. Por outra banda, Portugal
axudou tamén a Galicia a ceibarse dar tropas francesas. A Xunta Suprema do Reino
de Galicia, como depositaria da soberanía, comportouse cara ao exterior como un
reino independente e enviou a Portugal ao brigadier Figueroa, con poderes e
acreditacións, para que contactara cos patriotas portugueses xa en guerra cos
franceses. O resultado foi un pacto asinado no Porto o 4 de xullo de 1808. No
pacto, acordábase loitar pola restitución da soberanía aos seus lexítimos
monarcas, expulsando aos franceses. Galicia comprometíase a axudar ao exército
portugués e á súa vez Portugal comprometíase a axudar en cando se vese libre,
pedindo a Inglaterra que garantira o pacto. A guerra finalmente remataría coas
tropas de Napoleón derrotadas o 17 de abril de 1814, cinco anos e once meses
despois do inicio da contenda.

Durante a guerra, a finais de 1807, a ameaza da guerra fixera que o Príncipe
Rexente D. Xoán VI, en nome da raíña Maria I, trasladase a corte real de Lisboa
cara ao Brasil. O estabelecemento da corte portuguesa na súa colonia de América
do Sur levou á creación dalgunhas das primeiras institucións brasileiras, como
as bolsas de valores locais e un banco nacional. Co fin da Guerra Peninsular, os
tribunais europeos esixiron que a raíña Maria I e o príncipe rexente Xoán
regresasen a Portugal, xa que consideraban impropio que representantes dunha
antiga monarquía europea residisen nunha colonia. En 1815, para xustificar a súa
permanencia no Brasil, onde a corte real estaba a prosperar nos últimos seis
anos, creouse o Reino Unido de Portugal, Brasil e o Algarve, estabelecendo así
un Estado monárquico transatlántico e pluricontinental con capital en Río de
Xaneiro. Así, o Brasil pasa de ser a única colonia do mundo a converterse,
momentaneamente, en metrópole.

Iso irritou a sectores da sociedade portuguesa da época e non foi suficiente
para calmar a demanda de retorno da corte a Lisboa, como se esixiu na revolución
liberal do Porto en 1820, nin o desexo de independencia por parte de grupos
brasileiros, como por exemplo a Revolución Pernambucana de 1817. Porén, rexeita
retornar e aproba unha lei na cal calquera decisión tomada en Lisboa que
afectase a todo o Reino Unido debería ser ratificada por el persoalmente. En
1821, como esixencia por parte dun grupo de revolucionarios que tomaran a cidade
do Porto, Xoán VI parte para Lisboa, onde fixo un xuramento á nova constitución,
deixando seu fillo, o príncipe Pedro de Alcántara como Rexente do Reino do
Brasil. O goberno portugués tentou transformar a Brasil nunha colonia unha vez
máis, privando o país do estatuto de Reino adquirido en 1815. Porén, os
brasileiros non cederon e D. Pedro declara a independencia do país do Reino
Unido de Portugal, Brasil e o Algarve o 7 de setembro de 1822, sendo coroado
como Primeiro Emperador do Brasil o 1 de decembro.

Durante o resto do século XIX, Portugal viviu períodos de enorme perturbación
política e social, como a Guerra dos Dois Irmãos ou guerra civil, e as repetidas
revoltas e pronunciamentos militares como a revolución de Setembro, a do Miño ou
a de Patuleia. A paz chegaría grazas ao Acto Adicional á Carta Constitucional de
1852, así como ao inicio das políticas de obras públicas lideradas por Fontes
Pereira de Melo. A finais do século as ambicións coloniais portuguesas chocaron
coas inglesas, o que provocou o ultimato británico de 1890. A cesión ás
esixencias británicas e os crecentes problemas económicos causaron á monarquía
un descrédito crecente, que culminou cos asasinatos de D. Carlos I e o príncipe
herdeiro D. Luís Filipe o 1 de febreiro de 1908. A monarquía mantívose no poder
durante dous anos máis, encabezada por Manuel II, mais grazas á Revolución do 5
de outubro de 1910 foi abolida, implantándose no seu lugar a Primeira República
Portuguesa.

Instaurada a República, o rei D. Manuel II saíu cara ao exilio en Inglaterra.
Despois de varios anos de inestabilidade política, con loitas de traballadores,
tumultos, levantamentos, homicidios políticos e crises financeiras, problemas
agravados pola participación portuguesa na Primeira Guerra Mundial, o exército
tomou o poder en 1926. Dous anos máis tarde, o réxime militar nomeou ministro de
finanzas a António de Oliveira Salazar, profesor da Universidade de Coímbra, que
en 1932 se converteu en presidente do consello de ministros. Oliveira restaurou
as finanzas e instituíu o coñecido como Estado Novo, un réxime ditatorial
autoritario corporativista cun partido único e sindicatos estatais, ademais
dunha afinidade fascista ben marcada. De feito en 1941, despois de que o cónsul
portugués en Bordeos, Aristides de Sousa Mendes, concedese unha gran cantidade
de visados a refuxiados xudeus que tentaban fuxir dos nazis, ignorando as
instrucións do Ministerio de Asuntos Exteriores, Salazar foi implacable e
destituiuno. Cando Aristides Mendes volveu a Portugal, foi expulsado do servizo
público e das súas liberdades civís, ficando reducido a unha notoria pobreza,
falecendo en 1954 tras vivir da caridade. Tras a vitoria dos Aliados na Segunda
Guerra Mundial, Salazar sufriu presións para transformar Portugal nunha
democracia. En 1948 Salazar esfórzase en amosar o fervente anticomunismo do seu
su réxime como credencial para gañar o apoio político dos Estados Unidos. De
feito, Salazar combinou o seu anticomunismo co seu apoio aos Aliados en 1943
para conseguir que Portugal fose invitada a unirse á OTAN en 1949, aínda sendo o
único membro da alianza que xamais rompera relacións coa Alemaña nazi.

O anticomunismo de Salazar serviu para soster a economía portuguesa en función
aos mercados de Estados Unidos e Europa Occidental, aínda que a escaseza de
materias primas valiosas en Portugal, así como a pouca poboación do territorio,
impediron que os capitais estranxeiros iniciasen unha efectiva industrialización
do país. Durante a década de 1950, Salazar mostrou unha fe inquebrantable en
soster a autarquía económica de Portugal até onde fose posible, o cal mantivo ao
país como un exportador neto de materias primas de baixo prezo. Ante a depresión
económica de Portugal, en contraste co crecemento económico de Europa
Occidental, unha enorme cantidade de portugueses emigraron dende comezos da
década de 1960, principalmente cara a Francia ou Bélxica, na procura de mellores
condicións de vida, desempeñándose como obreiros. Outros menos migraron cara ao
Brasil. O temor ao recrutamento masivo de tropas para a guerra colonial en
África aumentou o volume da emigración portuguesa, ao momento que cara a 1974
case 500.000 emigrantes portugueses vivían nos barrios obreiros de Francia. O
réxime de Salazar durou até 1968, cando tivo que ser apartado do poder por mor
dunha enfermidade, sendo sucedido por Marcelo Caetano. O rexeitamento do réxime
á descolonización das provincias ultramarinas supuxo o inicio da guerra colonial
primeiro en Angola (África Occidental Portuguesa) en 1961, e pouco despois en
Guinea-Bisau e Mozambique (África Oriental Portuguesa) en 1963 e 1964
respectivamente. A pesar das críticas dalgúns dos oficiais do exército máis
veteranos, entre os cales se atopaba o xeneral António de Spinola, o goberno
mantívose firme na súa decisión de continuar con esta política. Este último
publicou un libro, Portugal e o futuro, no que afirmaba que non se debía seguir
a guerra colonial, senón que había que procurar unha "solución política" ao
conflito. Porén, foi destituído, o que aumentou o malestar entre os oficiais
máis novos do exército. A guerra colonial xerou tamén conflitos entre a
sociedade civil e a elite militar. Todo isto mentres o modelo económico
propugnado polo réxime, baseado na autarquía e na exportación de materias
primas, acompañado polo débil desenvolvemento industrial e un forte
mercantilismo en todos os sectores da economía, facía que Portugal permanecese
como o país máis pobre de Europa Occidental.

Desde ese momento, unha vez que se fan visibles as divisións existentes no seo
da elite do réxime, nace o Movimento das Forças Armadas (MFA) elixe levar
adiante unha revolución. O movemento nace secretamente en 1973 da conspiración
dalgúns oficiais do exército, algún primeiro preocupados por cuestións
profesionais, mais que logo se politizaron polo desexo de liberdade democrática
e o descontento pola política seguida polo goberno en relación coa Guerra
Colonial. A finais de 1973 o MFA alcanza maiores niveis de crecemento e
convértese nunha preocupación para a policía secreta do Estado Novo,
precisamente cando gran parte dos apoios de Oliveira Salazar procedían da elite
militar á cal o salazarismo confiara un importante rol político con motivo da
guerra colonial. En marzo de 1974 un grupo de oficiais do MFA tenta un golpe de
estado sublevando un rexemento de infantaría na localidade de Caldas da Rainha
co fin de marchar sobre Lisboa. O chamado Levantamento das Caldas fracasa ese
mesmo día e este feito motiva ao réxime de Marcelo Caetano a lanzar unha
agresiva campaña de espionaxe dentro do Exército, ordenando detencións e
traslados de guarnicións. Os xefes do MFA reflexionan entón que necesitan
recorrer a un golpe de estado para derrocar ao réxime, sendo inviable unha saída
pacífica, pero para asegurar o éxito rápido e evitar unha guerra civil deben
ampliar o seu círculo de contactos e, sobre todo, acelerar os plans da revolta
para non dar tempo á reacción gobernamental.

O Movimento das Forças Armadas decide actuar e comezar a revolución o 25 de
abril de 1974. O primeiro sinal da revolución chegaría ás 22:55 horas do 24 de
abril, coa emisión da coñecida canción "E depois do Adeus" de Paulo de Carvalho,
transmitida polo xornalista João Paulo Diniz da radio "Emissores Associados de
Lisboa". Case dúas horas despois, ás 0:25 horas, xa o día 25 de abril na Rádio
Renascença soa Grândola, Vila Morena, unha canción revolucionaria de José Afonso
prohibida polo réxime, a cal sería o segundo sinal pactado polo MFA para ocupar
os puntos estratéxicos do país mediante unha serie de coordinacións fixadas por
un posto de mando estabelecido polo maior Otelo Saraiva de Carvalho no cuartel
da Pontinha en Lisboa. Seis horas máis tarde o réxime ditatorial derrúbase en
tanto a partir das 01:00 horas do 25 de abril as guarnicións das principais
cidades (Porto, Santarém, Faro e Braga) deciden seguir as ordes do MFA, ocupando
aeroportos e aeródromos, así como tomando as instalacións do goberno civil. De
feito, fóra de Lisboa a situación discorre con sorprendente calma, e ao longo da
madrugada as autoridades do Estado Novo perden o control do país sen
resistencia. A pesar que desde as 03:00 horas do 25 de abril emítense continuos
chamamentos radiofónicos dos Capitáns de Abril (os oficiais xefes do MFA) á
poboación para que permanecese nos seus fogares e á policía para non oporse ás
actividades das tropas. Ao amencer dese mesmo día miles de civís portugueses
gañaron as rúas en varias localidades, mesturándose cos militares sublevados. No
transcurso da madrugada os militares rebeldes ocupan os aeroportos
internacionais de Lisboa e do Porto, ordenando o cesamento dos voos en todo o
espazo aéreo portugués. Unidades da mariña de guerra adhírense á revolta e toman
o control dos portos do Atlántico e das Azores. Aínda que ao comezo as tropas da
aviación se manteñen indecisas, finalmente aceptan seguir ao MFA debido á
decidida actuación das tropas do exército.

Un dos fitos daquelas concentracións foi a marcha das flores en Lisboa,
caracterizada por unha multitude aprovisionada de caraveis, a flor de tempada,
sendo que na súa ruta cara aos puntos claves de Lisboa uns soldados pediron
caraveis nun posto de rúa dunha florista para colocalos nas súas armas, como
símbolo de que non desexaban disparar as súas armas. Esa é a orixe do nome dado
a esta revolución. Ao empezar a revolta en Lisboa as tropas rebeldes ocupan as
instalacións da Rádio Nacional e do Rádio Clube Português, a partir das cales
emiten os seus comunicados. As accións militares foron protagonizadas tamén polo
capitán Salgueiro Maia que, á fronte das forzas da Escola Prática de Cavalaria
saíu de Santarém para marchar sobre Lisboa. Alí logrou a adhesión de máis tropas
e con elas ocupou Terreiro do Paço (a actual Praça do Comércio lisboeta) a
primeiras horas da mañá do día 25, loitando por manter a orde, evitar excesos de
civís, e convencer ás tropas da capital que estaban aínda indecisas ante os
sucesos.

O profesor Marcelo Caetano refuxiouse cos seus ministros no cuartel do Bairro do
Carmo, en Lisboa, que foi cercado polo MFA ás 08:00 horas apoiado por unha
multitude de manifestantes. Caetano discutiu co capitán Salgueiro Maia, quen
dirixía ás tropas sublevadas do Carmo, e que lle presentou un ultimato para
abandonar o goberno. Tras vencer ás 16:00 horas o ultimato para a rendición do
goberno, Caetano pediu a Salgueiro Maia renderse ante un oficial de alta
gradación, ao cal accedeu Salgueiro. Para ese fin deuse aviso ao xeneral António
de Spínola, un dos xefes do MFA no corpo de cabalaría, quen acudiu ao Cuartel do
Carmo para recibir a rendición de Caetano ás 17:45 horas. Caetano capitulaba
"para evitar que o poder caia na rúa" e foi sacado cos seus ministros nun
transporte de tropas Bravia Chaimite ás 19.00 horas, no medio da multitude nas
rúas, para ser mantido baixo arresto. Case inmediatamente Caetano e os seus
ministros partiron ao exilio en Brasil. Ás 01:00 horas do 26 de abril, a
televisión e a radio estatais presentaron aos membros do MFA encabezados por
Spínola, que xa asumiran o control de todo o país e que estarían encargados do
goberno a partir de entón.

A primeira fase tras a revolución foi a unión dunha corrente conservadora dos
militares ao redor de António de Spínola e unha vertente socialista ao redor do
primeiro ministro Vasco Gonçalves, así como o xeneral Francisco da Costa Gomes,
Saraiva de Carvalho e Salgueiro Maia, que eran membros do MFA. Unha vez
estabelecida a corrente socialista, comezaron as nacionalizacións e a reforma
agraria. A Constitución de 1976 definía o paso ao socialismo co destino do
Estado, mentres que o xeneral Spínola foi obrigado a marchar ao exilio ao
Brasil. Nas primeiras eleccións presidenciais tras a Constitución de 1976, o
xeneral António Ramalho Eanes vence a Saraiva de Carvalho, establecéronse as
sementes para crear un modelo de Estado parlamentario semellante ao do resto da
Europa occidental. Así, Ramalho Eanes e o representante do Partido Socialista,
Mário Soares achegaron o país á Comunidade Europea, ingresando nela
definitivamente en 1986.

En 1979 gañou as eleccións parlamentarias, por primeira vez tras a Revolución
dos Caraveis, un grupo político situado no centro-dereita, encabezado por
Francisco de Sá Carneiro e Francisco Pinto Balsemão. O goberno púxose de acordo
coa oposición socialista para levar a cabo unha reforma constitucional. A nova
Constitución, que entrou en vigor en 1982, eliminou algunhas institucións que
xurdiran tras a Revolución, entre elas o Consello Revolucionario, e creou un
Tribunal Constitucional ao estilo de moitos dos países occidentais. En 1985,
Aníbal Cavaco Silva convértese en primeiro ministro polo Partido Social
Demócrata de corte conservador, revalidando de novo o seu mandato dous anos
despois con maioría absoluta. Cavaco Silva mantívose no poder até 1995,
impulsando unha política económica neoliberal e privatizando aquelas empresas
que se nacionalizaran tras a revolución. Desde 1995 até 2002, o goberno estivo
en mans do socialista António Guterres. Durante o seu mandato, Macau, a última
colonia portuguesa en Asia, foi devolta á República Popular da China o 20 de
decembro de 1999.

Nas eleccións parlamentarias do 17 de marzo de 2002 a dereita portuguesa volveu
conseguir a maioría dos votos. Cun 62,3% dos votos escrutados, o PSD baixo a
dirección de José Manuel Durão Barroso lograría un 40,1% dos votos seguido polo
Partido Socialista]e os conservadores do Partido Popular cun 37,9% e 8,8%
respectivamente. Barroso formou unha coalición na que o líder do Partido
Popular, Paulo Portas, recibiu a carteira de Xustiza, Traballo e Asuntos
Sociais. Os socialistas mantiveron, pola contra, a Presidencia da República
debido a que o sucesor de Soares foi Jorge Sampaio. En 2004 Durão Barroso foi
nomeado sucesor de Romano Prodi como presidente da Comisión Europea, sendo o seu
sucesor no cargo de Primeiro Ministro Pedro Santana Lopes, quen só gobernou
durante un curto período xa que en novembro dese ano a Asemblea Nacional foi
disolta para elixir un novo Primeiro Ministro. En febreiro de 2005 tiveron lugar
as eleccións e nelas o Partido Socialista logrou por primeira vez na súa
historia unha maioría absoluta, sendo José Sócrates nomeado Primeiro Ministro. O
22 de xaneiro de 2006 os votantes portugueses elixiron a Aníbal Cavaco Silva
como novo Presidente da República tras lograr a maioría absoluta na primeira
volta, evitando terse que enfrontar nunha segunda volta co seu principal rival,
o candidato do partido socialista renegado Manuel Alegre, o cal quedou diante do
candidato oficial do partido Mário Soares.

En 2008, por mor da crise económica global, o país foi cualificado
pexorativamente, xunto con Irlanda, Italia, Grecia e España, como unha das
"PIIGS", economías vulnerables debido ao medre do endebedamento e ao alto
déficit público en relación ao PIB. En 2011 o país estaba á beira da quebra,
polo que en abril, José Sócrates anuncia o inicio de negociacións co Fondo
Monetario Internacional e coa Unión Europea para pedir un préstamo para axudar
ao país a estabilizar as súas finanzas. Así, o 16 de maio os líderes da zona do
euro aprobaron un préstamo de 78.000 millóns de euros a Portugal, co compromiso
de reducir o déficit público do 9,8 por cento do PIB en 2010 até o 3 por cento
en 2013. Nas eleccións de 5 de xuño o novo goberno liderado por Pedro Passos
Coelho inicia unha política de austeridade tutelado por unha "troika"
constituída por responsables da Comisión Europea, Banco Central Europeo e Fondo
Monetario Internacional.

Portugal está situado no extremo suroeste de Europa, na Península Ibérica,
formado por un territorio continental de 91.951 km². Ademais, os Azores e
Madeira, dous arquipélagos situados no océano Atlántico, forman parte do seu
territorio marítimo cunha superficie total entre ambos de 3.134 km². O país está
bañado durante 1.793 km polas costas do Océano Atlántico, ocupando a maior parte
da costa occidental ibérica xunto con Galicia. A súa zona continental ten
fronteiras cun único estado, España, ao leste e ao norte, ao longo de 1.214 km.
O seu territorio continental está atravesado polo seu río principal, o Texo, que
divide o país en dous pola metade. No norte, a paisaxe é montañosa nas zonas do
interior con altiplanos intercalados que permiten o desenvolvemento da
agricultura. No sur, até o Algarve, o relevo caracterízase pola presenza de
chairas, aínda que existen algunhas serras intercaladas. Outros ríos principais
son o Douro, o Miño, o Guadiana, o Vouga e o Mondego, o río máis longo que
transcorre só polo seu actual territorio estatal ao nacer na serra da Estrela.
É, ademais, nesta serra onde se acha a montaña máis alta do Portugal
continental, así como o segundo pico máis alto do país, o Cume da Torre, que con
1.993 msnm de altitude está só por detrás da Montaña do Pico das illas Azores
(2.351 msnm).

As Illas Azores atópanse no rift medio do océano Atlántico. Algunhas das illas
tiveron actividade volcánica recentemente: São Miguel en 1563 e o volcán de
Capelinhos en 1957, o cal aumentou a superificie occidental da Illa do Faial.
Cómpre destacar tamén ao Banco D. João de Castro, un gran volcán submarino
situado entre as illas Terceira e São Miguel, o cal se atopa a 14 m baixo a
superficie do mar. Este volcán entrou por última vez en erupción en 1720,
formando unha illa que permaneceu sobre a auga durante varios anos, e estímase
que podería volver xurdir unha nova illa nun futuro non moi afastado. As Illas
de Madeira, ao contrario cas Azores, non se atopan na dorsal mesoatlántica senón
no interior da placa africana. A súa formación debeuse á actividade dun punto
quente non relacionado coa circulación das placas tectónicas. Esta situación de
estabilidade e localización no interior da placa tectónica leva a que este sexa
o territorio do país menos suxeito a sismos, de feito, a derradeira erupción
volcánica da que se ten constancia aconteceu fai preto de 6.000 anos. Hoxe en
día o vulcanismo manifestase dun xeito indirecto, a través da liberación de
gases volcánicos profundos e augas quentes e gasificadas cando se abren túneles
de estrada e galerías para captar augas no interior da illa principal. O punto
máis alto das illas é o Pico Ruivo con 1.862 m de altitude, sendo tamén é o
terceiro punto máis alto do país.

A extensión da costa continental portuguesa é duns 943 km, aos que é preciso
sumar os 667 km de beiramar das Illas Azores e os 250 km de Madeira e as Illas
Salvaxes. Abundan, así, debido á grande extensión do litoral, numerosas praias,
atraendo principalmente as do Algarve a numerosos turistas cada ano, sendo uns
dos principais destinos turísticos do país. Ademais das praias, destacan os
acantilados escarpados ao redor do Cabo de San Vicente e tamén no sur a lagoa de
Ria Formosa. Outras formacións costeiras destacables son as rías, entre as que
destaca a do río Vouga na súa foz preto da cidade de Aveiro, onde forma un delta
de 45 km de longo e 11 km de largo, rico en peixes e aves mariñas, composto por
catro canles principais e entre eles varias illas e illotes onde se atopan co
océano os propio Vouga, o Antuã, o Boco e o Fontão. Ademais, desde o século XVI,
a formación dunha especie de estreitos cabos deron lugar a unha lagoa, á que se
considera un dos trazos hidrográficos máis notables da costa portuguesa. Debido
a estas características, a rexión era un importante produtor de sal, que durante
o Imperio romano exportaba sal a Roma, sendo esta considerada como un ben
valioso.

O mediterráneo é o clima predominante na meirande parte do territorio
continental portugués, dividíndose en dous subtipos segundo a Clasificación
climática de Köppen: Csa (Clima morno con verán seco, subtropical con verán seco
ou mediterráneo) e Csb (clima morno con verán seco e suave). A versión mais pura
está presente ao sur da Serra da Estrela, onde hai temperaturas elevadas no
verán e invernos frescos, sendo os verán especialmente secos e os invernos máis
húmidos. Ao norte da Serra da Estrela, no nordeste do país, o clima é
mediterráneo continentalizado, máis húmido e con temperaturas medias máis
baixas, sobre todo cando a altitude aumente, aínda que as zonas baixas, no val
do Douro, rexístranse valores semellantes aos do sur do país, como no Pinhão, no
distrito de Vila Real, onde a media anual de 16,4 °C. No litoral norte, ao
noroeste do país, o clima ten máis influencia marítima con veráns moderados.

As temperaturas medias anuais nas áreas urbanas do territorio continental varían
dende os 18 °C en Faro, capital do Algarve, até os 12,5 °C em Bragança, preto da
fronteira galega, e os 10 °C na Guarda, a cidade máis alta e fría do país. No
tocante ás precipitacións, varían dos menos de 300 mm na ribeira de Massueime,
afluente do Côa, que á súa vez é afluente do Douro, e dos 450 mm de Faro, aos
1.700 mm da Guarda e aos mais de 3.000 mm da Serra do Xurés, preto da Baixa
Limia. A zona considerada máis fría do país é a Serra da Estrela, na cal as
temperaturas medias rondan os 7 °C anuais nas partes mais elevadas e inferiores
a 4 °C na Torre, o punto máis elevado da Serra, situado no concello de Seia no
Distrito da Guarda. Por outra banda, a temperatura máis elevadas rexistrada foi
de 47,3 °C, en Amarelejo, freguesía do concello de Moura, no Alentexo o 1 de
agosto de 2003, mentres que as máis baixas foron os -16 °C de Penhas da Saúde,
localidade do municipio de Covilhã, e de Miranda do Douro, os días 5 de febreiro
de 1954 e 16 de xaneiro de 1945. Tamén hai rexistros extra-oficiais de
temperaturas mínimas em torno dos -20 °C na Torre da Serra da Estrela, alén dos
50,5 °C de temperatura máxima para Riodades, freguesía do concello de São João
da Pesqueira, Distrito de Viseu.

No arquipélago dos Azores o clima é clima oceánico, cunha temperatura media
anual entre os 18 °C e 20 °C, un elevado índice anual de precipitacións e unha
pequena amplitude térmica anual, sendo a Illa do Pico o lugar onde se rexistran
máis precipitación en Portugal, con valores superiores a 6.350 mm anuais. O
arquipélago de Madeira tamén presenta un clima subtropical, o mediterráneo no
sur da illa e oceánico ao norte. O mesmo clima é mesmo semiárido na Illa de
Porto Santo, onde as precipitacións son de 385 mm anuais. As Illas Salvaxes, cun
clima desértico e precipitacións inferiores a 200 mm, son o lugar máis seco do
país.

Hai a precipitacións en forma de neve rexistradas con regularidade anual nos
distritos de Castelo Branco, Guarda, Bragança e Vila Real, diminuíndo a súa
ocorrencia en dirección ao sur, até tornárense nulas na maior parte do Algarve,
partes do Alentexo e illas Azores e Madeira. As situacións de nevadas regulares
con temperaturas inferiores a -10 °C, actualmente, concéntranse en zonas con
altitudes superiores aos 1.000 metros, tales como a Serra da Estrela, situada
entre os distritos de Castelo Branco e Guarda, a Serra do Xurés, no distrito de
Vila Real e a Serra de Montesinho, no distrito de Bragança. Con todo, o 29 de
xaneiro de 2006 ocorreu algo pouco usual, xa que a maioría do territorio
continental recibiu algunha precipitación de neve, chegando mesmo esa vez até a
Serra de Monchique no Algarve. Nevou tamén en Lisboa, mais a neve foi de
intensidade feble, derreténdose ao pronto de chegar ao solo. Antes deste día, a
última vez que capital portuguesa rexistrara tal fenómeno fora en 1954. Un ano
despois, o 28 de xaneiro de 2007, volveuse a rexistrar outra nevada en Lisboa,
aínda que de novo de pouca intensidade, con todo, nalgunhas localidades da
Grande Lisboa non se rexitrou ningún tipo de precipitación de neve, ao contrario
que no ano anterior.

Desde a fin do outono de 2008, varias estradas dos distritos de Castelo Branco,
Coímbra, Viseu, Garda, Bragança, Braga, Porto, Vila Real e Viana do Castelo,
localizadas no centro e norte do país, foron cortadas ao tráfico polo exceso de
neve e xeo nas pistas, mesmo en áreas de altitudes menos elevadas, algo pouco
usual no país. Así, o final de 2008 foi o máis frío en varias décadas segundo os
meteorólogos. En cuanto aos territorios insulares, nos Azores, onde a media
anual de temperatura está entre as máis elevadas do país, a neve está
restrinxida á Montaña do Pico, situada na Illa do Pico, durante o Inverno. No
arquipélago de Madeira tamén pode haber nevadas no Pico Ruivo, no Pico das
Torres e no Pico do Arieiro, mais de forma máis escasa do que na Montaña do
Pico.

Debido a que os seres humanos ocupan o territorio portugués desde fai miles de
anos, pouco queda da vexetación orixinal. As áreas protexidas de Portugal
inclúen un Parque Nacional, doce Parques Naturais, nove Reservas Naturais, cinco
Monumentos Naturais e sete Paisaxes Protexidas, entre os cales están o Parque
Nacional da Peneda-Xurés, o Parque Natural da Serra da Estrela e Reserva Natural
de Paul de Arzila. Estas contornas naturais están formadas por unha flora moi
diversa, destacando as especies de piñeiro (especialmente as especies Pinus
pinaster e Pinus pinea), o castiñeiro (Castanea sativa), a sobreira (Quercus
suber), a aciñeira (Quercus ilex), o caxigo (Quercus faginea) e o eucalipto
(Eucalyptus globulus); sendo todas estas especies apreciadas polo seu valor
económico. En canto ás illas destaca sobre todo a Laurisilva ou bosque de
loureiro, un tipo único de selva subtropical que só atopa nalgunhas zonas de
Europa e do mundo. Así, principalmente na illa de Madeira, aínda que tamén nos
Azores, existen grandes bosques endémicos de Laurisilva.

En canto á fauna, pódense atopar diversas especies de mamíferos, incluído, entre
moitos outros, o raposo, o teixugo, o lince ibérico, o lobo ibérico, a cabra
montesa (Capra pyrenaica), o gato montés (Felis silvestris), a lebre, a
donicela, o furón, o camaleón, a mangosta, a civeta ou o oso pardo. En canto ás
aves, Portugal é unha importante parada para as migratorias, destacando lugares
como o Cabo de San Vicente ou as montañas da Serra de Monchique, onde miles de
aves cruzan de Europa a África durante o outono ou na primavera na súa migración
de retorno. En xeral, unha gran parte das especies de aves congréganse ao longo
da Península Ibérica, xa que é a parada máis próxima entre o norte de Europa e
África. En canto a situación concreta de Portugal, pódense atopar entre
catrocentas e seiscentas especies de aves, xa sexan para aniñar ou migratorias,
habendo cada ano novos rexistros de especies. Os arquipélagos dos Azores e
Madeira son tamén parada transitoria de aves, neste caso das que cruzan entre
América, Europa e África.

Con respecto á fauna fluvial, hai rexistradas máis de cen variedades de especies
de peixes, que van desde o peixe gato europeo, no Parque Natural do Texo, a
algunhas cativas especies endémicas que habitan só en pequenos lagos. Algunhas
destas específicas e raras especies están en serio perigo de extinción debido á
perda de hábitat, á contaminación e á seca. En canto ao mar, grazas aos
afloramentos costeiros, é moi rico en nutrientes, o que leva a que existan
diversas especies de peixes mariños. Algunhas das especies mariñas máis comúns
son a sardiña (Sardina pilchardus), o atún ou a xarda (Scomber scombrus). Tamén
se pode atopar unha gran variedade de especies bioluminescentes de distintas
cores e formas, como por exemplo o plancto luminescente que se pode encontrar
nalgunhas praias. Hai tamén moitas especies de insectos endémicos, aínda que a
maioría só se atopa nalgunhas partes de Portugal, algunhas outras especies son
bastante comúns, como o por exemplo o escornabois (Lucanus cervus) e a
carricanta.

Nas illas macaronesias hai tamén ten moitas especies endémicas. En Madeira é
posible observar máis de 250 especies de gasterópodos, así como outros
invertebrados característicos como a bolboreta branca de Madeira (Pieris
brassicae wollastoni). En canto a aves, en Madeira moran tres especies endémicas
de aves: o petrel (Pterodroma madeira), a pomba (Columba trocaz) e un regúlidos
(Regulus madeirensis), ademais dunha subespecie de Pimpín (Fringilla coelebs
maderensis). Ademais, é tamén un lugar importante para a cría de aves mariñas
como a pardela cincenta (Calonectris diomedea) ou o paíño (Oceanodroma castro).
Nos Azores, están identificadas 702 especies exóticas de flora, das cales 36 con
carácter invasor, e 47 especies exóticas de fauna, distinguíndose cinco especies
invasoras, destacando nestas últimas o escaravello xaponés. No conxunto do
arquipélago están protexidas 115 especies, a pesar de haber, con todo, 215
especies ameazadas.

A lei fundamental que rexe a República Portuguesa, a cal debe ser respectada por
toda lei promulgada, é a Constitución. A carta magna foi redactada en 1975 pola
Asemblea Constituínte, promulgada polo Presidente da República o 2 de abril de
1976, e posteriormente revisada até en catro ocasións, a última das cales foi en
novembro de 1997. Outras leis estruturais do país son o Código Civil (1966), o
Código Penal (1982), o Código Comercial (1888), o Código de Proceso Civil
(2013), o Código de Proceso Penal (1987) e o Código do Traballo (2011). Algunhas
destas leis teñen sufrido revisións profundas desde a súa publicación orixinal.

Existen catro Órganos de Soberanía: o Presidente da República, que é o Xefe de
Estado, con poder moderador e algún poder executivo; a Asemblea da República ou
Parlamento, que ostenta o poder lexislativo; o Goberno, que ostenta o poder
executivo; e os Tribunais, que ostentan o poder xudicial. A forma de goberno que
rexo ao país dende 1976 é unha República semipresidencialista, estruturada
segundo as regras de democracia representativa de tendencia parlamentarista,
atenuada ou acentuada conforme o goberno sexa maioritario ou minoritario,
soportando esta catro trazos estruturais esenciais:

O Presidente da República, Xefe de Estado, é elixido por sufraxio universal para
un mandato de cinco anos. Ao contrario dos outros órganos de soberanía, o
demandante a este cargo ten que ser maior de trinta e cinco anos e cidadán
portugués. O candidato electo debe ter máis de metade dos votos. No caso de non
haber un vencedor claro, realízase unha segunda volta cos dous candidatos máis
votados da primeira. O demandante vencedor, na toma de posesión perante a
Asemblea da República, presta o seguinte xuramento:

O Presidente da República exerce como Comandante Supremo das Forzas Armadas
(Exército, Armada, Forza Aérea, Garda Nacional Republicana), como represente
formal do Estado no estranxeiro e nas relacións internacionais, maiormente como
ratificador das convencións ou tratados internacionais e como receptor das
credenciais de embaixadores estranxeiros, ademais de promulgar e mandar publicar
ou vetar os actos lexislativos, principalmente as Leis da Asemblea da República,
os Decretos-Lei e os decretos-regulamentarios do Goberno, ben como requirir a
fiscalización da constitucionalidade destes diplomas; a de nomeamento e
exoneración do Primeiro Ministro e dos demais ministros, neste último caso baixo
proposta do xefe do goberno, así como revisar condecoracións e exercer o cargo
de gran-mestre das ordes honoríficas. Ademais, baixo proposta do Goberno, pode
nomear e exonerar embaixadores e os máis altos cargos militares (xefes de estado
maior), así como o nomeamento do Procurador-Xeral da República. No ámbito da
interdependencia de poderes entre o Presidente da República, a Asemblea da
República e o Goberno, cabe ao primeiro declarar a guerra e facer a paz,
declarar o estado de emerxencia e o de sitio e indultar e conmutar penas. O Xefe
de Estado portugués reside, oficialmente, no Palacio de Belén en Lisboa.

A Asemblea da República, que reúne en Lisboa no Palacio de São Bento, é elixida
para un mandato de catro anos. O primado do poder lexislativo atribúese á
Asemblea da República, compartindo, nalgúns casos, parte dese poder co Goberno.
Non obstante, a Asemblea da República posúe poderes fiscalizadores dos actos
lexislativos do Goberno, xa sexa a través da concesión de autorizacións
lexislativas ou a través da apreciación parlamentaria destas. Neste momento a
Asemblea conta con 230 deputados, elixidos en 22 distritos electorais dentro das
listas de partidos políticos, aínda que nestas poidan participar cidadáns
independentes. O presidente da Asemblea é elixido polos deputados, sendo sempre
un deputado electo nas lexislativas, xeralmente do partido do goberno. O
presidente da Asemblea é a segunda figura do Estado, tomando ao seu cargo as
funcións do presidente da República en caso de ausencia deste.

O Goberno está dirixido polo Primeiro Ministro, que é, por regra, o líder do
partido máis votado en cada elección lexislativa, sendo despois convidado polo
Presidente da República para formar goberno, así que o goberno non é electo
senón que é nomeado. O Primeiro Ministro reside oficialmente no Palacete de San
Bento, situado nas traseiras do edificio da Asemblea da República en Lisboa.
Calquera goberno pode ser branco dunha moción de censura, podendo derrubalo na
Asemblea, porén, tamén pode ser presentada unha moción de confianza opóndose á
moción de censura.

Desde 1975, o panorama político portugués é dominado principalmente por dous
partidos: o Partido Socialista (PS) e o Partido Social Demócrata (PSD). Estes
partidos divídense as tarefas de gobernar e administrar a maioría dos gobernos
autónomos practicamente desde a instauración da democracia. Así a todo, partidos
como o Partido Comunista Portugués (PCP), que detén aínda a presidencia de
gobernos autónomos e unha grande influencia xunto co movemento sindical ou o CDS
- Partido Popular (CDS-PP), que xa gobernou o país en coalición co PS e co PSD,
son tamén importantes no xadrez político. Alén destes, teñen asento no
Parlamento o Bloco de Esquerda (BE) e o Partido Ecoloxista Os Verdes (PEV).

Os tribunais administran a xustiza en nome do pobo, defendendo os dereitos e
intereses dos cidadáns, impedindo a violación da legalidade democrática e
mediando os conflitos de intereses que ocorran entre diversas entidades. Segundo
a Constitución existen as seguintes categorías de tribunais: o Tribunal
Constitucional, que ten a competencia de interpretar a Constitución e fiscalizar
a conformidade das leis coas súas disposicións; o Supremo Tribunal de Xustiza e
os tribunais xudiciais de primeira instancia (Tribunais de Comarca) e de segunda
instancia (Tribunais da Relación); o Supremo Tribunal Administrativo e os
tribunais administrativos e fiscais de primeira e segunda instancias (Tribunais
Centrais Administrativos); e o Tribunal de Contas.

Portugal ten, indiscutibelmente, as leis máis liberades en materia de posesión
de drogas ilícitas no mundo occidental. En 2001, o goberno portugués
descriminalizou, con resultados eficaces, a posesión de todas as drogas que
aínda son ilegais noutros Estados desenvolvidas, como o cánnabis, a cocaína, a
heroína e o LSD. Mentres a posesión é legalizada, o tráfico continúa ser punible
con penas de prisión e multas. Aos cidadáns portugueses detidos en posesión de
pequenas cantidades de calquera droga, dáselles a opción de ingresar nunha
clínica de rehabilitación. A pesar das críticas doutros países europeos, que
declararon que o consumo de drogas en Portugal iría aumentar tremendamente, o
uso de drogas entre os adolescentes caeu, xunto co número de casos de infección
polo VIH, que caeu 50 por cento en 2009. No ano 2010, o 31 de maio, Portugal
converteuse no sexto país de Europa e o oitavo do mundo en recoñecer legalmente
o matrimonio entre persoas do mesmo sexo a nivel Estatal, entrando a lei en
vigor o 5 de xuño.

A política externa de Portugal está ligada ao seu papel histórico como figura
preeminente da Era dos Descubrimentos e detentor do extinto Imperio Portugués.
Con respecto á súa pertenza á organizacións internacionais, Portugal é membro
fundador da OTAN (1949), OCDE (1961) e da EFTA (1960), aínda que deixou esta
última en 1986 para adherirse á Unión Europea (UE), daquelas aínda coñecida como
Comunidade Económica Europea (CEE). Tamén foi membro fundador da primeira
Axencia Internacional para as Enerxías Renovábeis (IRENA),, o 25 de xuño de 1992
converteuse en Estado membro do Espazo Schengen, unha política de libre
circulación de persoas no espazo xeográfico de Europa e, en 1996, cofundou a
Comunidade dos Países de Língua Portuguesa (CPLP).

A entrada de Portugal na Unión Europeo beneficiou ao país significativamente,
sendo hoxe un dos grandes defensores da integración europea. Nas veces que
ocupou a presidencia do Consello Europeo (en 1992, 2000 e 2007), todas elas ben
sucedidas, aproveitou para lanzar o diálogo entre a Unión Europea e África,
volver a economía europea máis dinámica e competitiva e, na última presidencia,
constituír e asinar, en conxunto cos restantes Estados membros, un Tratado
Reformador coñecido como Tratado de Lisboa. Como membro fundador da OTAN,
mantense activo dentro da alianza ao, por exemplo, contribuír proporcionalmente
con grandes continxentes nas tropas enviadas aos Balcáns, ademais, avogou
firmemente pola independencia de Timor Leste, unha antiga provincia ultramarina,
enviando tropas e diñeiro en estreita colaboración cos Estados Unidos, aliados
asiáticos e a ONU. Xa antes, Portugal participara na creación Comunidade dos
Países de Língua Portuguesa (CPLP) para mellorar os seus lazos con outros países
falantes de portugués, a maioría antigamente pertencentes ao seu Imperio.
Adicionalmente, adoita participar en cumes Ibero-Americanas.

PEn canto ás súas principais alianzas, Portugal mantén un tratado de amizade con
Brasil, alén da historia que une os dous países. Con todo, a alianza máis
destacable é a que mantén con Inglaterra (á cal sucedeu o Reino Unido). Esta
alianza foi estabelecida na Idade Media, momento no que foron celebrados dous
tratados internacionais entre os Reis de Portugal e Inglaterra, nos anos 1373 e
1386 respectivamente. O Tratado de Windsor, asinado en maio de 1386 polos Reis
D. Xoán I e Ricardo II, confirmou formalmente a alianza que se mantén aínda até
os nosos días. O único litixio internacional que mantén o país, refírese ao
concello de Olivença. Portugués desde 1297, o concello foi cedido a España no
ámbito do Tratado de Badaxoz en 1801 tras a Guerra das Laranxas, aínda que anos
despois Portugal alegou que era parte do seu territorio en 1815, no ámbito do
Congreso de Viena. Hoxe o concello consiste no municipio español co mesmo nome e
no municipio de Táliga, separado do anterior. Porén, as relacións diplomáticas
entre ambos Estados son cordiais.

Con respecto ás relacións con Galicia, Portugal mantén diversos espazos de
traballo en tódolos campos. A Eurorrexión Galicia-Norte de Portugal é unha
Eurorrexión da Unión Europea formalizada o 18 de febreiro de 2010, aínda que xa
levaba en funcionamento baixo outro status desde o 31 de outubro de 1991, cuxo
obxectivo é fomentar a cooperación territorial e promover intereses e obxectivos
comúns. Outro ente é Comunidade de Traballo Galicia-Norte de Portugal, outra
entidade promovida dende a Unión Europea creada coa finalidade de favorecer unha
dinámica de encontros regulares para tratar asuntos de interese común,
intercambiar informacións, coordinar iniciativas e examinar as posibilidades de
solucionar os problemas comúns ou de contribuír á súa solución por medio de
acordos, de decisións tendentes a unha solución coordinada, ou de recomendacións
e propostas ás autoridades competentes, así como a elaboración e presentación de
proxectos de cooperación conxuntos. Todos estes proxectos de colaboración teñen
a súa confluencia no coñecido como Eixo Atlántico, un espazo que vai máis aló do
económico até chegar ao cultural, facendo mesmo políticas de promoción turística
conxuntas. A primeira capital cultural do Eixo Atlántico foi a cidade de Vila
Nova de Gaia. Un dos proxectos de colaboración cultural máis soados foi a
candidatura a Patrimonio inmaterial da Humanidade da UNESCO do Patrimonio e as
Tradicións orais Galego Portuguesas, a cal foi finalmente foi rexeitada por ser
demasiado ampla, instándoa enfocar o proxecto desde outro ángulo. Debido a isto,
segue a haber novas tentativas para acadar o obxectivo algún día, así como
seguen a realizarse multitude de actividades adicadas á promoción e á
conservación deste patrimonio, sobre todo grazas ao colectivo Ponte... nas
ondas!.

As forzas armadas portuguesas teñen tres ramos: o Exército, a Mariña e a Forza
Aérea, todos tutelados polo Ministerio da Defensa Nacional. Os militares de
Portugal serven, principalmente, como forza de autodefensa para protexer a
integridade territorial do país e fornecer tanto asistencia humanitaria como
seguranza no territorio Estatal e no estranxeiro. No ano 2008 os tres ramos do
exercito sumaban 39.200 empregados activos, incluíndo 7.500 mulleres, sendo o
gasto militar do goberno no exercito en 2009 de 2.670 millóns de euros,
representando o 2,1% do seu Produto Interior Bruto. Porén, a intención do
goberno é de reducir paulatinamente o gasto en defensa. A partir do ano 2004,
foi abolido o servizo militar obrigatorio, estabelencéndose a ideade mínima para
o recrutamento nos 18 anos.

A armada, con 21.000 empregados, consta de tres brigadas, a parte doutras
unidades máis pequenas: unha brigada de infantería, principalmente equipada con
transportes blindados Pandur II, unha brigada mecanizada, principalmente
equipada con tanques Leopard 2 A6 e transportes blindados M113, e unha brigada
de reacción rápida, consistente en paracaidistas, comandos e rangers. A mariña
consta de 10.700 empregados, dos cales 1.580 son marines, contando ademais con
cinco fragatas, sete corvetas, dous submarinos e vinte e oito buques patrulla e
auxiliares. Finalmente, as forzas aéreas, que contan con 7.500 empregados, teñen
como avións de combate principais o Lockheed F-16 Fighting Falcon e o
Dassault/Dornier Alpha Jet.

No século XX, Portugal realizou dúas grandes intervencións militares, a primeira
durante a Primeira Guerra Mundial (1914-1918) e posteriormente durante a Guerra
Colonial (1961-1974). Tras a fin do Imperio Portugués en 1975, as Forzas Armadas
portuguesas participaron en misións para o mantemento da paz en Afganistán,
Bosnia e Hercegovina, Iraq, Kosovo, Líbano, Somalia e Timor Leste, así como
varias operacións militares unilaterais independentes no estranxeiro, como son o
caso das intervencións das Forzas Armadas en Angola en 1992 e en Guinea-Bissau
en 1998, co obxectivo principal da protección e a retirada dos cidadáns
portugueses e estranxeiros ameazados polos conflitos civís locais.

A seguridade da poboación está a cargo da Guarda Nacional Republicana (GNR) e da
Polícia de Segurança Pública (PSP), ambas baixo xurisdición do Ministerio da
Administración Interna. A Guarda Nacional Republicana, ademais, está suxeita á
lexislación e organización militar, polo que tamén está baixo a autoridade do
Ministerio de Defensa, participando mesmo en operacións internacionais en Iraq e
Timor Leste. Alén destas, existe tamén a Polícia Judiciária (PJ), que é o
principal órgano policial de investigación criminal do país, que se encarga de
loitar para a gran criminalidade, o crime organizado, o terrorismo, o tráfico de
estupefacientes, a corrupción e os delitos económicos e financeiros. A Polícia
Judiciária está integrada no Ministerio de Xustiza, actuando baixo a orientación
do Ministerio Público.

Administrativamente, Portugal está dividido en 308 concellos, que se dividen á
súa vez en 4.260 freguesías ou parroquias. Operativamente, os concellos e as
freguesías son as únicas unidades da administración local xuridicamente
recoñecidas polo goberno central, é dicir, nin as cidades, nin as vilas, nin as
aldeas están lexitimadas pola lei. A efectos estatísticos, o goberno portugués
tamén identifica a NUTS, comunidades intermunicipais e, de xeito informal, o
sistema do distritos que se utilizou oficialmente até a integración europea.
Así, no Portugal continental cóntanse até dezaoito distritos, mentres que os
arquipélagos dos Azores e Madeira réxense como Rexións Autónomas. Os dezaoito
distritos do Portugal continental son:

Portugal tamén está dividido en unidades territoriais máis grandes que so
distritos coñecidas como NUTS (Nomenclatura Común das Unidades Territoriais
Estatísticas). O obxectivo destas unidades, en vigor en todos os Estados da
Unión Europea, é puramente estatístico. A división máis grande, o NUTS I, está
composto por tres grandes rexións: Portugal Continental, a Rexión Autónoma dos
Azores e a Rexión Autónoma de Madeira. A pesar de seren os distritos a división
administrativa de primeira orde no Portugal Continental, é outra a división
técnica de primeiro orde. Trátase das cinco grandes rexións xestionadas polas
Comisións de Coordinación e Desenvolvemento Rexional (CCDR), e que corresponden
ás subdivisión NUTS II para Portugal. Os seus límites obedecen aos límites dos
concellos, aínda que aos dos distritos, os cales ás veces se espallan por máis
dunha rexión. Estas rexións continentais son a Norte, a Centro, Lisboa, o
Alentexo o Algarve. Por último, as rexións de NUTS II subdivídense á súa vez en
subrexións estatísticas sen ningún significado administrativo, denominadas NUTS
III, cuxo único obxectivo é o de serviren para agrupar concellos contiguos,
cunha problemática ou desafíos semellantes, para obter así datos de conxunto
destinados principalmente á planificación económica.

En materia de dereitos humanos, respecto á pertenza nos sete organismos da Carta
Internacional de Dereitos Humanos, que inclúen o Comité de Dereitos Humanos
(HRC), Portugal firmou ou ratificou:

Os censos de poboación no Estado portugués comezaron a realizarse no século XIX.
O primeiro censo considerado moderno, xa que cumpría cunha serie de estándares
internacionais, realizouse o 1 de xaneiro de 1854. Este censo abarcaba todo o
territorio nacional, tanto o continental como os arquipélagos, mais non así as
colonias que posuía naquel momento. Máis dunha década despois, en 1868,
presentáronse os resultados nun volume de 340 páxinas no que se diferenciaba a
poboación por distrito, concello e freguesía e, no caso dos arquipélagos, tamén
por illa. Segundo este censo, en Portugal había naquel momento 4.188.410
habitantes de facto. Entre 1864 e 1911, a poboación portuguesa aumentou cunha
cunha taxa media anual do 7,9%, o que fai un total dun 42%, até acadar os
5.547.708 de habitantes. Isto debeuse ás melloras na economía e nas condicións
de vida en xeral. Así, a última gran crise alimentaria produciuse entre 1856 e
1857. A chegada, aínda que tardía, da industrialización a Portugal provocou un
éxodo rural que supuxo o abandono progresivo dos campos e un rápido crecemento
das cidades, sobre todo en Lisboa e no Porto. O crecemento antes mencionado
tamén foi posible grazas á diminución da emigración que se produciu tras a
independencia brasileira e que só volvería aumentar tras a fin da guerra entre o
Brasil e Paraguai en 1869. Esta forte emigración traduciuse ademais nun
envellecemento da poboación.

Na década de 1960, produciuse un novo éxodo rural que atraeu ás persoas ás
grandes cidades e aos núcleos turísticos, o que supuxo un despoboamento de zonas
do interior, especialmente aquelas que se atopaban próximas ás fronteiras co
Estado español. Portugal foi un país de emigrantes até 1970, o cal fixo que a
poboación case non medrase. Con todo, a chegada da democracia e a perda das
colonias deu a volta á situación e Portugal experimentou un estoupido
demográfico. Desde entón, o número de inmigrantes non deixou de aumentar e así,
entre 1980 e 2001, o número de inmigrantes legais en terras portuguesas
multiplicouse por seis, o que fixo que a poboación non envellecese tanto como
noutros países do norte e o centro de Europa. Así, en Portugal viven, segundo
datos de 2012, 414.610 inmigrantes, o que representa ao redor do 5% da
poboación. A maioría procede do Brasil (105.518), Ucraína (44.050) e Cabo Verde
(42.388), seguidos de Romanía (35.216), Angola (19.873), a China (17.186),
Guinea-Bisau (17.462) e o Reino Unido (16.649).

Segundo o censo do ano 2011, a poboación portuguesa está composta por un 14,9%
de persoas con idades comprendidas entre os 0 e os 14 anos, un 65,9% entre os 15
e os 64 e un 19,1% con máis de 65 anos, mentres que a esperanza de vida ao nacer
media é de 78,7 anos, 75,45 no caso dos homes e 82,16 no caso das mulleres. A
taxa de alfabetización sitúase no 95,2%, segundo datos de 2010, cunha lixeira
diferenza por xéneros, sendo nos homes do 96,9% e nas mulleres do 93,6%. O
crecemento da poboación sitúase no 0,212%, sendo a taxa de natalidade de 9,94
nacementos por cada 10.000 habitantes e a taxa de mortalidade de 10,8 falecidos
por cada 10.000 habitantes, entrementres a taxa de fertilidade sitúase en 1,5
fillos por muller, o que fai que o país teña un crecemento vexetativo nulo.
Portugal sitúase amais como un dos países coa taxa de mortalidade infantil (4,66
por mil) máis baixa do mundo.

Lisboa, con máis de 550.000 habitantes (3 millóns na súa Rexión metropolitana) é
a capital do país desde o século XIII, cando sucedeu a Coímbra, a maior súa
cidade, o principal polo económico, contando co principal porto marítimo e
aeroporto do Estado e a cidade máis rica cun PIB per capita superior ao da media
da Unión Europea. Outras cidades importantes son Porto, que con preto de 240.000
habitantes (2,2 millóns no Grande Porto) é a segunda maior cidade e centro
económico, Aveiro (ás veces denominada a "Venecia portuguesa"), Braga ("Cidade
dos Arcebispos"), Chaves (cidade histórica e milenaria), Coímbra (coma a máis
antiga universidade do país), Guimarães ("Cidade berce"), Évora ("Cidade
museo"), Setúbal (terceiro maior porto), Portimão (3º porto de cruceiros e sede
do Autódromo Internacional do Algarve), Faro e Viseu. Na área metropolitana de
Lisboa existen cidades con gran densidade de poboación como Agualva-Cacém e
Queluz (concello de Sintra), Amadora , Almada, Amora, Seixal, Barreiro, Montijo
e Odivelas. Na área metropolitana do Porto os concellos máis poboados son Vila
Nova de Gaia, que de feito tan máis habitantes que Porto, Maia, Matosinhos e
Gondomar. Na Rexión Autónoma de Madeira a principal cidade é o Funchal, mentres
que na Rexión Autónoma dos Azores existen tres cidades principais: Ponta
Delgada, na illa de São Miguel, Angra do Heroísmo na illa Terceira e Horta na
illa do Faial.

A Constitución portuguesa garante a liberdade relixiosa e a igualdade entre
relixións. Con todo, existe un concordato que privilexia á Igrexa católica en
varias dimensións da vida social, tal é o caso dalgunhas cerimonias oficiais
públicas, como é o caso dalgúns eventos oficiais do Estado nos que hai presenza
dun representante da Igrexa católica. Con todo, as crenzas relixiosas dos
políticos electos son consideradas como algo irrelevante para os electores.
Proba disto é que dous dos máis recentes presidentes da República (Mário Soares
e Jorge Sampaio) eran persoas abertamente laicas.

A maioría dos portugueses, o 84,6% da poboación total segundo os resultados do
censo de 2001, inscríbense na tradición católica. Preto da metade dos
matrimonios son católicos, estando permitidos os matrimonios entre persoas do
mesmo sexo e o divorcio segundo establece o Código Civil portugués, a pesar de
que o Dereito Canónico non prevé estas figuras. Hai en total vinte dioceses,
agrupadas en tres distritos eclesiásticos: Braga, Évora e Lisboa. Outras
estatísticas non oficiais amosan que en 2004 a poboación católica de Portugal
era do 90,41%, sendo os residentes da Diocese Portalegre–Castelo Branco a máis
católica co 99,35% de fieis e a poboación da Diocese de Beja a menos devota ao
catolicismo co 83,42% de católicos. As Dioceses de Lisboa e do Porto posuían
respectivamente un 85,00% e un 90,56% de poboación católica.

No tocante a outras ramas do cristianismo, o protestantismo en Portugal ten
varias denominacións e proveñen maioritariamente de cultos con inspiración
evanxélica neopentecostal, como por exemplo as Asembleas de Deus e a Igrexa
Maná, así como algunhas procedentes do Brasil como a Igrexa Universal do Reino
de Deus. Cómpre destacar tamén as Testemuñas de Xeová, que contan con preto de
50.000 fieis distribuídos en preto de 650 congregacións. Este grupo relixioso
está presente no país desde 1925, aínda que prohibido oficialmente entre 1961 e
1974, período no que operou na clandestinidade. En decembro de 1974, a
Asociación de Testemuñas de Xeová foi recoñecida legalmente.

A comunidade xudía en Portugal conseguiu manterse a pesar da orde de expulsión
dos xudeus o 5 de decembro de 1496 por decreto de D. Manuel I, o que obrigou a
moitos a elixir entre as conversións forzadas, a expulsión do país ou o cárcere
e as consecuentes penas ditadas pola Inquisición portuguesa a cal, por este
motivo, foi unha das máis activas de Europa. A forma en que o culto se
desenvolveu en Belmonte é un dos exemplos da perseveranza dos xudeus como
unidade. En 1506, produciuse en Lisboa un masacre de xudeus na que perderon a
vida entre 2000 e 4000 persoas, no que supuxo unha das matanzas deste tipo máis
violentas da época en Europa. Existen tamén outras minorías como a islámica
(15.000 persoas), a hinduísta que son, na súa maioría, descendentes de
inmigrantes, así como budistas ou gnósticos.

O sistema de saúde portugués está formado por tres sistemas coexistentes: o
"Serviço Nacional de Saúde" (SNS), os réximes de "seguros especiais de saúde
social para certas profesións" (subsistemas de saúde) e os "seguros privados de
saúde voluntarios". O Serviço Nacional de Saúde proporciona cobertura universal,
alén diso ao redor do 25% da poboación ten cobertura nos subsistemas de saúde, o
10% por seguros privados e, finalmente, un 7% por agrupacións de mutualidade.

O Ministerio da Saúde é o responsable de desenvolver políticas en materia de
saúde, así como o encargado de dirixir o Serviço Nacional de Saúde. Hai tamén
cinco administracións rexionais de sanidade que se encargan de poñer en práctica
os obxectivos fixados polo Ministerio para o SNS, de desenvolver as liñas
mestras e os seus protocolos, e tamén de supervisar a actuación dos coidados en
saúde. Os esforzos de descentralización están actualmente en curso e baséanse en
compartir a responsabilidade financeira e de xestión a nivel rexional. Así a
todo, na práctica, a autonomía das administracións rexionais de saúde limítase á
atención primaria. O SNS está financiado principalmente pola recadación dos
impostos xerais, representando o emprego e as contribucións dos empregados a
fonte de financiamento principal dos subsistemas de saúde. Ademais, os pagos
directos dos pacientes e os seguros privados de saúde voluntarios achegan unha
gran parte dos fondos.

Do mesmo xeito que noutros estados da Unión Europea, a maioría dos portugueses
morre por enfermidades crónicas. A mortalidade asociada a enfermidades
cardiovasculares é maior que na Eurozona; porén, os seus dous compoñentes
principais, as cardiopatías isquémicas e os accidentes cerebrovasculares,
presentan tendencias inversas ás presentes nos países da Eurozona, cos
accidentes cardiovasculares como o maior causante de mortes en Portugal (17%). O
12% dos portugueses morren de cancro, unha taxa inferior á da Eurozona, aínda
que a taxa non diminúe tan rápido como no resto da Unión. Portugal ten a maior
taxa de mortalidade por diabetes da Eurozona, cun importante incremento a finais
da década de 1980.

A taxa de mortalidade infantil viuse fortemente reducida desde finais da década
de 1980, cando vinte e catro de cada mil recentemente nados morrían antes de
chegar ao seu primeiro ano de vida, namentres que en 2006 esta cifra situábase
en tres mortes por cada mil nados. Esta mellora débese principalmente ao
descenso da mortalidade dos neonatos, do 15,5 ao 3,4 por cada mil nados vivos.
En 2011 a esperanza de vida ao nacer media é de 78,7 anos, 75,45 no caso dos
homes e 82,16 no caso das mulleres.

O sistema educativo en Portugal é regulado polo estado a través do Ministério da
Educação e Ciência, sendo o sistema de educación pública o máis usado e máis ben
implantado, aínda que existen tamén escolas privadas en todos os niveis do
sistema. En Portugal a educación comeza obrigatoriamente para todos os alumnos
aos 6 anos de idade, sendo a escolaridade obrigatoria de 12 cursos. O primeiro
nivel de ensino, o Ensino Básico, está dividido en ciclos: 1º ciclo (do 1º ao 4º
curso), 2º ciclo (do 5º ao 6º curso) e 3º ciclo (do 7º ao 9º curso). Ao final de
cada ciclo, os alumnos realizan exames a nivel estatal das disciplinas de lingua
portuguesa e matemáticas, onde se avalía sobre a materia ensinada durante todo o
ciclo correspondente. O seguinte nivel é o Ensino Secundario, abranguendo o 10º,
11º e 12º cursos, o cal ten un sistema de organización propio distinto dos
restantes ciclos. A mudanza de ciclo pode, en varios casos, ser marcada pola
mudanza de escola, sendo, por exemplo, as escolas que abranguen o 1º ciclo máis
pequenas que as restantes, tendo de media preto de 200 alumnos, mentres as do 2º
e 3º ciclos e as secundarias poden facilmente atinxir os 2.000 alumnos. Os
estudantes, con todo, teñen a posibilidade de inscribirse nos Cursos de
Formación e Educación, que equivalen ao 9º curso, ou nos Cursos Profesionais,
que equivalen ao 12º curso, onde alén das habilitacións literarias, o estudante
recibe certificación profesional. Así, todos os estudantes poden concluír o
Ensino Secundario, en réxime diúrno ou nocturno. Estes cursos están dispoñibles
en escolas profesionais ou mesmo en escolas comúns.

No correspondente ao Ensino Superior, a primeira universidade portuguesa foi
fundada no ano 1290 en Lisboa, sendo unha das máis antigas do mundo. Esta
universidade, con todo, foi traslada a Coímbra no ano 1537, onde recibe o nome
de Universidade de Coímbra. As universidades son xeralmente organizadas en
Facultades, aínda que tamén son comúns as denominacións de Instituto e Escola,
estas últimas utilizadas no sistema politécnico (as escolas) que ao contrario
das universidades non ofrecen doutoramentos. A forma de ingreso no sistema
universitario é a través da nota media final que obtivo o alumno no Ensino
Secundario xunto coa realización de exames de ingreso, moitas veces con nota
mínima; a media de entrada é calculada cunha porcentaxe sobre a media do
secundario e outra sobre o exame ou exames; a fórmula de cálculo varía conforme
a institución. A Declaración de Boloña foi adoptada no ano 2006 pola maioría das
universidades e institutos politécnicos portugueses, mentres que algúns centros,
como a Universidade de Coímbra, non a adoptaron de inmediato. En 2011, a
Universidade do Porto era a maior do país con preto de 31.000 estudantes e 2.300
profesores e investigadores, sendo a súa Facultade de Enxeñaría a maior de
Europa. Está tamén nesta universidade o maior polo de Ciencias da Vida da
Península Ibérica, que xunta o Instituto de Ciencias Biomédicas Abel Salazar e a
Facultade de Farmacia.

En termos estatísticos, a taxa de alfabetización nos adultos por enriba de 15
anos que poden ler e escribir sitúase nos 93,3 %, sendo a taxa dos homes 95,5 %
e das mulleres en 91,3 % (estimacións de 2003), mentres que a matriculación na a
escola primaria está próximas ao 100 %. No correspondente ao ensino superior, o
20 % da poboación portuguesa en idade de frecuentar un curso de ensino superior
frecuenta estas institucións, o que no ano 2005, contando tanto os que están a
estudar no país como os que están no estranxeiro supoñía un total de 380.000
alumnos. Alén de ser un dos principais destinos para os estudantes
internacionais, Portugal está tamén entre os principais locais de orixe de
estudantes internacionais.

A portugués é a lingua oficial da República Portuguesa desde a súa adopción no
ano 1290 por decreto do rei D. Dinis. O portugués é unha lingua romance
pertencente o tronco galego-portugués, que se orixinou na actual Galicia e no
norte de Portugal. Hoxe é unha das linguas máis faladas do mundo, ocupando o
quinto posto na clasificación, sendo a terceira do mundo occidental e a máis
falada do hemisferio sur. Actualmente é idioma oficial co nome de portugués en
Portugal, o Brasil, Angola, Cabo Verde, a Guinea-Bisau, Mozambique e San Tomé e
Príncipe, e idioma oficial a par doutras linguas tamén oficiais en Timor-Leste,
Macau e na Guinea Ecuatorial, sendo tamén falada na antiga India portuguesa
(Goa, Daman, Diu e Dadra e Nagar Haveli), alén de ter tamén estatuto oficial na
Unión Europea, na Unión de Nacións Suramericanas (UNASUR), no Mercosur e na
Unión Africana.

Coñecida como a lingua de Camões, na honra do poeta Luís de Camões, autor de Os
Lusíadas ás veces comparado con Shakespeare, Homero, Virxilio ou Dante, non é
con todo a única lingua do país. Está tamén recoñecida e protexida oficialmente
a lingua de sinais portuguesa polo Artigo 74º da Constitución, así como a lingua
mirandesa que goza de recoñecemento oficial para asuntos locais en virtude da
Lei n.º 7/99, de 29 de xaneiro de 1999. O mirandés é unha lingua romance
pertencente ao subgrupo lingüístico asturleonés que se fala nos concellos de
Miranda do Douro, Mogadouro e Vimioso, no distrito de Braganza. Con todo, o seu
uso é moi restrinxido, contando no ano 2001 con 15.000 falantes, mais desde o
ano 2007 está a gañar paseniñamente presenza nas escolas e nos medios de
comunicación.

Desde 1985, Portugal entrou nun proceso de modernización nun ambiente bastante
estable, uníndose á Unión Europea en 1986. Os sucesivos gobernos fixeron varias
reformas, privatizaron moitas empresas controladas polo Estado e liberalizaron
áreas chave da economía, incluíndo os sectores das telecomunicacións e
financeiros. O país desenvolveu unha economía crecente baseada principalmente
nos servizos, sendo un dos once membros fundadores da moeda común europea, o
Euro, en 1999. Esta nova divisa comezou a circular o 1 de xaneiro de 2002 xunto
con outros once estados membros da Unión.

Cando se analiza un período maior de tempo, a converxencia da economía
portuguesa para os padróns da Unión Europea foi moi salientable, especialmente
entre 1986 e o inicio da década de 2000, De acordo con Frank Barry:

O crecemento económico portugués estivo por enriba da media da Unión Europea na
maior parte da década de 1990, o que supuxo unha gran melloría na calidade que
vida, que segundo unha pescuda feita pola Economist Intelligence Unit, Portugal
era o país coa 19ª mellor calidade de vida no mundo en 2005, por diante doutros
países económica e tecnoloxicamente avanzados como Francia, Alemaña, o Reino
Unido ou Corea do Sur. Con todo, o Informe de Competitividade Global de 2013,
publicado polo Foro Económico Mundial, clasificou o nivel de competitividade
económica de Portugal na 46ª posición entre os 60 países pescudados, xusto por
detrás con valores con valores case idénticos aos de España e Italia, o que
representa unha caída en relación ás posicións conquistadas nos informes de anos
anteriores. Portugal tamén continúa a ser o país co menor PIB per cápita entre
as nacións da Europa Occidental e o que presenta un dos máis altos índices de
desigualdade económica entre os membros da Unión Europea. O 6 de abril de 2011,
tras o inicio da crise económica de 2008 e o aprofundamento da crise da débeda
pública da Zona Euro, o entón primeiro ministro José Sócrates anunciou na
televisión nacional que o país pediu axuda financeira ao Fondo Monetario
Internacional (FMI) e ao Fondo Europeo de Estabilización Financeira, como xa
fixeran Grecia e a República de Irlanda. Foi a terceira vez que a axuda
financeira externa foi solicitada ao FMI, sendo a primeira ao final da década de
1970 tras a Revolución dos Caraveis.

Cun pasado predominantemente agrícola, actualmente e debido a todo o
desenvolvemento que o país rexistrou, a estrutura da economía baséase nos
servizos e na industria, que representan 67,8% e 28,2;% do Valor Agregado Bruto
(VAG). A agricultura portuguesa está ben adaptada grazas ao clima, ao relevo e
aos solos favorables. Nas últimas décadas, intensificouse a modernización
agrícola, traballando preto do 12% da poboación activa neste sector. As
oliveiras (4.000 km²), os viñedos (3.750 km²), o trigo (3.000 km²) e o millo
(2.680 km²) son producidos en áreas bastante vastas. Os viños (especialmente o
Viño do Porto e o Viño de Madeira) e os aceites portugueses son bastante
apreciados debido á súa calidade. Portugal tamén é produtor de froita de
calidade seleccionada, principalmente as laranxas algarvías, a pera-rocha na
zona de Sintra, a cereixa da Gardunha e a banana de Madeira. Outras producións
son de horticultura ou floricultura, como a beterraba doce, o aceite de xirasol
e o tabaco.

A importancia económica da pesca, con todo, está a diminuír, empregando menos do
1% da poboación activa. A diminución dos stocks de recursos piscatorios
reflectiuse na redución da frota pesqueira portuguesa que, aínda que se estivese
a modernizar, aínda ten dificultades en competir con outras frotas europeas. A
pesar da reducida extensión da plataforma continental portuguesa, existe certa
diversidade de especies nas augas da Zona Económica Exclusiva de Portugal, unha
das maiores da Europa. A frota portuguesa efectúa captura en augas
internacionais e nas ZEE doutros países. No seu todo, as especies máis
capturadas son a sardiña, a xarda, o polbo, o peixe espada negro, a
cavala-da-india e o atún. Os portos con maior desembarque de pescado, en 2001,
foron os de Matosinhos, Peniche, Olhão e Sesimbra.

Outro sector moi importante é a cortiza, a cal ten unha produción bastante
significativa: en 2010, Portugal producía o 54% da cortiza mundial. No tocante
aos recursos minerais, os máis significativos son o cobre, o litio, o volframio,
o estaño, o uranio, feldespatos, a sal xema, o talco e o mármore. A balanza
comercial de Portugal é, hai moito, deficitaria, co valor das exportacións a
cubrir só o 65% do valor das importacións en 2006. As maiores exportacións
corresponden aos téxtiles, vestimenta, máquinas, material eléctrico, vehículos,
equipamentos de transporte, calzado, coiro, madeira, cortiza e papel, entre
outras, mentres que importa produtos principalmente da Unión Europea: Alemaña,
España, Francia, Italia e o Reino Unido.

O turismo continúa a ser un sector económico extremadamente importante para
Portugal, sendo que o número de visitantes estímase que medrará
significativamente os próximos anos. Porén, hai unha crecente competencia con
destinos do Leste europeo, como Croacia, que ofrecen atractivos semellantes, e
que moitas veces son máis baratos. Consecuentemente, o país está sendo case
obrigado a se concentrar en potenciar as súas atraccións de nicho, como a saúde,
a natureza e o turismo rural, co obxectivo de permanecer á cabeza dos seus
concorrentes. Segundo a Organización Mundial do Turismo, Portugal está entre os
vinte máis visitados países do mundo, recibindo unha media de 13 millóns de
turistas estranxeiros anualmente. Polo tanto, este sector está a desempeñar un
papel cada vez máis importante na economía de Portugal, contribuíndo con preto
do 11% do seu produto interior bruto (PIB) en 2010. Entre os cidadáns de outros
Estados que máis visitaron o país en 2012 están os británicos (17% do total),
seguidos por españois, alemáns, franceses e brasileiros.

No ano 2013, segundo o Índice de Competitividade en Viaxes e Turismo publicado
polo Foro Económico Mundial, o país estaba clasificado na vixésima posición, coa
mesma puntuación que Irlanda, no posto 19, entre 140 estados. Portugal foi tamén
elixido pola Condé Nast Traveler como o mellor destino do mundo para viaxar en
2013. Paisaxe, gastronomía, praias e a simpatía da poboación foron os criterios
usados para a escolla. A publicación resaltou o "especial encanto que é visible
nas tradicións do país, con cidades que combinan a modernidade co peso visible
da historia, paisaxes e praias que nos reconcilian coa Natureza". Os principais
puntos turísticos de Portugal son Lisboa, o Algarve e Madeira, aínda que o
goberno portugués continua a promover e desenvolver novos destinos turísticos,
como o val do Douro, a illa de Porto Santo e o Alentexo.

Portugal ten unha das máis altas taxas de penetración de telefonía móbil do
mundo, sendo que o número de aparellos de comunicacións móbiles xa superou o
número da súa poboación total, sendo no ano 2007 o número de usuarios de
13.413.000. Esta rede, que tamén ofrece conexións sen fío á Internet móbil,
abrangue todo o territorio. Ao final do primeiro trimestre de 2008 existían en
Portugal preto de 1,713 millóns de usuarios con acceso á Internet en banda larga
e cerca de 1,58 millóns de accesos á Internet fixa, dos cales aproximadamente
1,52 millóns en banda larga, superando por vez primeira o número de usuarios de
banda larga móbil ao de clientes de banda larga fixa.

A maioría dos portugueses utiliza televisión por cable. Tendo en conta os
crecementos en ambas as tecnoloxías, ao final do primeiro trimestre de 2008, os
usuarios dos servizos de TV por subscripción soportados en redes de distribución
por cable ou satélite (DTH) representaban preto do 36,2 por cento dos
aloxamentos, un punto porcentual máis do que no trimestre anterior. Sendo a
penetración destes servizos ser superior á media nas Rexións Autónomas, que
tamén verificaron crecementos significativos. Por iniciativa do Goberno, a
constitución da Rádio e Televisão de Portugal (RTP) foi feita o 15 de decembro
de 1955. En 1975, a RTP foi nacionalizada, transformándose na empresa pública
Radiotelevisão Portuguesa, máis tarde Rádio e Televisão de Portugal. Cara a
finais do século, o Estado concedeu licenza para a creación de dúas estacións de
televisión: Sociedade Independente de Comunicación (SIC, 1992) e Televisão
Independente (TVI, 1993). En 2011, estes eran os únicos catro canles en sinal en
aberto existentes en Portugal. Alén das canles nacionais, existen outras dúas
rexionais: RTP Azores (1975) e RTP Madeira (1972). A Rádio e Televisão de
Portugal (RTP) mantén tres emisoras a nivel estatal de radio: Antena 1, Antena 2
e Antena 3. Mais alén destas, existen múltiples emisoras privadas, sendo as máis
coñecidas e antigas, a Rádio Renascença, a Rádio Comercial e o Rádio Clube
Português.

En canto á prensa escrita, cómpre destacar o xornal Açoriano Oriental, xornal
máis antigo de Portugal e un dos dez máis antigos do mundo, xa que foi fundado o
18 de abril de 1835. Ao longo dos anos xurdiron multitude de diferentes xornais,
sendo os máis destacados O Século (1880-1977, Lisboa), o Diário de Notícias
(desde 1864, Lisboa), o O Primeiro de Janeiro (desde 1868, Porto), o Jornal de
Notícias (desde 1888, Porto), o Expresso (desde 1973, Lisboa), o Correio da
Manhã (desde 1979, Lisboa) e o Público (desde 1990, Lisboa). Existen ademais
unha caterva de revistas nas bancas sobre os máis variados temas, sendo as que
tratan os asuntos da vida social ás que teñen máis lectores. Destas, Nova Gente,
Caras, Lux, VIP e Flash son as máis vendidas. No tocante aos xornais e revistas
desportivas, os máis coñecidos son A Bola (desde 1945), o Record (1948) e o O
Jogo (1985).

As actividades de investigación científica e tecnolóxica en Portugal son sobre
todo dirixidas no ámbito dunha rede de unidades de Investigación e
Desenvolvemento (I+D) pertencentes a universidades públicas e estatais de
xestión autónoma de investigación, en institucións como o INEGI (Instituto de
Enxeñaría Mecánica e Xestión Industrial), o INESC (Instituto de Enxeñaría de
Sistemas e Computadores) ou o INETI (Instituto Nacional de Enxeñaría, Tecnoloxía
e Innovación). O financiamento deste sistema de investigación é levado a cabo
principalmente baixo a autoridade do Ministerio da Ciencia, Tecnoloxía e Ensino
Superior. As maiores unidades de I+D das universidades públicas, debido o seu
número significativo de publicacións que alcanzaron o recoñecemento
internacional, inclúen institucións de investigación de biociencias como o
Instituto de Ciencias Biomédicas Abel Salazar (Coímbra), o Instituto de Medicina
Molecular (Lisboa), o Centro de Neurocirurxías e Bioloxía Celular, o Instituto
de Patoloxía e Inmunoloxía Molecular (IPATIMUP, Porto) e o Instituto de Bioloxía
Molecular e Celular (Porto). En canto aos centros de investigación apoiados polo
Estado, cómpre destacar o Laboratorio Internacional Ibérico de Nanotecnoloxía en
Braga. Entre as maiores institucións non estatais está o Instituto Gulbenkian de
Ciencia e a Fundación Champalimaud, que outorga anualmente un dos máis elevados
premios monetarios do mundo relacionado coa ciencia. Unha serie de empresas
nacionais e multinacionais de alta tecnoloxía, son tamén responsables por
proxectos de investigación e desenvolvemento. Unha das máis antigas academias de
Portugal é a Academia das Ciencias de Lisboa, fundada o 24 de decembro de 1779
durante o reinado de D. Maria I.

Portugal ten ademais asinados acordos con varias organizacións científicas
europeas con vista á plena adhesión. Estas inclúen a Axencia Espacial Europea
(ESA), o Laboratorio Europeo de Física de Partículas (CERN), o Proxecto ITER e o
Observatorio Austral Europeo (ESO). Portugal ten entrado tamén en acordos de
cooperación co Instituto Tecnolóxico de Massachusetts (MIT) (Estados Unidos) e
outras institucións norteamericanas, a fin de desenvolver e aumentar a eficacia
do ensino superior e de investigación no país. En canto a investigadores,
António Egas Moniz recibiu en 1949 o Premio Nobel de Medicina, despois de ser
proposto en cinco ocasións, polo seu descubrimento, compartido co suízo Walter
Rudolf Hess, do valor terapéutico da lobectomía en determinadas psicoses.

Os transportes foron considerados como unha prioridade na década de 1990, sobre
todo debido ao aumento da utilización de vehículos automóbiles e á
industrialización. Portugal foi un dos primeiros países do mundo a ter unha
autoestrada, inaugurada en 1944, ligando Lisboa co Estadio Nacional, o que sería
a futura Autoestrada Lisboa-Cascais (actual A5). No entanto, a pesar de seren
posteriormente construídos algúns outros treitos nas décadas de 1960 e 1970, só
ao final da década de 1980 foi iniciada a construción de autoestradas a grande
escala. Hoxe en día a rede de autoestradas portuguesas é bastante desenvolvida e
percorre case todo o territorio, ligando todo o litoral e as principais cidades
do interior, incluíndo ligazóns con Galicia como a Autoestrada A3, nunha
extensión total de aproximadamente 3.000 km. Ademais das autoestradas hai aínda
os Itinerarios Principais (IP) e os Itinerarios Complementarios (IC), que poden
ser constituídos por autoestradas, vías rápidas (estrada destinada só a tráfico
motorizado, con cruzamentos desnivelados e de acceso restrinxido a nós de
conexión) e estradas nacionais. O país ten 82.900 km de rede de estradas, dos
cales 71.294 km son pavimentadas. Dentro da rede de autoestradas, preto de
1.700 km requiren o pagamento de peaxe.

As dúas principais áreas metropolitanas teñen sistemas de metro: o Metro de
Lisboa e o Metro Sul do Tejo na Área Metropolitana de Lisboa; e no Porto, o
Metro do Porto, cada unha con máis de 35 quilómetros de liñas. O transporte
ferroviario de pasaxeiros e mercadorías é levado a cabo utilizando os 3.319 km
de liñas ferroviarias en servizo, dos cales 1.436 encóntranse electrificados e
aproximadamente 900 permiten velocidades de circulación superiores aos 120 km/h
(datos de 2008). En canto ao largo de vía, hai 2.700 km de vía con largo ibérico
(1.668 mm), 192 km con vía estreita de 1.000 mm e 427 km de vía estreita de
0.760 mm. A rede ferroviaria está xestionada pola Rede Ferroviaria Nacional
(REFER) mentres que os transportes de pasaxeiros e mercadorias son da
responsabilidade de Comboios de Portugal (CP), ambas empresas públicas. En 2006
a CP transportou 133 millóns de pasaxeiros e 9,75 millóns de toneladas de
mercadorías.

Lisboa ten unha posición xeográfica que a torna nun punto de escala para moitas
compañías aéreas estranxeiras nos aeroportos en todo o país. En 2010, o Goberno
estaba a estudar o proxecto para a construción dun novo Aeroporto Internacional
en Alcochete, para substituír o actual aeroporto da Portela. No ano 2013 o país
posuía de 64 aeroportos, 43 deles con pistas pavimentadas, sendo os máis
importantes o de Lisboa (Portela), centro de conexión da TAP Portugal e de
Portugália, Faro, Porto (Francisco Sá Carneiro), Funchal (Madeira) e Ponta
Delgada (João Paulo II — Azores). Os principais portos marítimos son Leixões,
Lisboa, Setúbal e Sines, posuíndo tamén posúe cerca de 210 km de hidrovías. En
canto ao transporte por cano, hai no país 1.344 km de gasodutos, 11 km de
oleodutos e 188 km de canos para produtos refinados.

Portugal é un país altamente deficitario en termos enerxéticos, que en 2005
importaba a totalidade dos combustibles fósiles que consumía. Tal facto implica
que ese ano Portugal importou o 87,3 % da enerxía total que consumiu (en
toneladas equivalentes de petróleo ou teps). Respecto á produción de
electricidade, Portugal produciu, en 2005, o 85 % da electricidade que consumiu
(importando o restante 15 %). A produción doméstica total ese mesmo ano foi
4.657 GW•h repartida do seguinte modo en termos das fontes utilizadas: non
renovables: 80,8 % (carbón: 32,7 %, gas natural: 29,2 %, petróleo: 18,9 %);
renovables: 19,2 % (hidroeléctrica: 11 %, eólica: 3,8 %, biomasa: 3,0 %, outras:
1,4 %). O goberno de Portugal pretende que até 2010, o 45 % da electricidade
producida sexa obtida a partir de fontes renovables.

O Encoro de Alqueva, no Alentexo, que serve á irrigación dos campos e xera
enerxía hidroeléctrica, era no ano 2009 o maior de Europa, creando o maior lago
artificial na rexión occidental europea. Esta obra foi un dos maiores proxectos
de investimento do país. No tocante á enerxía solar fotovoltaica destacan as
estacións de Brinches, inaugurada en 2007 no concello de Serpa (Beja) cunha
produción de 11 MW, e a planta de Amareleja, no concello de Moura (tamén en
Beja), que cunha produción máxima de 62 MW é a maior do mundo. Paralelamente
entrou en funcionamento a primeira explotación comercial do mundo da enerxía
undimotriz en setembro de 2008, situada 5 km ao ancho de Aguçadoura, no concello
de Póvoa de Varzim (Porto). Tamén a potencia instalada en parques eólicos foi
aumentada para 5.100 MW en 2012 (contra os 2.000 MW instalados até mediados de
2007) mentres a potencia hidroeléctrica instalada deberá atanguer os 7.000 MW en
2020 (contra os cerca de 5.000 MW de 2005). Os investimentos en enerxías
renovábeis en Portugal poderán totalizar 120 mil millóns de euros até 2020.

Portugal desenvolveu unha cultura de seu froito das diversas civilizacións que
deixaron a súa pegada no país durante séculos. literatura portuguesa
desenvolvida a partir das cantigas e da tradición oral é unha das literaturas
máis antigas da Europa occidental. Ata 1350, os trabadores galego-portugueses
espallaron a súa influencia literaria a toda a Península Ibérica. Ao longo dos
séculos xurdiron grandes figuras de renome internacional dentro da literatura
portuguesa. Cómpre destacar primeiramente a Gil Vicente (ca. 1465-ca. 1536),
primeiro gran dramaturgo portugués e un dos fundadores da tradición dramática en
toda a Península. Case contemporáneo seu foi o aventureiro e poeta Luís de
Camões (ca. 1524-1580), autor do poema épico Os Lusíadas, coas Eneidas de
Virxilio coma principal influencia. Xa no período da poesía moderna portuguesa,
fondamente arraigada nos estilos neoclásico e contemporáneo, destacou
principalmente Fernando Pessoa (1888–1935). A literatura contemporánea
portuguesa está representada por autores da soa de Almeida Garrett, Camilo
Castelo Branco, Eça de Queirós, Sophia de Mello Breyner Andresen, e António Lobo
Antunes. En especial cabe destacar a popularidade e distinción de José Saramago,
gañador en 1998 do Premio Nobel de Literatura.

Portugal é internacionalmente coñecido pola súa tradición folclórica, en grande
medida grazas ao Fado e aos seus derivados. O Fado, trátase dun estilo musical
melancólico e urbano, que adoita vir asociado á guitarra portuguesa e á saudade.
O Fado de Coímbra, é un dos tipos de fado máis destacados. Internacionalmente,
os principais cantores de fado son Amália Rodrigues, Carlos Paredes, José
Afonso, Mariza, Carlos do Carmo, Mísia, e Madredeus. Un dos grupos portugueses
máis coñecidos internacionalmente, especialmente en Alemaña, é a banda metal
gótica Moonspell. Ademais do fado e do folk, os portugueses gustan da música pop
e outros estilos musicais, particularmente de Norteamérica e o Reino Unido, que,
xunto ás bandas e cantantes brasileiros e portugueses copan as listas de éxitos
do país. Algunhas das bandas que gozan de éxito internacional son Blasted
Mechanism e The Gift, as dúas nomeadas para o MTV Music Award. Cada ano,
celébranse en Portugal diversos festivais musicais, como o Festival Suroeste en
Zambujeira do Mar, Festival de Paredes de Coura en Paredes de Coura, Festival
Vilar de Mouros preto de Caminha, e Rock in Rio Lisboa e Super Bock Super Rock
en Lisboa. Fóra da estación estival, seguen celebrándose un gran número de
festivais, coma o Flowfest ou o Hip Hop Porto. Destaca a Queima das Fitas un dos
maiores eventos festivos en moitas cidades portuguesas, onde os estudantes
celebran esta festa.

No eido da música clásica, Portugal está representada por nomes da soa da
pianista Maria João Pires, e no pasado por músicos como a violoncellista
Guilhermina Suggia. Entre os compositores destacan Luís de Freitas Branco o seu
pupilo Joly Braga Santos, e Fernando Lopes-Graça. No tocante á arquitectura,
destacan a nivel internacional Eduardo Souto de Moura, Álvaro Siza Vieira e
Gonçalo Byrne e Tomás Taveira, máis notable a nivel portugués. No referente ao
eido da pintura, Portugal posúe unha rica historia pictórica. Os primeiros
pintores portugueses de soa apareceron no século XV, como Nuno Gonçalves
vencellado ao período gótico. A mediados do século XIX e comezos do XX destacan
pintores como José Malhoa, coñecido polo seu traballo chamado Fado, e Columbano
Bordalo Pinheiro (quen pintou retratos de Teófilo Braga e Antero de Quental)
ambos os dous enmarcados dentro do estilo naturalista.

Coa chegada do século XX, Portugal viu a chegada do modernismo, estilo no que
destacarían algúns dos principais pintores portugueses como Amadeo de
Souza-Cardoso, quen estivo fondamente influenciado polos pintores franceses,
particularmente por Sonia e Robert Delaunay. Entre os seus mellores traballos
atópase Canção Popular a Russa e o Fígaro. Outro importante pintor e escritor da
época foi Almada Negreiros, amigo de Fernando Pessoa, de quen pintou un retrato.
El estaba fondamente influenciado polos estilos cubista e futurista. Os
principais pintores destacados no eido das artes visuais son Maria Helena Vieira
da Silva, Júlio Pomar, e Paula Rego. A partir da década dos anos 90, Portugal
incrementou o seu número de centros culturais abertos ao público, engadindo á
Fundación Calouste Gulbenkian establecida en 1956 na cidade de Lisboa o Centro
Cultural de Belém (Lisboa), a Fundación Serralves e maila Casa da Música, as
dúas no Porto, ademais de novas infraestruturas culturais como bibliotecas
públicas e salas de concertos construídas ou restauradas ao longo do país.

A arquitectura en Portugal foi, como na maioría dos Estados europeos,
drasticamente influenciada polos movementos culturais e estéticos que
caracterizaron as distintas épocas da Historia da Arte, o que resultou nun rico
legado patrimonial. Ademais, como todos os aspectos da cultura de Portugal, está
marcada pola historia do país e os distintos pobos que se instalaron e
influenciaron o seu actual territorio, como por exemplo os romanos, os suevos
entre outros pobos xermánicos relacionados, visigodos e árabes, ben como a
influencia dos principais centros artísticos europeos a partir do cuais foron
introducidos os estilos arquitectónicos xerais: románico, gótico, renacentista,
barroco e neoclásico. Entre as principais manifestacións locais da arquitectura
portuguesa están o Estilo manuelino, a versión portuguesa do gótico, e o estilo
pombalino, unha mistura do barroco tardío e o neoclasicismo que se desenvolveu
despois do Gran Terremoto de Lisboa de 1755.

Despois da fin do período neoclásico (século XIX), aparece poucas décadas máis
tarde, como reacción, o romanticismo, que nega os principios de harmonía, orde e
proporción. A Estación do Rossio ou o Palacio da Pena son destacados exemplos de
obras deste estilo arquitectónico. A finais dese mesmo século, os enxeñeiros
introducen a arquitectura do ferro, destacando obras hoxe tan icónicas como o
Elevador de Santa Justa en Lisboa, a Ponte Don Luís I no Porto e as pontes de D.
Maria Pia (Porto) e a Ponte Eiffel (Viana do Castelo) deseñadas pola compañía do
enxeñeiro francés Gustave Eiffel. Xa no século XX, o Art Nouveau non tivo grande
presenza en Portugal, con todo, si tivo gran difusión o Art Déco durante a
década de 1920 e 1930 coa chegada de arquitectos portugueses formados nas Beaux
Arts francesas, destacando sobre todo Cassiano Branco e José Marques da Silva no
Porto, este último proxectista de obras como a Estación de São Bento e a Casa de
Serralves. O Art Déco volvería a rexurdir durante un curto período de tempo
durante as décadas de 1950 e 1960.

Durante o Estado Novo, produciuse un novo estilo arquitectónico, o Portugués
Suave, hoxe tamén coñecido como Estilo Nacionalista, Estilo Tradicionalista ou
Estilo Estado Novo. Este corrente xurdiu dun grupo de arquitectos que, xa desde
comezos do século XX, buscaba crear unha arquitectura "xenuinamente portuguesa".
Un dos mentores desta corrente foi o arquitecto Raul Lino, teórico da casa
portuguesa. O resultado foi a creación dun estilo que utilizaba as
características modernas da enxeñaría decoradas cunha mestura de elementos
estéticos exteriores recollidos da arquitectura portuguesa dos séculos XVII e
XVIII e das casas tradicionais de varias rexións de Portugal. Con todo, o estilo
é aínda hoxe en día criticado por varios arquitectos e intelectuais portugueses.

Durante o fin da década de 1940 aparece unha crecente corrente modernista, con
especial foco na cidade do Porto coa creación da Organização de Arquitectos
Modernos (ODAM), que absorbe as teorías e conceptos de Le Corbusier e Mies van
der Rohe e aplícaas e ensínaas no país. É con esta importante corrente
modernista como pano de fondo que, coa apertura de Portugal ao foco
internacional após da fin da ditadura, arquitectos como Álvaro Siza Vieira e
Eduardo Souto de Moura gañan relevo internacional cunha arquitectura que se
desenvolve a partir dos estudos e discusións formadas durante os anos 1950 e
1960 em Portugal, sobre a fusión dos preceptos modernistas coa arquitectura
local, concepto defendido por Fernando Távora e Viana de Lima, dous dos
principais nomes da corrente modernista en Portugal, entre moitos outros. Outros
destacados arquitectos do século XX poden ser Gonçalo Byrne ou Tomás Taveira.
Tanto Siza (1992) como Souto de Moura (2011) foron galardoados co Premio
Pritzker, o premio máis importante do mundo da arquitectura a nivel
internacional.

Os inicios da literatura portuguesa atópanse no galego-portugués medieval,
desenvolvida orixinalmente no Reino de Galicia. Formalmente considérase que
naceu no momento en que xurdiu a escrita da lingua, ao redor dos séculos XII e
XIII, aínda que é probable a existencia de formas poéticas anteriores. Os
primeiros documentos literarios conservados pertencen precisamente á lírica
galego-portuguesa, desenvolvida entre os séculos XII e XIV cunha importante
influencia na poesía trobadoresca provenzal. Esta lírica esta formada por
cancións ou cantigas breves, difundidas por trobadores (poetas) e segreis
(instrumentistas). A lírica estendeuse alén do reino, sendo o exemplo máis
senlleiro as Cantigas de Santa María escritas por Afonso X o Sabio, Rei de
Castela.

Os primeiros poetas coñecidos desta época son Johan Soarez de Pávia, Paio Soares
de Taveirós, sendo de autoria deste último a "Cantiga da Ribeirinha", tamén
coñecida como "Cantiga da Garvaia". Algúns dos trobadores máis coñecidos desta
época poden ser Mendinho, Martín Codax ou Johan de Cangas. Máis tarde algúns
desenvolverían a súa arte na corte do rei D. Afonso III e máis tarde na de D.
Dinis, ambos os monarcas protectores e promotores da cultura. O corpus total da
lírica galaico-portuguesa, composto por 1685 textos, excluíndo as Cantigas de
Santa María, está reunido en Cancioneiros ou Libros de Cantigas: o Cancioneiro
da Ajuda, o Cancioneiro da Biblioteca Vaticana e o Cancioneiro da Biblioteca
Nacional de Lisboa (Colocci Brancuti), alén dos pergamiños Vindel e Sharrer. A
prosa tivo porén un desenvolvemento máis tardío que a poesía, e non apareceu até
o século XIII, época em que adoptou a forma de breves crónicas, haxiografías e
tratados de xenealoxía denominados Libros de Liñaxes. Non se conservou ningún
cantar de xesta, mais si, en cambio, libros de cabalaría, como a "Demanda do
Santo Graal".

O Renacemento produciu unha pléiade de poetas, historiadores, críticos, teólogos
e moralistas que fixeron do século XVI unha idade de ouro. O gran número de
palabras eruditas importadas do latín clásico e do grego antigo durante esta
época aumentou o léxico e a complexidade da lingua. En 1516 Garcia de Resende
publicou o "Cancioneiro Geral" con obras de máis de 200 autores dos tempos de D.
Afonso V e D. João II. Entre estes estaban o propio Resende, coas Trovas á Morte
de Inês de Castro, e tres nomes que mudaron o curso da literatura do país: Sá de
Miranda, Bernardim Ribeiro e Gil Vicente, primeiro gran dramaturgo portugués.
Así, o século iníciase coa introdución de novos xéneros literarios. Sá de
Miranda, regresado de Italia en 1526, introduciu as formas da escola italiana: o
soneto, a canción, a sextina, mentres que Gil Vicente escribiu e representou
corenta e unha pezas de dramaturxia. Os seus textos satirizaban os novos tempos,
de mudanza das xerarquías sociais inflexibles da Idade Media cara á nova
sociedade do renacentista. Na prosa, a novela de cabalaría foi un fenómeno
literario durante todo o século XVI en Europa. En Portugal destaca a Crónica do
Emperador Clarimundo (1522), primeira obra impresa de João de Barros, sendo o
máis famoso o Palmeirim de Inglaterra (1541) de Francisco de Morais, traducido
en francés e italiano en 1553 e inglés en 1602. A popularidade destas novelas
foi tal, que influenciou a orixe do nomes e pobos "descubertos", como a
Patagonia e California. Con todo, cómpre destacar sobre todo neste período a
Luís de Camões, autor da epopea Os Lusíadas, considerado unha das maiores
figuras da literatura en lingua portuguesa e un dos grandes poetas de Occidente.

O século XVII ficou marcado pola introdución do barroco, sendo xeralmente
considerado como un século de decadencia literaria. Con todo, cómpre destacar a
existencia de escritores como o Padre António Vieira, o Padre Manuel Bernardes e
Francisco Rodrigues Lobo. Os escritores do século XVIII, para contradicir a
decadencia da fase barroca, fixeron un esforzo para tentar de recuperar o nivel
da idade dourada a través da creación de Academias e Arcadias literarias, dando
lugar ao período do neoclasicismo. Co século XIX, foron abandonados os ideais
neoclásicos, sendo introducido por Almeida Garrett o romanticismo, seguido por
Alexandre Herculano e Rebelo da Silva. No campo da novela, na segunda metade do
século XIX, desenvolveuse o realismo, cuxos máximos representantes foron Eça de
Queirós, Ramalho Ortigão e Camilo Castelo Branco. A principios do século XX
xurdiu o grupo da "Renascença Portuguesa", en torno da revista A Águia. Con
todo, o grande poeta de comezos do século é Fernando Pessoa, que aínda que non
tivo un gran éxito en vida, despois de súa morte ten pasado estar considerado á
par de Camões como o mellor poeta portugués de todos os tempos. Xa na época
contemporánea, a literatura destaca polo desenvolvemento da prosa de ficción,
grazas a autores como Miguel Torga, António Lobo Antunes ou o Premio Nobel de
Literatura José Saramago.

A música tradicional portuguesa é variada e moi rica. Do folclore forman parte
as danzas do Vira do Miño, os Pauliteiros de Miranda, da zona mirandesa, o
Corridinho do Algarve ou o Bailinho de Madeira. Os instrumentos típicos son o
cavaquiño, a gaita, o acordeón, o violín, os tambores, a guitarra portuguesa
(instrumento característico do fado) e unha variedade de instrumentos de vento e
percusión. Existen ademais na cultura popular bandas filharmónicas que
representan cada localidade e que tocan varios estilos de música, desde a máis
popular até clásica.

O máis coñecido estilo de música portugués é o Fado, cuxa intérprete máis
célebre foi Amália Rodrigues. Outros cantantes como A Severa, Alfredo
Marceneiro, António Pinto Basto, Vicente da Câmara, Nuno da Câmara Pereira, Frei
Hermano da Câmara, João Braga, Carlos do Carmo, Adriano ou Hermínia Silva tamén
se distinguiron como fadistas. Porén, o Fado ten tamén asistido nos últimos anos
á aparición dunha nova xeración cantantes que atinxen gran éxito, como Ricardo
Ribeiro, Cristina Branco, Camané, Kátia Guerreiro, Ana Moura, Mafalda Arnauth,
Carminho, Mísia e António Zambujo, entre outros, ben como de novos guitarristas
como Bernardo Couto. Recentemente, a través dos Madredeus e de cantantes como
Mariza ou Dulce Pontes, a música portuguesa ten atinxido un gran de
recoñecemento internacional e ten axudado a divulgar a lingua portuguesa en todo
o mundo. A nivel de instrumentistas merece realce a carreira e composicións do
guitarrista Carlos Paredes, o máis coñecido mestre de guitarra portuguesa.

Dentro de outros estilos de música, as referencias da canción de finais do
século XX, principalmente do período pre e pos-revolucionario, son Zeca Afonso,
cuxa canción Grândola, Vila Morena foi un dos sinais que deu comezo á Revolución
dos Caraveis, Sérgio Godinho, Fausto, Adriano Correia de Oliveira, Vitorino,
José Mário Branco e os Trovante, entre outros. Mesmo sendo aínda o fado o xénero
máis coñecido alén dos territorio portugués, a "nova" música portuguesa tamén
ten un papel importante demostrando grande orixinalidade. Rui Veloso, The Gift,
Mafalda Veiga, Kátia Guerreiro, Sara Tavares, Jorge Palma, Clã, David Fonseca,
GNR, Ornatos Violeta, Xutos & Pontapés, Moonspell, Da Weasel, Fingertips,
Primitive Reason, Deolinda, Mão Morta, Blasted Mechanism ou Mind Da Gap son só
algúns dos nomes máis coñecidos, indo do rock, á pop-eletrónica e ao rap, entre
outros estilos.

A música clásica portuguesa constitúe un capítulo importante da música
occidental. Ao longo dos séculos, sobresaíron nomes de compositores e
intérpretes como os trobadores Martín Codax e D. Dinis, os polifonistas Duarte
Lobo, Filipe de Magalhães, Manuel Cardoso e Pedro de Cristo, o organista Manuel
Rodrigues Coelho o compositor e clavista Carlos Seixas, a cantante Luísa Todi, o
sinfonista e pianista João Domingos Bomtempo ou o compositor e musicólogo
Fernando Lopes-Graça. O período de ouro da música portuguesa coincidiu,
discutiblemente, co apoxeo da polifonía clásica no século XVII (Escola de Évora,
Santa Cruz de Coímbra). Entre as grandes referencias actuais, pontifican os
nomes dos pianistas Artur Pizarro, Maria João Pires, Olga Prats e Sequeira
Costa, da violista Ana Bela Chaves, do violinista Carlos Damas, do compositor
Emmanuel Nunes ou o do compositor e mestre Álvaro Cassutto. As orquestras
sinfónicas máis importantes son a Orquestra da Fundación Gulbenkian, a Orquestra
Nacional do Porto e a Orquestra Sinfónica Portuguesa. En relación á ópera, o
Teatro Nacional de São Carlos en Lisboa é o máis representativo.

A cociña portuguesa é diversa e cada zona do país ten os seus pratos típicos,
incluíndo os máis diversos alimentos, desde as carnes de bovino, carneiro, porco
e aves até os variados embutidos, pasando polas diversas especies de peixe
fresco (sardiña e xarda) e marisco. Con todo o peixe máis consumido e un dos
principais pratos portugueses é o bacallau, existindo unha gran cantidade de
distintas receitas, existindo, polo menos, unha para cada día do ano (como por
exemplo bacalhau à Brás, à Gomes de Sá ou en pasteis). Xunto co bacallau, os
tres pratos de peixe máis populares son a xarda, as sardiñas asadas e a
caldeirada. En canto á carne, os pratos típicos da cociña portuguesa inclúen
carne de gando vacún, porco, cordeiro, ou polo, ademais de multitude de
embutidos, destacando entre os pratos de carne a feijoada, cozido à portuguesa,
frango de churrasco, e a carne de porco à alentejana.

Outros pratos típicos a destacar son as espetadas de Madeira, o cozido vulcânico
dos Azores (São Miguel), o leitón asado à moda da Bairrada, os roxóns de Aveiro
e do Miño, a chanfana da Beira, os peixes grellados, moi consumidos no litoral,
as tripas (da rexión do Porto), as pataniscas (da rexión de Lisboa) ou o
gazpacho (do Alentexo e o Algarve). A cociña portuguesa influenciou tamén outras
gastronomías, tales como a xaponesa, coa introdución da tempura. Entre os
queixos sobresaen, entre muitos outros, os da Serra da Estrela, o de Azeitão ou
o de São Jorge. Entre os pratos de comida rápida son característicos a
francesinha de Porto, e as bifanas (porco grelado), prego (carne de vaca
grelada) ou o leitão (sándwichs de leitón).

Os viños portugueses teñen soa mundial, sendo coñecidos xa dende o tempo dos
romanos, quen asociaban o seu deus Baco. Hoxe en día, os viños portugueses son
ben coñecidos internacionalmente, tendo recibido diversos recoñecementos pola
súa calidade. Algúns dos mellores viños portugueses son: Vinho Verde, Vinho
Alvarinho, Vinho do Douro, Vinho do Alentejo, Vinho do Dão e o Vinho da Bairrada
e os doces viño do Porto, viño de Madeira, Moscatel de Setúbal e o Favaios. O
viño do Porto é o viño portugués máis coñecido no estranxeiro e a súa rexión
vitivinícola é unha das máis antigas do mundo. Entre os pratos máis típicos da
pastelería portuguesa, destacan os pastéis de Belém (ou pastéis de nata)
orixinarios de Lisboa, os ovos moles de Aveiro, o pastel de Tentúgal e a
sericaia ou o pão-de-ló de Ovar, entre outros. Moitos dos doces hoxe estendidos
por todo o territorio proceden dos antigos conventos. Entre os portugueses
existe un culto pola boa comida, existindo, ao longo do país, milleiros de
restaurantes e tascas.

O futbol é o deporte máis coñecido e practicado en Portugal, á vista o dato de
que no ano 2009 que entre o medio millón de deportistas federados que había no
país, case un terzo (144.557) era futbolistas, contando o fútbol profesional e
non profesional, distribuídos en distintos, o que supón a existencia de tres
veces máis practicantes deste deporte que do segundo máis practicado, o
baloncesto (40.250 atletas federados). Ademais, na década de 2000, o número de
xogadores non parou de medrar en parte ao pulo que supuxo a organización da
Eurocopa de 2004. Nese torneo a selección portuguesa chegou á final, xogada no
Estádio da Luz de Lisboa onde perdeu ante Grecia. No ano 2016, a selección
consegue gañar o seu primeiro gran torneo, a Eurocopa, tras vencer na final á
anfitrioa Francia. O futbolista Eusébio foi un gran símbolo do fútbol portugués,
sendo considerado un dos xogadores máis importantes da historia do fútbol,
gañador do Balón de Ouro e da Bota de Ouro en dúas ocasións. Con Eusébio
Portugal conseguiu a súa mellor clasificación nun Mundial, o terceiro posto na
edición de Inglaterra 1966. Despois de Eusébio chegaron ao fútbol do país outros
destacados futbolistas como é o caso de Paulo Futre, Luís Figo, Vítor Baía,
Fernando Couto, Rui Costa, João Pinto, Deco, Pauleta, João Moutinho ou Cristiano
Ronaldo, gañador do Balón de Ouro en 2013 e 2014.

A nivel de clubs, destacan sobre todo o Sport Lisboa e Benfica(que xoga no
Estádio da Luz), o Sporting Clube de Portugal (que xoga no José Alvalade) e o
Futebol Clube do Porto (que xoga no Dragão). Estes tres clubs son coñecidos en
Portugal como "Os Três Grandes", Outros clubs destcados son Os Belenenses, a
Académica de Coimbra e o Vitória de Guimarães, grupo ao que se uniron
posteriormente o Sporting Clube de Braga e o Boavista. A nivel europeo destacan
os títulos da Copa de Europa ou UEFA Champions League do Benfica (1961 e 1962) e
do Porto (1987 e 2004), tamén os dous trofeos da Copa da UEFA ou UEFA Europa
League do Porto (2003 e 2011), así como unha Supercopa de Europa (1987). O
Sporting tamén posúa un título europeo ao gañar a Recopa en 1964. A nivel
internacional tanto o Porto proclamouse campión da Copa Intercontinental en dúas
ocasións: 1987, 2004, mentres que o Benfica foi finalista outras dúas veces
(1961 e 1962). A nivel de adestradores cómpre destacar a popularidade de José
Mourinho e de André Villas-Boas.

Alén do fútbol, algunhas das modalidades deportivas nas que o país máis destaca
a nivel internacional son o rugby, a vela, a equitación, o judo, o ciclismo, a
esgrima, o piragüismo, o hóckey a patíns (onde é unha gran potencia), o
atletismo, o tiro, o surf e o tenis. Portugal participou en todos os Xogos
Olímpicos desde as Olimpíadas de Estocolmo de 1912, tendo gañado catro medallas
de ouro en atletismo: Carlos Lopes campión da maratón nas Olimpíadas dos Ánxeles
1984; Rosa Mota, tamén na maratón, nas Olimpíadas de Seul 1988; Fernanda Ribeiro
nos 10.000 m nas Olimpíadas de Atlanta 1996; e Nelson Évora nas Olimpíadas de
Pequín 2008, así como numerosas medallas de prata e bronce nos restantes
deportes.

O cine portugués xurdiu a finais do século XIX. Introduciuse no país en 1896 coa
proxección de filmes estranxeiros e coa rodaxe ese mesmo ano do primeiro filme
luso, Saída do Pessoal Operário da Fábrica Confiança. A primeira sala de cine
abriu en 1904 e o primeiro filme guionizado foi O Rapto de Uma Actriz (1907).
Non foi ata o ano 1931 cando se rodou primeiro filme sonoro A Severa. A era
dourada do cine portugués comezaría en 1933 con A Canção de Lisboa, e esta
duraría dúas décadas, con filmes como O Pátio das Cantigas (1942) e A Menina da
Rádio (1944). Aniki-Bóbó (1942), a primeira obra de Manoel de Oliveira, marcou
un fito co seu estilo realista herdeiro do Neorrealismo italiano. Na década de
1950, a industria estancouse. A comezos dos ano 1960 aparece o movemento do
Cinema Novo, que seguía o estilo da Nouvelle Vague francesa, con filmes como Dom
Roberto (1962) e Os Verdes Anos (1963). Este movemento fíxose particularmente
relevante despois da Revolución dos caraveis de 1974. En 1989, Recordações da
Casa Amarela de João César Monteiro gañou o León de Prata no Festival
Internacional de Cine de Venecia, e no 2009, Arena de João Salaviza gañou a
Palma de Ouro á mellor curtametraxe no Festival Internacional de Cine de Cannes.
O cine portugués é apoiado polo Instituto do Cinema e do Audiovisual, unha
institución do goberno que lle dá o financiamento.

A seguinte é unha lista das festividades nacionais de Portugal. Con todo, cómpre
destacar que no ano 2013 foron suprimidos o Corpo de Deus, a Implantación da
República, Todos os Santos e a Restauración da Independencia durante un período
de cinco anos por mor da crise económica do 2008.



https://gl.wikipedia.org/wiki/Reino_Unido

O Reino Unido de Gran Bretaña e Irlanda do Norte (en inglés: United Kingdom of
Great Britain and Northern Ireland),[nota 1] ou simplemente Reino Unido
(incorrectamente chamado Gran Bretaña ou Inglaterra) é un país e un estado
soberano situado ao noroeste da Europa Continental. O seu territorio, con
capital en Londres, está formado xeograficamente pola illa de Gran Bretaña, o
nordés da illa de Irlanda e pequenas illas adxacentes. Irlanda do Norte é a
única parte do Reino cunha fronteira terrestre, que a separa da República de
Irlanda. Á parte desta fronteira, o Reino Unido está rodeado ao norte e ao oeste
polo océano Atlántico, ao leste polo Mar do Norte, ao sur polo Canle da Mancha e
ao oeste polo mar de Irlanda. A illa máis grande, Gran Bretaña, está unida a
Francia polo Eurotúnel.

O Reino Unido é unha monarquía parlamentaria comprendida por catro países
constituíntes; Escocia, Inglaterra, Irlanda do Norte e Gales; que teñen como
xefe de Estado á raíña Sabela II. As Dependencias da Coroa das Illas da Canle e
a Illa de Man non forman parte do Reino Unido, pero si forman unha federación
con el. O Reino Unido ten catorce Territorios de Ultramar, todos eles vestixios
do que foi o Imperio Británico, que na súa cúspide territorial chegou a
abranguer preto dun cuarto da superficie terrestre do planeta. É un país
desenvolvido e polo volume neto do seu produto interno bruto é considerado como
a quinta economía a nivel mundial.

O país foi a principal potencia mundial durante o século XIX e o comezo do
século XX, pero o custo económico das dúas guerras mundiais e o declive do seu
imperio na segunda parte do século XX diminuíron o seu rol de líder nas
relacións internacionais. Con todo, o Reino Unido mantén unha significativa
influencia económica, cultural, militar e política e é unha potencia nuclear.
Ademais, é un dos cinco membros permanentes do Consello de Seguridade das
Nacións Unidas con dereito a veto, e é membro do G8, a OTAN, a Unión Europea e a
Mancomunidade Británica de Nacións.

O nome oficial do país é Reino Unido de Gran Bretaña e Irlanda do Norte (en
inglés: United Kingdom of Great Britain and Northern Ireland), sendo Reino Unido
a forma abreviada máis habitual. O nome foi proposto por primeira vez no Acta de
Unión de 1707, na que os reinos de Inglaterra e Gales decidiron constituír un
novo reino xunto con Escocia, o cal tería o nome de "Reino Unido de Gran
Bretaña". Máis tarde, co Acta de Unión de 1800 a illa de Irlanda pasou a formar
parte do país, polo que o nome cambiou a "Reino Unido de Gran Bretaña e
Irlanda". En 1927, cando a República de Irlanda obtivo a súa independencia, o
país obtivo o seu nome actual "Reino Unido de Gran Bretaña e Irlanda do Norte".

A miúdo é denominado polo nome da illa que comprende a maior parte do seu
territorio, Gran Bretaña, ou tamén, por extensión, polo nome dun dos seus países
constituíntes, Inglaterra. O xentilicio do Reino Unido, así como o da illa de
Gran Bretaña é británico, aínda que tamén por extensión, en galego, adóitase
usar na fala corrente o xentilicio inglés.

Os primeiros seres humanos anatomicamente modernos chegaron ao territorio no
hoxe que hoxe se asenta o Reino Unido fai uns 30.000 anos. Ao final do período
prehistórico británico, crese que a poboación pertencía, na súa meirande parte,
a unha cultura chamada "céltica insular", que comprendía aos bretóns británicos
e os gaels irlandeses. A conquista romana, a partir do ano 43 d.C., levou á
creación da provincia romana de Britania, que durou 400 anos sur da illa. A era
romana foi seguida por unha invasión de colonos xermánicos anglosaxóns, o que
produciu que o territorio ocupado polos bretóns pasase a ser principalmente o
que hoxe é Gales, emigrando no século V cara á Bretaña francesa e Galicia. A
rexión poboada polos anglosaxóns unificouse como Reino de Inglaterra cara ao
século X. Mentres tanto, o gaélico falantes do noroeste de Gran Bretaña (Dál
Riata), con conexións co nordeste de Irlanda e, onde tradicionalmente se supón
que emigraron no século V, uníronse aos pictos para crear o Reino de Escocia no
século IX.

En 1066 os normandos invadiron Inglaterra e, despois da súa conquista,
apoderáronse de gran parte de Gales e Irlanda, e asentáronse en Escocia,
introducindo en cada país o modelo feudal do norte francés e a cultura
franco-normanda. As elites normandas influenciaron moito ás culturas locais,
aínda que tamén asimilando. Posteriormente os reis medievais ingleses
completaron a conquista do País de Gales e fixeron unha tentativa, finalmente
infrutuosa, de anexar Escocia. A partir de entón, os escoceses mantiveron a súa
independencia, aínda que en constante conflito con Inglaterra. Os monarcas
ingleses, a través da herdanza de importantes territorios en Francia e
reclamación polo trono francés, estiveron tamén involucrados en conflitos en
Francia, sendo o máis coñecido a Guerra dos Cen Anos.

A Idade Moderna viviu un conflito relixioso como resultado da Reforma e a
introdución das igrexas protestantes estatais en cada país. Gales incorporouse
totalmente no Reino de Inglaterra, e Irlanda constituíuse nun reino de unión
persoal coa coroa inglesa. No territorio que no futuro se convertería en Irlanda
do Norte, as terras da independente nobreza católica gaélica foron confiscadas e
entregadas a colonos protestantes de Inglaterra e Escocia. En 1603, os reinos de
Inglaterra, Escocia e Irlanda ficaron unidos baixo unha unión persoal, cando
Xacobe VI, rei dos escoceses, herdou as coroas de Inglaterra e Irlanda, e
trasladou a corte de Edimburgo a Londres. Porén, cada un dos países seguía a ser
unha entidade política separada, mantendo as súas propias institucións
políticas. Na segunda metade do século XVII, os tres reinos involucráronse nunha
serie de guerras entre eles (incluíndo a Guerra Civil inglesa), que levaron ao
derrocamento temporal da monarquía e o establecemento dunha república unitaria
de curta duración, a Mancomunidade (Commonwealth) de Inglaterra, Escocia e
Irlanda. Con todo, a monarquía foi restaurada e, a diferenza de gran parte do
resto de Europa, sen prevalecer o absolutismo real, grazas á Revolución
Gloriosa. A Constitución Británica desenvólvese sobre a base dunha monarquía
constitucional e un sistema parlamentario. Durante este período (en plena era
dos descubrimentos), particularmente en Inglaterra, desenvolveuse un gran poder
naval dirixido ao asentamento e a anexión de colonias de ultramar, sobre todo en
América do Norte.

O 1 de maio de 1707, foi creado o Reino de Gran Bretaña coa unión política dos
Reinos de Inglaterra e Escocia como resultado do Tratado de Unión asinado o 22
de xullo de 1706, e a súa ratificación polos parlamentos de ambos países, dando
paso á o Acta de Unión de 1707, isto sucedeu nun tempo no que Escocia estaba na
ruína económica; e a decisión foi pouco popular na ampla poboación escocesa. Os
Reinos de Inglaterra e Escocia, xunto co Reino de Irlanda, xa compartían o mesmo
rei dende a Unión das Coroas de 1603, cando Xacobe VI de Escocia herdou o reino
inglés e irlandés, trasladando a súa corte dende Edimburgo a Londres.

No seu primeiro século, o Reino Unido xogou un importante rol no desenvolvemento
das ideas occidentais do sistema parlamentar así como facendo importantes
contribucións á literatura, ás artes e as ciencias. Ademais os británicos
lideraron a Revolución Industrial, que transformou ao Estado alimentando ao
crecente Imperio Británico. Durante este tempo o Reino Unido, ao igual que
outras grandes potencias, estivo involucrado na explotación colonial, incluíndo
o tráfico de escravos. Con todo, foi o propio Reino Unido uns dos pioneiros na
prohibición do tráfico humano coa Acta para a Abolición do Comercio de Escravos
de 1807. As colonias en América do Norte eran o principal foco da actividade
colonial británica. Con todo, as súas perdas logo da guerra da independencia
americana, dirixiron a súa ambición imperial a outras partes do mundo,
especialmente nas Indias.

En 1800, en plena guerra contra Francia, os Parlamentos de Gran Bretaña e de
Irlanda aprobaron unha Lei de Unión que unía aos dous reinos creando o Reino
Unido de Gran Bretaña e Irlanda. A unión fíxose efectiva o 1 de xaneiro de 1801.
Esta tamén foi unha decisión impopular, levándose a cabo xusto despois da
infrutuosa Rebelión dos Irlandeses Unidos de 1798. A ocasión elixida para esta
unión, cando se temeu unha intervención ou invasión napoleónica, foi debida
sobre todo a problemas de seguridade.

Despois da derrota de Francia nas guerras revolucionarias e napoleónicas
(1792-1815), o Reino Unido xurdiu como a principal potencia naval e económica do
século XIX (con Londres como a cidade máis grande do mundo entre 1830 e 1930)
manténdose como unha das primeiras potencias até mediado o século XX. Invicta no
mar, Gran Bretaña adoptou o papel de policía global, un estado das cousas máis
tarde coñecido como a Pax Britannica. Tamén foi un período de rápidos crecemento
económico, colonial e industrial. Gran Bretaña foi descrita como o "taller do
mundo", e o Imperio Británico expandiuse para incluír á India, gran parte de
África, e moitos outros territorios en todo o mundo. Xunto co control formal que
se exerce sobre as súas propias colonias, a posición dominante de Gran Bretaña
no comercio mundial significou o seu control efectivo sobre a economía de outros
moitos países, como a China, Arxentina e Tailandia. No plano interno, produciuse
un cambio ao libre comercio. O país experimentou un aumento enorme poboación
durante o século, acompañado dunha rápida urbanización, o que resultou en
importantes tensións sociais e económicas. A finais do século, outros estados
comezaron a desafiar o dominio industrial de Gran Bretaña.

O Reino Unido, xunto co Imperio Ruso, Francia e,despois de 1917, os Estados
Unidos, foi unha das grandes potencias que se opuxeron ao Imperio Alemán e os
seus aliados na Primeira Guerra Mundial (1914-1918). Despois da contenda, o país
sufriu un número estimado de dous millóns de mortes e terminou cunha enorme
débeda nacional. Despois da guerra o Reino Unido recibiu o control da Liga das
Nacións sobre as ex-colonias alemás e otomás, polo que o Imperio Británico
ampliouse até a súa maior extensión, que abarcaba unha quinta parte da
superficie mundial e un cuarto da súa poboación. Con todo, o auxe do
nacionalismo irlandés e as disputas sobre os termos da Acta de Goberno de
Irlanda, nos termos da autonomía irlandesa, levaron finalmente á partición da
illa en 1921, no independente Estado Libre Irlandés e en Irlanda do Norte, parte
do Reino Unido. Como resultado disto a nomenclatura do Reino Unido foi cambiada
en 1927 adoptando o actual nome de Reino Unido de Gran Bretaña e Irlanda do
Norte. A Gran Depresión (1929-1932) produciuse nun momento no que o Reino Unido
aínda estaba lonxe de recuperarse dos efectos da guerra, o que levou a unha
inestabilidade política e social.

O Reino Unido foi unha das principais forzas dos aliados na Segunda Guerra
Mundial. Despois da derrota dos seus aliados europeos no primeiro ano da guerra,
o Reino Unido continuou loitando contra Alemaña, sobre todo na Batalla de
Inglaterra e na do Atlántico. Despois da vitoria, o Reino Unido foi un dos tres
grandes poderes que se reuniron para planear o mundo da posguerra. A guerra
deixou de novo ao Reino Unido financeiramente danado. Con todo, a axuda do Plan
Marshall e os préstamos dos Estados Unidos e Canadá, axudaron aos británicos a
comezar a súa recuperación.

O goberno laborista dos primeiros anos da posguerra iniciou un programa radical
de cambios que tiveron un impacto significativo na sociedade británica durante
as seguintes décadas. No plano interno, as principais industrias e empresas de
servizos públicos foron nacionalizadas, foi establecido un estado social, cun
amplo sistema de financiamento público da saúde. En resposta á aparición de
nacionalismos locais, iniciouse unha política de descolonización coa concesión
da independencia á India e Paquistán en 1947. Durante o próximas tres seguintes
décadas a moitos dos territorios do Imperio obtiveron a súa independencia, e
algúns convertéronse en membros soberanos da Mancomunidade Británica de Nacións.

A pesar dos novos límites da posguerra, o papel político de Gran Bretaña foi
ilustrado na Crise de Suez de 1956, con todo, o Reino Unido, converteuse nun dos
cinco membros permanentes do Consello de Seguridade das Nacións Unidas e foi o
terceiro país en desenvolver un arsenal de armas nucleares coa súa primeira
proba da bomba atómica en 1952. A difusión internacional da lingua inglesa
asegurou tamén a continuación da influencia internacional da súa literatura e a
cultura, mentres que dende a década de 1960 a súa cultura popular tamén se atopa
a influenciada polo resto de culturas do mundo. Como resultado dunha escaseza de
traballadores na década de 1950, o goberno británico animou a inmigración
procedente de países da Commonwealth, transformando así ao Reino Unido nunha
sociedade multi-étnica nas seguintes décadas. En 1973, o Reino Unido uniuse á
Comunidade Económica Europea, e cando a CEE se converteu na Unión Europea en
1992, foi un dos seus doce membros fundadores. Dende a década de 1960 Irlanda do
Norte sufriu a violencia entre comunidades e os grupos paramilitares, que ás
veces afectando a outros lugares doo Reino Unido e a República de Irlanda. Polo
xeral considérase que o conflito armado terminou co Acordo do Venres Santo de
Belfast en 1998.

Tras un período de desaceleración económica mundial e loita industrial na década
de 1970, o goberno conservador da década de 1980, con Margaret Thatcher como
Primeira Ministra, iniciou unha política radical de liberalización,
especialmente do sector financeiro, mercados de traballo flexibles, venda de
empresas estatais (privatización), e a eliminación dos subsidios. Asistido por,
a partir de 1984, pola afluencia de importantes ingresos do Mar do Norte, o
Reino Unido experimentou un período de importante crecemento económico. A finais
do século XX houbo cambios importantes no goberno do Reino Unido co
establecemento de administracións nacionais descentralizadas en Irlanda do
Norte, Escocia e Gales, e a incorporación estatuaria da Convención Europea de
Dereitos Humanos. Na década de 2000 destacou a controversia xerada ao redor de
despregamentos militares no estranxeiro, especialmente de Iraq e Afganistán.

A superficie total do Reino Unido é de aproximadamente 243.610 quilómetros
cadrados, ocupando a meirande parte do arquipélago das Illas Británicas,
incluíndo a illa de Gran Bretaña, un sexto da illa de Irlanda, ao nordeste da
mesma, xunto con outras illas próximas de menor tamaño. Está situado entre o
océano atlántico norte e o Mar do Norte, a 35 km da costa norte de Francia, da
cal está separada pola Canle da Mancha. No ano 1993 o 10% da superficie do Reino
Unido estaba cuberta por fragas, o 46% por pastos e o 25% era de uso agrario.

O Reino Unido atópase entre as latitudes 49° e 61° N, e lonxitudes 9° W e 2° E.
O Royal Greenwich Observatory, situado preto da cidade de Londres, é o punto
definitorio do Meridiano de Greenwich. En canto a fronteiras terrestres, Irlanda
do Norte limita durante 360 quilómetros coa República de Irlanda. A lonxitude da
costa de Gran Bretaña é de 17.820 quilómetros. Esta illa está conectada con
Europa continental grazas ao Eurotúnel, que parte de Folkestone (preto de Dover)
até chegar a Coquelles (preto de Calais), esta obra de enxeñaría ten unha
lonxitude de 50 km, 38 deles baixo a auga, que fan que sexa o túnel submarino
máis longo do mundo.

Inglaterra representa máis da metade da superficie total do Reino Unido,
abarcando 130.395 quilómetros cadrados. A maioría do país está formado por
terras baixas, con areas montañosas cara ao noroeste, incluíndo as montañas de
Cumbria do Lake District, os Peninos e os outeiros de pedra calcaria do Peak
District, Exmoor e Dartmoor. Os principais ríos e esteiros son o Támese, o
Severn e o Humber. A montaña máis alta de Inglaterra é o Scafell Pike (978 msnm)
no Lake District. Outros ríos importantes son o Tees, o Tyne, o Tweed, o Avon, o
Exe e o Mersey.

Escocia representa un pouco menos dun terzo da superficie total do Reino Unido,
cubrindo 78.772 quilómetros cadrados, e entre eles case 800 illas,
principalmente ao oeste e ao norte da illa principal, as máis destacadas son as
Hébridas, as Órcadas e as Shetland. O principal trazo característico da
topografía escocesa é a falla xeolóxica das Highlands que atravesa o país dende
Arran, ao oeste, até Stonehaven, ao leste. Está liña da falla separa dúas
rexións claramente diferenciadas: as terras altas ao norte e ao oeste
(Highlands) e as terras baixas do sur e do leste (Lowlands). As terras altas, a
rexión máis agreste, contén a maioría das terras montañosas, incluíndo o Ben
Nevis, que con 1.343 msnm é o punto máis alto das Illas Británicas. As terras
baixas, en especial a estreita franxa entre os estuarios de Clyde e o Forth,
coñecida como o Central Belt, é o lugar de residencia da maioría da poboación,
incluída a cidade de Glasgow, cidade máis poboada de Escocia, e Edimburgo, a súa
capital.

Gales abrangue menos dunha décima parte da superficie total do Reino Unido,
cubrindo 20.779 quilómetros cadrados. A súa orografía é principalmente
montañosa, aínda que menos no sur que no centro e o norte. A meirande parte da
poboación e as principais zonas industriais atópanse no sur, onde están as
cidades costeiras de Cardiff, Swansea e Newport. As montañas máis altas de Gales
están en Snowdonia, incluíndo o Snowdon (en galés: Yr Wyddfa), que con en 1.085
msnm é o pico máis alto do país. As catorce, ou quizais quince, montañas galesas
de máis de 3.000 pés (914 m) de altitude coñécense colectivamente como os Welsh
3000s. Gales ten máis de 1.200 quilómetros de costa. Hai varias illas fronte á
parte continental de Gales, sendo a maior Anglesey (en galés: Ynys Môn) ao
noroeste.

Irlanda do Norte, abrangue tan só 14.160 quilómetros cadrados e é principalmente
montañosa. Dentro do territorio atópase o lago Neagh que, cunha superficie 388
quilómetros cadrados, é o lago máis grande das Illas Británicas por área. O pico
máis alto de Irlanda do Norte é o Slieve Donard, nas montañas de Mourne, cunha
altitude de 852 metros.

O clima do Reino Unido é oceánico, temperado con verán suave (clasificación
climática de Köppen: Cfb), invernos frescos e abundantes precipitacións durante
todo o ano. Os principais factores que influencian o clima do país son a súa
latitude setentrional (que vai dende os 50º N até os 60º N), a súa situación no
océano Atlántico e as altas temperaturas das augas ao seu ao redor debido á
corrente do Golfo. Aínda que o tempo pode trocar notablemente dun día para o
outro, a súa oscilación térmica ao longo do ano é relativamente escasa. O punto
de converxencia entre as correntes de aire cálido procedente do trópico e as
correntes de aire frío do Polo Norte sitúase sobre o Reino Unido. Esta variación
da temperatura da atmosfera crea inestabilidade, sendo este o principal factor
que determina que o tempo sexa tan cambiante.

A organización territorial británica é complexa e moi variada, xa que cada un
dos catro países constituíntes -Inglaterra, Escocia, Gales e Irlanda do Norte-
ten o seu propio sistema de demarcación xeográfica e administrativa con orixes
anteriores á unión entre eles. En consecuencia, non hai "ningunha unidade
administrativa en común entre os integrantes do Reino Unido". Até o século XIX
realizáronse poucos cambios nestas administracións, mais dende entón houbo unha
evolución constante do seu papel e función. O troco non ocorreu de xeito
uniforme nas nacións constitutivas, e a devolución do poder sobre a
administración local a Escocia, Gales e Irlanda do Norte, fai que sexa pouco
probable que os cambios administrativos futuros sexan uniformes.

A organización do goberno local en Inglaterra é complexa, debido ao feito de que
a distribución de funcións varía de acordo ás disposicións locais. A lexislación
local, leva a cabo polo Parlamento británico e o goberno do Reino Unido, porque
Inglaterra non conta cun parlamento descentralizado. O nivel superior das
subdivisiones de Inglaterra son nove oficinas rexionais de goberno. Dende 2000,
a rexión de Londres conta cunha asemblea electa e cun alcalde, despois do grande
apoio dado a dita proposta no referendo de Londres de 1998. Pretendíase que as
outras rexións tamén contasen coa súa propia asemblea rexional, pero o
rexeitamento a esta idea nun referendo realizado en 2004 na rexión Nordeste de
Inglaterra detivo a reforma. Por baixo do nivel da rexión, Londres confórmase
por trinta e dous municipios e o resto de Inglaterra ten consellos de distrito e
deputacións ou autoridades unitarias. Os concelleiros son elixidos por sufraxio
directo, mediante voto sinxelo ou por bloque.

O goberno local de Escocia divídese en 32 áreas de consellos, que teñen unha
ampla variación tanto en tamaño como en poboación. As cidades de Glasgow,
Edimburgo, Aberdeen e Dundee son áreas de consello especiais, así como a área de
consello de Highland, que inclúe unha terceira parte da superficie de Escocia,
mais só pouco máis de 200.000 persoas. O poder conferido ás autoridades locais é
administrado polos concelleiros elixidos, que son actualmente 1.222. As
eleccións levanse a cabo por voto único transferible, mediante eleccións en
bloque de tres ou catro concelleiros. Cada Consello elixe a un Administrador ou
un Coordinador Xeral para presidir as reunións do Consello e para actuar como o
representante da zona. Os concelleiros están suxeitos a un código de conduta
imposto pola Comisión de Normas para Escocia. A organización representante dos
funcionarios locais é a Convención de Autoridades Locais Escocesas (COSLA).

Desde 1973, o goberno local en Irlanda do Norte organízase en vinte e seis
consellos de distrito, onde se celebran eleccións de voto único transferible,
para elixir representantes con poderes limitados a servizos, como a recolección
de residuos e o mantemento de parques e lugares públicos. Con todo, o 13 de
marzo de 2008, o poder executivo propuxo a creación de once consellos novos para
substituír o sistema, o que levou a postergar as eleccións locais até o 2011
para facilitar o proceso. Por último, o goberno local en Gales consta de vinte e
dúas autoridades unitarias, incluíndo as cidades de Cardiff, Swansea e Newport,
que son autoridades unitarias independentes. As eleccións celébranse cada catro
anos por sufraxio directo. A Asociación do Goberno Local de Gales representa aos
intereses das autoridades locais galesas.

Os Territorios Británicos de Ultramar son catorce territorios dependentes do
Reino Unido, pero que non conforman parte del. Principalmente, trátase de
pequenas illas pouco poboadas que representan os vestixios do antigo Imperio
británico. Xuntos, representan unha área que supera os 1.728.000 km² e unha
poboación de aproximadamente 260.000 persoas. Con todo, un deles, o Territorio
Antártico Británico, só é recoñecido por outro catro países, os signatarios do
Tratado Antártico.

As Dependencias da Coroa británica son tres territorios semi-dependentes do
monarca do Reino Unido, pero que tampouco forman parte do país. A diferenza dos
territorios de ultramar, a lexislación e outros asuntos de interese local
corresponden a unha asemblea lexislativa local; ademais, os tratados
internacionais e as normas de carácter nacional só son aplicadas se son
aprobadas por esta asemblea. Estas dependencias ocupan preto de 779 km² e teñen
unha poboación de máis de 235.700 habitantes.

O Reino Unido é unha monarquía parlamentaria coa Sabela II do Reino Unido como
xefe de Estado. O monarca do Reino Unido tamén é o xefe de Estado doutros quince
países que forman parte da Mancomunidade das Nacións. A coroa británica tamén
ten soberanía sobre a Illa de Man e as bailías de Jersey e Guernsey.
Colectivamente, estes tres territorios son coñecidos como Dependencias da Coroa,
que están baixo a soberanía do monarca británico, pero non forman parte do Reino
Unido, nin tampouco da Unión Europea. Con todo, o Parlamento do Reino Unido ten
a autoridade para lexislar nelas, e o Goberno británico encárgase da súa defensa
e relacións exteriores.

O seu modelo constitucional baséase, ante todo, no chamado Dereito Estatutario
(Statute Law) cuxa elaboración é idéntica ás leis ordinarias e só se
diferencian, e acadan o carácter de constitucionais, por razón da materia que
tratan. A outra fonte importante é a xurisprudencia. Gran Bretaña é a terra de
orixe do sistema xurídico chamado Common Law.

Con todo, o goberno efectivo corresponde a un Gabinete dirixido polo Primeiro
Ministro, quen en teoría son designados pola Raíña, con todo na práctica son
elixidos pola Cámara dos Comúns. O Gabinete ten responsabilidade ante esta
cámara.

O Poder Lexislativo reside no Parlamento, o cal é bicameral e está composto por
dúas asembleas, a Cámara dos Comúns, composta por membros electos popularmente,
e a Cámara dos Lores, composta por membros de dereito propio.

En canto ao poder xudicial, aínda que non existe unha Corte Suprema, as funcións
de vixilancia dos órganos xurisdicionais son asumidas polos Lores Maxistrados
pertencentes á Cámara dos Lores.

En materia de dereitos humanos, respecto á pertenza nos sete organismos da Carta
Internacional de Dereitos Humanos, que inclúen o Comité de Dereitos Humanos
(HRC), Reino Unido firmou ou ratificou:

O Reino Unido é unha das principais nacións industriais e comerciais do mundo.
En termos do seu produto interior bruto (PIB), é o quinto no mundo logo dos
Estados Unidos, Xapón, Alemaña e China, xunto con Francia. En 2006 o PIB do
Reino Unido foi de 2,4 billóns de dólares, o que equivale a 41.500 dólares per
cápita.

Trala Segunda Guerra Mundial e a perda progresiva das colonias, o país retomou o
rumbo como potente economía mantendo unha dobre alianza que dura ata os nosos
días: non perdeu a súa mirada económica sobre Europa, pero ao mesmo tempo
reforzou as súas relacións comerciais cos Estados Unidos que tralo conflito
exerce como primeira potencia mundial. Este papel económico permitiulle manter
un sólido e constante desenvolvemento ao longo da segunda metade do século XX.

Como en todos os países altamente desenvolvidos, os principais factores en
contra da economía do Reino Unido represéntano os altos salarios e a forte
presenza nos sectores de manufacturas e industria pesada dos países emerxentes,
sobre todo China (Taiwán), India e Corea do Sur.

A agricultura representa tan só o 1% do PIB e está fortemente mecanizada. Na
industria, as principais actividades son a maquinaria, o material de transporte
(vehículos, ferrocarrís e maila aeronáutica) e os produtos químicos. Na minería
as tradicionais minas de carbón situadas en Yorkshire, Gales, Escocia e
Lancashire forneceron ás centrais térmicas británicas a achegando a enerxía
necesaria para o desenvolvemento económico. Co petróleo descuberto en 1970 no
Mar do Norte é o segundo produtor europeo tras Noruega. O sector servizos é o
que máis aporta ao PIB do país, destacando entre eles a Bolsa e os servizos
financeiros banca e compañías de seguros.

Malia estaren integrado na UE, o chamado "euroescepticismo" tradicional dos
británicos manteno fóra da eurozona, sendo divísa do país a Libra esterlina.
Existiu un compromiso do ex-Primeiro Ministro Tony Blair pra celebrares un
referendo que determinase se o Reino Unido integrábase ou non na moeda única.

O censo británico do mes de abril de 2001, achegaba unha poboación total no
Reino Unido de 58.789.194, sendo o terceiro país máis poboado da Unión Europea
(despois de Alemaña e Francia), o quinto na Commonwealth e o vixésimo primeiro
do mundo. A mediados do ano 2006, a poboación subira ata chegar aos 60.587.300.
Este crecemento foi debido, en parte á inmigración e ao medre da taxa de
natalidade e a esperanza de vida dos británicos.

A mediados de 2006, a poboación de Inglaterra estimábase nuns 50.762.900 de
habitantes, constituíndo un dos países máis densamente poboados do mundo, con
383 habitantes por quilómetro cadrado. Aproximadamente un cuarto da poboación do
RU vive na próspero sueste de Inglaterra predominantemente urbano e semiurbano,
dos cales 7.517.700 viven na capital, Londres.

O censo de mediados de 2006, estimou que Escocia tiña unha poboación de
5.116.900, Gales 2.965.900 e Irlanda do Norte 1.741.600 países cunha densidade
moito menor ca Inglaterra. Comparando as densidades de poboación: en Inglaterra
habitan 383 hab./km², fronte aos 142 de Gales, os 125 de Irlanda do Norte e os
65 de Escocia.

No ano 2007, a taxa media de fertilidade ao longo do RU era de 1,90 fillos por
muller. Mentres co crecemento da fertilidade está a elevar a poboación do país,
as taxas de fecundidade seguen por baixo do 2,1 necesario pra substitución
xeracional, aínda así as cifras superan o récord rexistrado no ano 2001 cando a
taxa era do 1,63. Inglaterra e Gales teñen respectivamente taxas de 1,92 e 1,90.
Escocia posúe a menor taxa de fecundidade con 1,73 fillos por muller, mentres
Irlanda do Norte posúe a maior con 2,02 fillos por muller. Durante os anos 60 o
RU viviu un 'baby boom' chegando a taxa aos 2,95 fillos por muller en 1964. A
taxa de fecundidade e maior entre as mulleres nadas no estranxeiro cá entre as
británicas, malia seren as taxas das derradeiras as que están medrando no
últimos anos.

Os actuais británicos descenden da mistura de diversos poboacións que se
instalaron nas illas no pasado, principalmente preceltas, celtas, romanos,
Anglosaxóns e Normandos. A partir de 1945, o país recibiu grandes contixentes de
persoas provenientes das antigas colonias británicas de África, o Caribe e Asia
meridional. A partir do ano 2004 o país recibiu grandes fluxos de inmgrantes da
Europa central e do leste, aínda que, dende o ano 2008 esta tendencia estase
revirtindo. No censo británico de 2001, o 92,1% da poboación identificábase como
branca, identificándose o 7,9% restante como minoría étnica ou raza mixta.

A diversidade étnica varía moito segundo o lugar do Reino Unido. O 30,4% da
poboación de Londres e o 37,4% de Leicester pertencía a un grupo étnico distinto
do branco segundo o censo de xuño de 2005, mentres menos do 5% da poboación de
nordeste de Inglaterra, Gales e o suroeste de Inglaterra pertencía a unha
minoría étnica. Segundo o censo de 2007, o 22% dos estudantes de primaria e o
17,7% de secundaria asistentes a escolas públicas en Inglaterra, pertencían a
minorías étnicas.

Aínda que o Reino Unido non teña unha lingua oficial de jure, a lingua máis
falada é o inglés, unha lingua xermánica occidental descendente do inglés antigo
e que posúe un importante sustrato do Noruegués antigo, francés normando e do
latín. A lingua inglesa foi espallada polo mundo (principalmente debido ao
Imperio Británico) e tornouse a lingua franca contemporánea. En todo o mundo, é
falada por máis de 508,000,000 millóns de falantes coma segunda lingua.

As outras linguas indíxenas do Reino Unido son o escocés (próximo ao inglés) e
catro linguas celtas. As últimas divídense en dous grupos: as linguas P-celtas
(o galés e o córnico); e as Q-celtas (irlandés e o gaélico escocés). No norte de
Inglaterra aínda pervive a influencia da extinta lingua cúmbrica, falada na zona
fai séculos, sendo empregada aínda como sitema pra contar as ovellas (vexa Yan
Tan Tethera). No censo de 2001 mais dun quinto (21%) da poboación do País de
Gales dicía falar o galés, o que constitúe un crecemento no número de falantes
fronte o censo de 1991 (18%). No resto do país existen uns 200.000 falantes do
galés, principalmente en Inglaterra.

O galés e mailo gaélico escocés tamén son falados por pequenas comunidades
noutras partes do mundo, entre estas comunidades destacan a de Nova Escocia
(Canadá), onde se fala o gaélico escocés, e a da Patagonia (Arxentina), onde hai
unha activa comunidade galesa.

As linguas dos inmigrantes son faladas polo 10% da poboación do Reino Unido, o
francés é falado polo 2,3% da poboación, o 1,0% fala o polaco reflexo da recente
inmigración polaca ao Reino Unido. O 0,9% falan o alemán e o 0,8% o castelán. A
maioría das outras linguas estranxeiras faladas no Reino Unido son orixinarías
de Europa, Asia e África. A maior parte dos inmigrantes que viven no Reino Unido
proveñen de países anglófonos (tales como Nixeria, Xamaica, Hong Kong e
Filipinas), motivo polo cal non hai unha gran diversidade lingüística entre
algunhas comunidades de minorías étnicas do país.

Ao longo do Reino Unido, é xeralmente obrigatorio para os rapaces o estudo dunha
segunda lingua ata os 14 anos en Inglaterra e os 16 anos en Escocia. O francés e
o alemán son as dúas segundas linguas máis faladas nos países de Inglaterra e
Escocia, mentres có galés é a segunda lingua principal no País de Gales. Segundo
unha enquisa do 2003, o 89 % dos británicos posúe un nivel básico de francés,
mentres có 23 % pode manexarse no alemán. Outras linguas que populares no país
son o castelán, 7 %, e o ruso, 0,5 %.



https://gl.wikipedia.org/wiki/Islandia

Islandia (en islandés: Ísland) é un país insular situado na Dorsal Medio
Atlántica, e xeralmente englobada en Europa. A illa está bañada polo océano
Atlántico ao sur e ao oeste e polo mar de Noruega ao norte e ao leste. Os
territorios máis próximos son Groenlandia ao noroeste, da cal está separada polo
estreito de Dinamarca, as Illas Feroe ao sueste e, bastante máis lonxe, a illa
norueguesa de Jan Mayen ao nordeste.

Debido á súa localización na Dorsal mesoatlántica, Islandia é unha illa
xeoloxicamente activa e con moita actividade volcánica; esta localización é a
causante da paisaxe característica islandesa. A paisaxe do interior da illa
caracterízase pola presenza de grandes chairas, montañas e glaciares. Grazas á
Corrente do Golfo, Islandia posúe un clima menos rigoroso que o que lle
correspondería pola súa latitude, e por iso pode desenvolverse a vida na illa.

Islandia está habitada dende o ano 874 cando, segundo o Landnámabók, o xefe
noruegués Ingólfur Arnarson converteuse no primeiro habitante permanente da
illa. Co paso dos séculos a illa poboouse con xentes de orixe nórdica e céltica.
Entre 1262 e 1944 a illa pertenceu ás monarquías norueguesa e dinamarquesa. Até
o século XX, a poboación islandesa adicouse principalmente actividades
relacionadas coa pesca e a agricultura, non foi até finais deste século cando a
economía islandesa comezou a desenvolverse e a virar cara a outras actividades.

Hoxe en día Islandia é un país desenvolvido, o quinto país do mundo en canto a
Produto Interior Bruto per cápita e o primeiro, xunto con Noruega, en canto a
desenvolvemento humano. Islandia posúe unha economía de libre mercado, baseada
nos servizos, nas finanzas, na pesca e nalgunhas industrias principalmente. O
turismo é un sector importante no país, xa que moita xente é atraída pola súa
exótica paisaxe. A illa é membro da Organización das Nacións Unidas, da
Organización do Tratado do Atlántico Norte, do Consello de Europa, da
Organización para a Cooperación e o Desenvolvemento Económico e do Consello
Nórdico.

Hai diferentes teorías que explican a orixe do nome "Ísland". Unha das teorías,
aínda que poida que teña máis de lenda que de realidade, é que un dos mariñeiros
noruegueses que chegaron por primeira vez á illa, concretamente Flóki
Vilgerðarson, subiu á cima dunha montaña en Vatnsfjörður divisando dende aí un
mar de xeo, e así decidiu chamar á illa "Ísland" ou "Terra do Xeo".

Outras teorías falan de nomes recibidos antes do descubrimento noruegués da
illa, como por exemplo que proveña do nome da deusa exipcia Isis. Unha última
teoría conta que o nome procede dunha lingua celta, segundo teorías que din que
a illa xa fora habitada antes da chegada dos viquingos, neste caso por unha
tribo que se chamarían os "Iceni" que, despois de enfrontarse aos romanos contra
o século I, emigrarían das illas Británicas cara ao norte chegando a Islandia,
co que a orixe do nome viría de "Ice-leanbh" ou "os fillos de Iceni".

Aínda que existen evidencias da presenza de monxes irlandeses na illa,
xeralmente considérase que Islandia foi fundada e poboada por exploradores
noruegueses. O primeiro destes foi Ingólfur Arnarson, quen construíu o seu fogar
en Reiquiavik, capital actual da Islandia. Ingólfur foi seguido por outros
poboadores, principalmente homes noruegueses e os seus escravos irlandeses. No
ano 930 fundouse o primeiro estado libre islandés, co Alþingi como principal
órgano político, lexislativo e xudicial. No ano 1000 a illa adoptou o
Cristianismo como relixión oficial.

O estado libre islandés durou até 1262, cando o sistema político elaborado polos
primeiros poboadores sucumbiu ante o aumento do poder do xefes islandeses. Os
problemas internos e civís sucederonse no período máis sanguento da historia da
Islandia, coñecido como Sturlungaöld (narrado na Saga Sturlunga), o que levou á
sinatura do Gamli sáttmáli, acordo polo que Islandia pasaba a estar baixo o
dominio da coroa norueguesa. No século XIV Islandia pasou ás mans do Reino de
Dinamarca e Noruega e máis tarde á Unión de Kalmar tras a unión do Reino
Dano-noruegués con Suecia. Nos séculos vindeiros Islandia converteuse nun dos
países máis pobres da Europa debido ás erupcións volcánicas e ao duro clima, que
facían moi difícil a vida nunha sociedade que vivía exclusivamente da
agricultura e da pesca.

A mediados do século XVI, o rei Christian III de Dinamarca comezou a impoñer o
luteranismo en todo os seus dominios. O último bispo católico en Islandia foi
decapitado en 1550, e foi despois disto cando toda a poboación se converteu ao
luteranismo, a denominación cristiá predominante no país desde entón.

En 1814, no curso das Guerras napoleónicas, a unión de Dinamarca e Noruega
rompeu en dous reinos separados mediante o Tratado de Kiel. Islandia, porén,
seguiu dependendo de Dinamarca. A situación do país empeorou durante o século
XIX, levando a que houbese emigracións masivas a América do Norte, sobre todo ao
Canadá. Mentres xurdiu un novo movemento de independencia baixo o liderado de
Jón Sigurðsson, inspirado polas ideoloxías románticas e nacionalistas da Europa
Continental.

En 1874 Dinamarca outorgoulle a Islandia a autonomía política, que foi ampliada
en 1904. O Acto de Unión, un tratado con Dinamarca asinado o 1 de decembro de
1918, recoñeceu a Islandia como un Estado soberano independente unido con
Dinamarca baixo a coroa dun mesmo rei. Durante a Segunda Guerra Mundial, a
ocupación alemá de Dinamarca o 9 de abril de 1940 rompeu as comunicacións entre
Islandia e Dinamarca. Un mes despois, as forzas militares británicas navegaron
até o porto de Reiquiavik, comezando a invasión e ocupación de Islandia polas
forzas aliadas que aguantarían ao longo de toda a guerra. No verán de 1941 os
británicos abandonaron a illa e a ocupación foi asumida polos Estados Unidos.
Coa axuda americana, e segundo un plebiscito, Islandia volveuse formalmente unha
República Independente o 17 de xuño de 1944. Fixéronse dous referendos, un sobre
a independencia política de Dinamarca e outro sobre o establecemento dunha
república. O referendo sobre a independencia acadou uns resultados do 97% a
favor e o referendo sobre a república tivo arredor do 95% de votos a favor. As
forzas de ocupación marcharon en 1946. O 5 de maio de 1951, dous anos despois de
que Islandia se unira á OTAN, asinouse un acordo de defensa cos Estados Unidos e
as tropas americanas volveron e quedaron como parte do tratado de defensa até o
outono do 2006.

Islandia atópase no Atlántico norte ao sur do Círculo Polar Ártico, situada ao
mesmo nivel que a illa islandesa de Grímsey no norte da costa islandesa. Ao
contrario que a súa veciña Groenlandia, Islandia considérase parte da Europa, e
non do continente americano, aínda que xeoloxicamente a illa pertence a ambos os
dous continentes. Debido á súa cultura, economía e semellanzas lingüísticas,
Islandia adoita incluírse na Escandinavia. A illa é a décimo oitava illa maior
do mundo e a segunda maior de Europa, só detrás da Gran Bretaña.

Aproximadamente o 11 % da illa atópase baixo os glaciares. A illa posúe unha
costa de 4.970 km, onde se sitúan a maioría das vilas, xa que o interior é
practicamente inhabitábel. As vilas principais do país son Reiquiavik, Keflavík,
onde se atopa o aeroporto principal, e Akureyri. A illa de Grímsey no Circulo
Polar Ártico posúe o núcleo de poboación máis setentrional de Islandia.

O único mamífero terrestre nativo que había na illa cando chegaron os primeiros
humanos era o raposo ártico (Vulpes lagopus L.). O raposo chegou á illa ao
rematar a idade do xeo, camiñando sobre o mar conxelado. Na illa non existen nin
réptiles nin anfibios nativos. En Islandia hai arredor de 1.300 especies
coñecidas de insectos, unha cifra bastante baixa se a comparamos coa de outros
países (existen arredor de 925.000 especies coñecidas no mundo). Durante a
derradeira idade do xeo todo o país quedou cuberto permanentemente de neve e xeo
glaciar, o que explica o pequeno número de especies que viven en Islandia.

Cando os humanos chegaron, os bosques de bidueiros cubrían aproximadamente entre
o 25 e o 40 % do territorio islandés, máis en canto chegaron os primeiros
habitantes, estes bosques foron tallados para a construción dos novos poboados.
Durante o século XX os bosques islandeses chegaron a un mínimo histórico,
chegando case a desaparecer. Dende aquela, a plantación de novos bosques fixo
medrar a superficie arborada da illa, aínda que non é comparábel coa superficie
que tiveron os bosques orixinarios.

Un terreo xeoloxicamente novo, Islandia atópase nun punto xeolóxico quente, que
se cre foi causado por unha columna de fume, na Dorsal mesoatlántica, que pasa
xusto polo medio da illa. Esta situación significa, xeoloxicamente, que a illa
posúe unha actividade moi forte, e ten varios volcáns activos, destacando o
Hekla, o Eldgjá e o Eldfell. A erupción do Laki entre 1783 e 1784 causou unha
famenta que matou a preto dun cuarto da poboación da illa; a erupción causou
nubes de po e unha especie de néboa que permaneceu sobre a maior parte de Europa
e partes de Asia e África durante algúns meses.

Na illa tamén existen multitude de geysers (palabra derivada do nome dun dos
moitos existentes en Islandia, Geysir). Grazas á dispoñibilidade da enerxía
xeotérmica, e aos numerosos ríos e fervenzas que se aproveitan para enerxía
hidráulica, os habitantes da maioría das poboacións teñen auga quente e
calefacción a baixo prezo. A illa en si mesma está composta principalmente de
basalto, unha rocha ultrabásica (moi baixa en dióxido de silicio) asociada co
vulcanismo ao igual que en Hawaii. Hai, porén, unha variedade de tipos de
volcáns en Islandia que producen lavas máis evolucionadas, que forman rochas
como a riolita e a andesita.

Islandia posúe unha das illas máis novas do mundo, a illa de Surtsey. Xurdida do
océano debido a unha erupción volcánica entre o 8 de novembro de 1963 e o 5 de
xuño de 1968.

O clima da costa de Islandia é oceánico frío. A quente Corrente do Golfo
proporciona á zona maiores temperaturas que as que teñen outras zonas na mesma
latitude no mundo. Os invernos adoitan seren benignos e ventosos, mentres que os
veráns normalmente son húmidos e frescos. No mundo pódense encontrar outras
rexións con climas semellantes, como as Illas Aleutianas, a península de Alasca
e a Terra do Fogo (Chile/Arxentina). Existen algunhas diferenzas respecto ao
clima segundo as zonas da illa. A costa sur é máis quente, húmida e ventosa que
a norte. A neves son tamén máis comúns no norte que no sur. As Terras altas
centrais constitúen a parte máis fría do país.

A maior temperatura rexistrada na illa foi de 30,5 C o 22 de xuño de 1939 en
Teigarhorn, na costa sueste. A temperatura máis fría rexistrada foi de -38 °C o
22 de xaneiro 1918 en Grímsstaðir e Möðrudalur no interior e nordeste. O
rexistro de temperatura máxima en Reiquiavik foi de 24,8 °C o 11 de agosto do
2004, e -24,5 °C o 21 de xaneiro de 1918.

Islandia é unha illa con poucos recursos minerais e agrícolas. O curto período
de tempo dende a derradeira Idade do xeo, arredor dos 10.000 anos, provocou que
as plantas e os animais tivesen pouco tempo para emigraren á illa, desenvolverse
e evolucionar. Aproximadamente 3 cuartos da illa atópanse baleiros de
vexetación. A maior parte da vexetación consiste nas praderías, as cales
constitúen o principal alimento para o gando. A única árbore nativa de Islandia
é o bidueiro (Betula pubescens Ehrh.). O poboamento permanente da illa causou un
grande impacto no ecosistema, no solo volcánico e na limitada biodiversidade. Os
bosques foron sistematicamente tallados durante séculos para a obtención de
madeira e de leña. A deforestación deu lugar á erosión e á perda de solo, o que
fixo que os bosques tivesen maior dificultade para rexenerarse. Na actualidade,
só se poden atopar pequenos bosques de bidueiro nalgúns lugares illados.

Os animais de Islandia son principalmente os domésticos, destacando a ovella
islandesa, as vacas, e o cabalo islandés. Nas augas oceánicas que arrodean o
país viven multidude de especies de peixes o que fai que a pesca, sexa un dos
grandes contribuíntes á economía islandesa, constituíndo o peixe a metade das
exportacións do país. Entre os mamíferos salvaxes destacan o raposo ártico, o
visón, o rato, a rata, o coello e o reno. Antes do século XIX, os osos polares
adoitaban visitar a illa, ao viaxaren en anacos de xeo dende Groenlandia. As
aves forman a comunidade animal máis abondosa da illa. A maioría destas son aves
mariñas. Destacan os araos dos cons, os arao pequenos, os araos papagaios, os
araos romeiros, as aguias peixeiras e as garruchos as cales aniñan nos cantís da
illa.

Islandia é unha república democrática representativa parlamentaria, segundo o
cal o Primeiro ministro de Islandia é o xefe de goberno. O poder executivo é
exercido polo goberno. O poder lexislativo é exercido polo goberno e o
parlamento, o Alþingi e o poder xudicial é independente do resto de poderes.
Islandia formalizou en xullo de 2009 a súa candidatura á Unión Europea. No caso
de que as negociacións sigan un curso normal realizarase un referendo para que a
adhesión sexa efectiva. A primeira ministra Jóhanna Sigurðardóttir é unha das
principais voces favorables á integración na UE.

O Presidente de Islandia, elixido por un mandato de catro anos, ten poderes
limitados, sendo o primeiro ministro e o seu gabinete os que exercen as funcións
executivas. O presidente exerce funcións máis cerimoniais, servindo coma
diplomático, representante do país e xefe de Estado. O xefe de goberno é o
primeiro ministro que, xuntamente co seu gabinete, coida da parte executiva do
goberno. O gabinete é nomeado polo presidente despois de eleccións xerais para o
Alþingi; con todo, este proceso é xeralmente conducido polos líderes dos
partidos políticos, que deciden entre si. Só cando os líderes dos partidos son
incapaces de chegaren a unha conclusión por si mesmos nun prazo razoable é o
presidente quen exerce ese poder e nomea o propio gabinete, aínda que iso nunca
aconteceu até o momento dende a República, fundada en 1944, mais en 1942 o
rexente do país, Sveinn Björnsson, fixo nomear un parlamento non-gobernamental.
O rexente tiña, para todos os efectos prácticos, a posición dun presidente, e
Björnsson, de feito, tornouse no primeiro presidente do país en 1944. Os
Gobernos de Islandia foron case sempre coalicións de dúas ou máis forzas debido
ao feito de que ningún partido político recibiu nunca unha maioría de escanos no
Alþingi durante o período da república.

O parlamento moderno, chamado "Alþingi", foi fundado en 1845 como un órgano
consultivo do rei danés, visto como o restabelecemento dunha asemblea fundada en
930, no período da Mancomunidade e suspensa en 1799. O Alþingi está composto por
63 membros, elixidos cada catro anos, excepto se fose disolto máis cedo. Existe
sufraxio universal nas eleccións presidenciais e a idade mínima para presentar
unha candidatura é de 18 anos. Os membros do Alþingi son elixidos con base á
representación proporcional dos seis círculos electorais. Até 1991 o Alþingi
estivo dividido entre unha cámara alta e unha baixa, pero isto foi modificado
para constituír un pleno sistema unicameral.

As rexións son oito divisións territoriais usadas principalmente para fins
estatísticos, aínda que tamén seguen esta división as xurisdicións dos tribunais
de distrito e o sistema de código postal, este último con algunhas excepcións.
Até o ano 2003 tamén representaban circunscricións electorais para o Alþingi,
cando foron modificadas ás actuais seis: Reiquiavik norte, Reiquiavik sur,
Nordés, Noroeste, Sur e Suroeste. O cambio fíxose para harmonizar o peso de cada
distrito, xa que anteriormente un voto emitido nalgunha das zonas escasamente
poboadas de Islandia influía máis que un voto da cidade de Reiquiavik. Aínda que
este problema reduciuse co novo sistema, aínda existe.

A economía tipo escandinava de Islandia é basicamente capitalista, mais cunha
ampla asistencia social, baixo desemprego e unha extraordinaria equidade na
distribución de ingresos. Na ausencia de recursos naturais (excepto pola
abundante enerxía hidroeléctrica e xeotérmica), a economía depende
principalmente da industria pesqueira, que dá lugar ao 70 % das ganancias por
exportacións e emprega ao 12 % da forza laboral.

A economía non só é moi sensíbel ás diminucións na cantidade de peixe senón
tamén ás baixas nos prezos mundiais dos seus principais produtos de exportación:
o peixe e os produtos relacionados coa enerxía: aluminio e ferrosilicio. O
goberno de centro-dereita ten plans de continuar coa súa política de reducir o
orzamento e o déficit por conta corrente, ao limitar os préstamos estranxeiros,
conter a inflación, revisar as políticas de pesca e agricultura, diversificar a
economía e privatizar as industrias estatais.

A economía islandesa estívose diversificando durante os últimos anos nas
industrias manufactureiras e nos servizos. Novos desenvolvementos na produción
de software, biotecnoloxía e servizos financeiros tamén están a crecer. O sector
turístico tamén se está expandindo coas recentes tendencias en ecoturismo e
observación de baleas. O crecemento foi bastante estábel durante o período
1996-2001 cun crecemento que roldou do 3 % a 5 % anual. En 2002, con todo, houbo
un declive nun ambiente de recesión xeneralizado. En 2003 o crecemento volveu a
repuntar e a inflación caeu do 5 % ao 2 %.

A crise económica de 2008 foi a maior do país, incluíndo o colapso da moeda
nacional, que perdeu un 50 % do seu valor fronte ao euro entre xaneiro e outubro
de 2008. O 8 de outubro de 2008, o Banco Central de Islandia abandonou a súa
tentativa de manter unha taxa de cambio fixa en 131 coroas por euro e o 9 de
outubro, a coroa islandesa cotizábase a 340 por euro.

Ademais da moeda sucederon problemas cos principais bancos do país e houbo
amplas dificultades no refinanciamento da débeda. A finais de setembro de 2008,
anunciouse que o banco Glitnir sería nacionalizado, e unha semana despois o
control do Landsbanki e do Glitnir foron cedidos á Autoridade Supervisora
Financeira de Islandia. Esa mesma organización tomou o control do Kaupthing. O
20 de novembro de 2008 o consello de administración do Fondo Monetario
Internacional aprobou un préstamo de 2.100 millóns de dólares a Islandia.

Unha das causas desta crise foi que o país, ao ser unha illa moi afastada de
Europa, tiña un sistema financeiro e económico máis ou menos equilibrado, e o
efecto da globalización contribuíu a facilitar tanto unhas fortes entradas de
diñeiro externo, como moitas facilidades aos bancos islandeses a financiarse no
exterior. Este efecto, xunto ao exceso de ambición dos tres bancos privados
islandeses e dalgúns novos empresarios, leváronlles a endebedarse e investir
parte deste diñeiro na propia Islandia provocando fortes alzas na bolsa e no
mercado inmobiliario. Así, en xaneiro, o Partido Conservador viuse obrigado de
deixar o poder despois de 18 anos.

A insistencia por parte do novo goberno socialdemócrata en asumir as débedas dos
bancos nacionalizados polo erario público, premido polo FMI, Países Baixos e
Gran Bretaña, provocou unha nova vaga de protestas que forzou ao goberno a
convocar un referendo sobre o asunto. Os resultados do plebiscito foron
tallantes: o 93 % dos votantes rexeitaron facerse cargo das débedas bancarias. A
consecuencia inmediata foi unha crise política de grandes dimensións que
desembocou na creación dunha comisión de cidadáns de a pé encargados de
redactaren unha nova Constitución.

As principais comunicacións en Islandia son por estrada. A Estrada nº 1 ou de
circunvalación, coñecida en lingua islandesa como Hringvegur, enlaza as cidades
máis habitadas rodeando por completo a illa, e as estradas secundarias conectan
con cidades menos importantes e aldeas. Hai en total 13.028 quilómetros de vías,
4.343 delas pavimentados e 8.685 sen pavimentar.

A navegación ao longo da illa está reservada ao transporte de mercadorías, aínda
que este medio de transporte tende a ser suplantado polo transporte en camións.
Voos con liñas regulares conectan o Aeroporto de Reiquivik co resto de cidades
importantes do país, e hai que destacar que non hai vías férreas. A pesar do seu
illamento xeográfico, a compañía aérea de baixos prezos Icelandair ten
operativos voos dende o aeroporto Internacional de Keflavík e o de Reiquiavik a
América do Norte e cidades Europeas como Londres e Copenhaguen. O outro
aeroporto da illa é de Akureyri. Tamén está comunicada co resto de Europa a
través de ferrys regulares, destacando os portos para o transporte mariño de
Akureyri, Hornafjörður, Ísafjörður, Keflavík, Raufarhöfn, Reiquiavik,
Seyðisfjörður, Straumsvík, Vestmannaeyjar.

O 1 de decembro do ano 2008 Islandia tiña unha poboación de 319.756 habitantes.
A esperanza de vida era de 81,5 anos (a cuarta máis alta do mundo). O 99,9 % da
poboación estaba alfabetizada e a media de fillos por muller era de 1,91. A
natureza illada de Islandia supuxo unha taxa de inmigración e unha diversidade
xenética moi limitadas ao longo de centos de anos. A similitude xenética dos
islandeses é, hoxe en día, motivo de estudo.

Os islandeses falan islandés, unha lingua xermánica pertencente ao subgrupo de
linguas escandinavas e, na súa gran maioría, son luteranos. A composición étnica
actual é a seguinte

A minoría étnica máis grande é a minoría polaca, que conta con máis de 8.000
habitantes, incluso algunhas páxinas web islandesas inclúen tamén unha versión
polaca.

As mostras máis antigas que se coñecen son tallas en madeira que representan
motivos das lendas viquingas, esculturas de temas cristiáns e algúns manuscritos
miniados. Entre os séculos XVI e XVIII cobrou gran importancia a arte popular,
que se enriqueceu coa elaboración de pezas de ourivaría, a confección de teas e
a realización de gravados. No século XIX experimentouse un renacer artístico coa
penetración das correntes vindas de Europa. Houbo un desenvolvemento da pintura
de paisaxe, representada por Ásgrímur Jónsson (1876-1958) e Jóhannes Kjarval
(1885-1972), e da escultura, con Ásmundur Sveinsson e Einar Jónsson, o artista
máis significativo e xenial da historia moderna de Islandia.

No século XX introducíronse as correntes do arte abstracta, o surrealismo etc.
Unha das figuras máis importantes da arte islandés contemporáneo é Erró, quen
produciu unha obra caracterizada por unha figuración de ton crítico. En canto á
música os islandeses máis internacionais son Björk e o grupo Sigur Rós.

A gastronomía de Islandia é unha cociña que conta con dúas vertentes principais,
por unha banda a adoración polo peixe e doutra banda o gusto polas carnes
(especialmente o cordeiro). Gran parte dos métodos de cociña son tradicionais,
pero pode notarse unha influencia da cociña norueguesa nalgúns dos pratos. Un
dos pratos máis populares é o Þorramatur.

O sistema educativo islandés é un dos máis reputados do mundo, grazas á súa
cobertura e alto nivel de formación. Case o 100 % da poboación esta
alfabetizada. A escolarización xeralizouse desde finais do século XVIII.

En 1907 a asistencia a clase fíxose obrigatoria para todos os nenos dos 10 aos
14 anos; antes dos 10 eran instruídos nos seus fogares. En 1946 a educación
obrigatoria estendeuse dede os 6 até os 15 anos. En 1993 existían 205 escolas de
ciclo completo ademais de 36 colexios secundarios e 12 establecementos para
educación terciaria.

Aqueles que desexen continuar a súa educación poden asistir tamén a colexios
especializados ou a escolas de linguas. A educación académica propiamente dita
non comezou até 1847 coa formación do Seminario Teolóxico, seguido en 1876 pola
Facultade de Medicina e en 1908 pola Facultade de Dereito.

Estas tres institucións fusionáronse en 1911 cando a Universidade de Islandia se
estableceu no Centenario do nacemento de Jón Sigurdsson, e unha cuarta
facultade, a de Filosofía, foi agregada, fundamentalmente relacionada con
filoloxía, historia e literatura.

Á facultade de Medicina agregáronse os departamentos de cirurxía dental e
farmacia en 1941 e 1957 respectivamente. Economía, con énfase en administración
de empresas, foi agregada á Facultade de Dereito en 1941, mais é agora unha
facultade independente. No mesmo ano foi inaugurada a Facultade de Enxeñaría e
Ciencias, a cal agora confire o grao B.S. (Bacharel en Ciencias) en enxeñaría,
matemáticas e ciencias naturais. Dentro da Facultade de Filosofía é posible
obter o grao B.A. (Bacharel en Artes) en materias tales como inglés, francés,
alemán, latín, grego, todas as linguas nórdicas, física, matemáticas, química
etc.

En 1967 foi fundado o Instituto do Manuscrito despois dun acordo alcanzado entre
as autoridades danesas e islandesas asegurando o retorno dun gran número de
preciosos manuscritos islandeses, preservados en Copenhaguen desde o século
XVIII e comezos do XVIII. A colección inclúe a maioría dos manuscritos
existentes da antiga literatura islandesa.

O balonmán é un dos deportes máis destacados, deporte no que a selección
nacional conseguiu a medalla de prata, único metal obtido nos Xogos Olímpicos de
Beijing en 2008, e que supuxo o cuarto en toda a historia do país logo da prata
de Vilhjálmur Einarsson en 1956 e os bronces de Bjarni Friðriksson (1984) e Vala
Flosadóttir (2000).

Algúns dos deportistas máis destacados na historia de Islandia foron Jón Páll
Sigmarsson e Magnús Ver Magnússon, gañadores da competición do home máis forte
do mundo catro veces cada un, o xogador de fútbol Eidur Gudjohnsen ou os
xogadores de balonmán Alexander Petersson, nacionalizado letón, e Ólafur
Stefánsson. Con todo, o deportista islandés máis coñecido mundialmente, aínda
que de orixe estadounidense, sexa o famoso xadrecista Bobby Fischer.



https://gl.wikipedia.org/wiki/Estados_Unidos_de_Am%C3%A9rica

Os Estados Unidos de América (abreviado EUA e EEUU; en inglés: United States of
America, abreviado USA ou US) é un estado federal composto por 50 estados e un
distrito federal. 48 deles están situados entre Canadá (ó norte), o océano
Atlántico (ó leste), o golfo de México e México (ó sur) e o océano Pacífico (ó
oeste). O estado de Alasca está na parte noroeste de Norteamérica, e o estado de
Hawai é un arquipélago no medio do Pacífico. O país tamén posúe cinco
territorios poboados e nove non poboados no Pacífico e no Caribe. Con 9,85
millóns de km2 e 318 millóns de persoas, Estados Unidos é o terceiro ou cuarto
meirande país por área total e o terceiro país por poboación. É un dos países
máis multiculturais e diversos etnicamente do mundo, debido á inmigración de
moitos países. A xeografía e o clima son moi diversos, e o país é tamén o fogar
dunha variada vida salvaxe.

Os paleoindios migraron dende Eurasia ata os actuais Estados Unidos hai 15 000
anos, e a colonización europea comezou no século XVI. Os Estados Unidos xurdiron
das Trece Colonias Británicas localizadas na Costa Atlántica. As disputas entre
o Reino de Gran Bretaña e as colonias levaron á Revolución Americana. O 4 de
xullo de 1776, mentres as colonias estaban a loitar contra Gran Bretaña na
Guerra de Independencia, os delegados das 13 colonias asinaron a Declaración de
Independencia. A guerra rematou en 1783 co recoñecemento de independencia dos
Estados Unidos dende o Reino de Gran Bretaña, e foi a primeira guerra de
independencia exitosa contra un imperio colonial europeo. A actual Constitución
foi adoptada o 17 de setembro de 1787. As primeiras dez emendas, chamadas
colectivamente Declaración de Dereitos, foron ratificadas en 1791 e deseñadas
para garantir os dereitos e liberdades civís fundamentais.

De acordo coa doutrina do destino manifesto, os Estados Unidos embarcáronse
nunha grande expansión en Norteamérica ó longo do século XIX. Isto supuxo o
desprazamento das tribos nativas, adquisicións de novos territorios e a admisión
gradual de novos estados. Durante a segunda metade do século XIX, a Guerra Civil
Estadounidense acabou coa escravitude legal no país. A finais dese século, os
Estados Unidos estendéronse ata o Océano Pacífico, e a súa economía comezou a
evolucionar. A Guerra Hispano-Estadounidense e a Primeira Guerra Mundial
confirmaron o status do país como potencia militar. Os Estados Unidos emerxeron
da Segunda Guerra Mundial como superpotencia mundial ó ser o primeiro país en
desenvolver armas nucleares, o único en usalas en guerra, e como membro
permanente do Consello de Seguridade das Nacións Unidas. A fin da Guerra fría e
a disolución da Unión Soviética permitiron que Estados Unidos ficara como a
única superpotencia.

Os Estados Unidos é un país desenvolvido e a meirande economía do mundo. A
economía aliméntase da abundancia de recursos naturais e a produtividade da man
de obra. Mentres a economía estadounidense está considerada como
post-industrial, continúa a ser un dos manufactureiros máis importantes do
mundo. O 37% dos orzamentos do país corresponden a gasto militar, sendo a
primeira potencia económica e militar, unha gran forza cultural e política, e o
líder en investigación científica e innovación tecnolóxica.

En 1507, o cartógrafo alemán Martin Waldseemüller elaborou un planisferio no que
chamou ás terras do hemisferio occidental «América», en honor ao explorador e
cartógrafo italiano Amerigo Vespucci (latín: Americus Vespucius). As antigas
colonias británicas utilizaron por primeira vez o nome do país moderno na
Declaración de Independencia, a "unánime declaración dos trece Estados Unidos da
América" adoptada polos "representantes dos Estados Unidos de América" o 4 de
xullo de 1776.

Os actuais Estados Unidos de América orixináronse a partir das Trece Colonias
británicas establecidas na costa atlántica da América do Norte desde o século
XVII. En 1776, organizouse unha revolta da clase dirixente dos colonos e seguiu
a Revolución Americana de 1776, guerra de independencia contra os colonizadores.
En 1789, o país adoptou unha constitución e asumiu a forma dunha República
federal, dando unha grande autonomía aos estados federados. Desde a súa
independencia efectiva de Inglaterra, en 1783, e ata mediados do século XX
fóronse incorporando novos territorios e estados, ampliando as fronteiras ata o
Océano Pacífico.

A ocupación humana do territorio dos Estados Unidos comezou coa migración de
pobos da Asia, a través do Estreito de Bering, nun período indeterminado (as
estimativas varían de 10 a 40 mil anos atrás).

Durante o século XVI e o XVII, exploradores españois exploraron e colonizaron
escasamente as rexións que constitúen actualmente o sur da Florida e da rexión
sur dos Estados Unidos. O primeiro asentamento inglés exitoso foi Jamestown, no
actual estado de Virxinia, fundada en 1607. Durante as seguintes dúas décadas,
fundáronse varios asentamentos neerlandeses no que actualmente constitúe o
Estado de Nova York, incluíndo a vila de Nova Ámsterdan, que é actualmente a
cidade de Nova York, aínda que a extensiva colonización inglesa da costa leste
dos Estados Unidos, quitou aos neerlandeses da rexión na década de 1670.

Despois da guerra franco-indíxena, onde Francia perdeu as súas colonias en favor
de Inglaterra (colonias que actualmente constitúen o leste do Canadá), esta
comezou a impor impostos, sendo unha das principais razóns os custos financeiros
da guerra. Estes impostos tornáronse extremadamente impopulares entre os colonos
norteamericanos, que alén diso, non dispuñan de representación no Parlamento do
Reino Unido. As tensións entre as 13 colonias inglesas e o Reino Unido medraron,
e as 13 colonias rebeláronse contra os británicos, na Revolución Americana de
1776, entre 1775 a 1783. A estrutura política orixinal das 13 colonias era unha
confederación, ratificada en 1781. En 1789, os Estados Unidos optaron por se
converter nunha República federal.

Desde tempos coloniais, os Estados Unidos tiveron falta de man de obra. Daquela,
as diferenzas socioeconómicas no país eran enormes, cun norte industrializado e
un sur agrario. A falta de man de obra incentivou a inmigración europea no Norte
e o uso do traballo escravo no Sur, que facía un uso extensivo de escravos
comprados no continente africano. Os estados industrializados do norte eran
contrarios á escravitude, mentres o sur consideraba a escravitude indispensábel
para a súa agricultura. Estas diferenzas foron un dos moitos motivos de tensión
política que desencadearon a formación dos Estados Confederados de América, e
irromperon na Guerra Civil Estadounidense, entre 1861 e 1865. A Confederación
disolveuse ao fin da guerra, e o poder político dos suristas no goberno do país
diminuíu drasticamente. A Guerra Civil Estadounidense acabou efectivamente coa
cuestión dos dereitos dun estado a saír da Unión. Despois da guerra, o goberno
federal norteamericano tornouse efectivamente máis poderoso que os gobernos
estatais.

Ao longo do século XIX, engadíronse varios novos estados aos 13 orixinais, a
medida que a nación se expandiu na América do Norte. O Destino Manifesto foi
unha filosofía política dos Estados Unidos que animou á expansión rumbo ao
Oeste. Conforme a poboación dos estados do leste medraba e un número cada vez
maior de inmigrantes entraba no país, pasaron cada vez máis asentadores a
habitar rexións máis ao Oeste. Mentres isto acontecía, os Estados Unidos
acabaron efectivamente con todas as nacións indíxenas existentes no territorio
norteamericano, e movendo forzadamente a poboación indíxena dos seus antigos
territorios cara a reservas indíxenas. Esta migración forzada é aínda un asunto
moi discutido nos Estados Unidos, con varias tribos indíxenas aínda
reivindicando terras, e defendendo unha política separatista. Nalgunhas áreas,
os indíxenas norteamericanos foron exterminados por doenzas infecciosas,
descoñecidas por aqueles, das que se contaminaron a través do contacto con
persoas de ascendencia europea, e os asentadores norteamericanos adquiriron
despois estas terras de ninguén.

Os Estados Unidos non foron unha potencia colonial, aínda que, a través de
varias vitorias militares, diplomacia e acordos externos, adquiriron un número
de posesións ultramarinas, desde Cuba ata as Filipinas. Aínda que os Estados
Unidos teñan aberto man destes territorios gradualmente, algunhas destas
posesións continúan baixo o seu control, sexa na forma de territorios (como
Porto Rico) ou de estados (como o Hawai).

No século XIX, os Estados Unidos tornáronse unha potencia económica e militar
mundial. O crecemento da súa influencia sobre o mundo continuou no século XX, un
século por veces chamado "o século norteamericano", pola tremenda influencia
norteamericana sobre o resto do mundo.

Esta influencia pode verse na Gran Depresión, un período de gran recesión
económica entre 1929 e 1939, que non só abateu todo o país senón tamén o Canadá
e os países europeos (especialmente Inglaterra e Alemaña). Os Estados Unidos
adoptaban ata o comezo do século XX unha política isolacionista, procurando non
se entremeters en conflitos internacionais. Porén, isto mudou coa entrada do
país na Primeira Guerra Mundial e na Segunda Guerra Mundial. Despois do fin
desta, os Estados Unidos emerxeron definitivamente como unha das superpotencias
mundiais, xuntamente coa Unión Soviética - desencadeando a Guerra Fría. Entre
1945 e 1991, ano do fin da Unión Soviética e do fin da Guerra Fría, os Estados
Unidos comprometéronse moito en asuntos exteriores, -especialmente na guerra
ideolóxica contra o comunismo- participando activamente na Guerra de Corea e na
Guerra do Vietnam. Co colapso da Unión Soviética, os Estados Unidos emerxeron
como única superpotencia mundial. Participando na Guerra do Golfo (1991),
expulsando ás tropas iraquianas que invadiran Kuwait.

En 2001, os Estados Unidos sufriron o peor ataque en terras soberanas da
historia do país, nos ataques do 11 de setembro, onde morreron case 3 000
persoas. Este ataque terrorista, desencadeou a chamada Guerra contra o
terrorismo e, posteriormente, a controvertida guerra contra o Iraq.

Sendo a cuarta maior nación do mundo, a paisaxe dos Estados Unidos varía de
rexión a rexión. O país posúe grandes forestas temperadas na costa leste e no
noroeste, pantanais na Florida, as Grandes Chairas e o sistema fluvial do
Mississippi-Missouri na rexión central, as Montañas Rochosas a oeste das
chairas, desertos e zonas costeiras ao oeste das Montañas Rochosas e forestas
húmidas temperadas no noroeste da costa do Pacífico. As rexións árticas de
Alasca e as illas volcánicas de Hawai aumentan aínda a diversidade xeográfica e
climática.

O mapa político dos Estados Unidos está dividido en tres distintas seccións:
Alasca, conectada en terra apenas con Canadá, ao leste; Hawai, un arquipélago
localizado no medio do Océano Pacífico, e o Estados Unidos Continental, que
comprende os 48 estados localizados na América do Norte. A fronteira do Estados
Unidos Continental co Canadá é a máis longa fronteira non defendida do mundo.

Debido á súa grande extensión territorial, o clima varía moito de rexión á
rexión. Florida posúe un clima tropical, mentres Alasca posúe un clima polar.
Vastas porcións do país teñen un clima continental, con veráns tépedos e
invernos fríos. Algunhas partes, en particular zonas de California, teñen un
clima mediterráneo. No xeral, a maior parte dos Estados Unidos posúe un clima
temperado ou subtropical, marcado por catro estacións, con mudanzas regulares de
temperatura e precipitación.

A temperatura media anual varía de -13 °C graos en Barrow, Alasca, a 25,7 graos,
no Val da Morte, California. A precipitación media anual varía entre 5
centímetros no Val da Morte ata 1,170 en Hawai.

Os Estados Unidos son unha República Federal. A nivel federal, o poder executivo
pertence a un presidente electo por un colexio electoral, o poder lexislativo
pertence ao Congreso. O Congreso está constituído pola Cámara dos Representantes
e polo Senado. Cada estado ten dereito a elixir dous senadores e un número de
congresistas proporcionais á súa poboación. O poder xudicial pertence aos
tribunais. Cada estado elixe os membros do colexio electoral que, pola súa vez,
elixe o presidente.

Os Estados Unidos divídense en 50 estados e 1 distrito federal, o Distrito de
Columbia. Cada estado, á súa vez, divídese en condados (con excepción da
Luisiana, na que as subdivisións chámanse "parroquias", parishes, en inglés).
Estados Unidos de América é unha República federal, que dá aos estados federados
moitos poderes que na maioría dos outros países do mundo son exclusivos do
goberno nacional.

Son os gobernos estatais os que posúen a maior influencia sobre o día a día da
poboación norteamericana. Cada estado ten a súa propia Constitución e mailo
poder de aprobar as súas propias regras e leis, referentes a certos asuntos como
propiedade, crime, saúde e educación. O principal cargo dun estado é o
Gobernador. Cada estado tamén posúe unha lexislatura bicameral. Os membros desta
lexislatura son electos pola poboación do estado, excepto no estado de Nebraska,
onde cada condado ten dereito a un certo número de membros na lexislatura.
Destaca a lexislatura da Nova Hampshire, que é o terceiro maior poder
lexislativo no mundo anglófono, e posúe un representante por cada 3 000
habitantes. Cada estado posúe o seu propio Poder xudicial.

A área, poboación e/ou produto interno bruto de varios dos estados dos Estados
Unidos compáranse aos de varios países do mundo. A poboación de California, por
exemplo, é maior cá do Canadá, e o seu produto interno bruto sería o oitavo
maior do mundo, en caso de que o estado fose un país independente. A área de
Alasca sería o décimo sétimo maior do mundo, en caso de que fose un país
independente, cunha área comparábel á de Irán.

As institucións responsábeis do goberno rexional son tipicamente Consellos
Municipais, que toman efecto en cidades (cities ou towns), vilas (village),
municipalidades rexionais (towns, rexional municipality, municipality, hamlet) e
condados (counties). As municipalidades rexionais e condados son un agrupamento
de cidades e vilas. Tales subdivisións rexionais aproban normas que teñen efecto
nestas subdivisións en particular, referentes a asuntos como tránsito e venda de
alcohol. Nas cidades, o maior cargo electo pola poboación é o prefecto. As
cidades posúen o dereito de recadar impostos. Nalgúns estados, os condados ou
municipalidades rexionais tamén teñen o dereito de redactar ordenanzas e cobrar
impostos. Noutros estados, os condados ou municipalidades rexionais posúen pouco
ou ningún poder.

Os Estados Unidos posúen varios territorios e posesións insulares ultramarinos.
A maior delas é a illa de Porto Rico. Outros territorios ultramarinos de
importancia son a Samoa Americana, Guam, Illas Marianas do Norte e as Illas
Virxes Americanas. A Mariña norteamericana ocupa unha base militar na Baía de
Guantánamo, dende 1898.

En materia de dereitos humanos, respecto á pertenza nos sete organismos da Carta
Internacional de Dereitos Humanos, que inclúen o Comité de Dereitos Humanos
(HRC), Estados Unidos de América firmou ou ratificou:

A economía dos Estados Unidos organízase segundo o modelo capitalista e está
xeralmente marcada por un crecemento constante, baixas taxas de desemprego e de
inflación, un gran déficit comercial e rápidos avances tecnolóxicos. A súa
economía pode ser vista como a máis importante do mundo. Varios países indexaron
as súas moedas ao dólar, ou chegan mesmo a usar a moeda americana, e os mercados
de capitais americanos son en xeral indicadores da economía mundial.

O país ten enormes recursos minerais, con grandes depósitos de ouro, petróleo,
carbón e uranio. Na agricultura, está entre os maiores produtores mundiais de
millo, trigo, azucre e tabaco, entre outras producións. A industria americana
produce automóbiles, avións e produtos electrónicos. O maior sector económico,
porén, é o dos servizos: preto de tres cuartos dos habitantes dos EUA traballan
nese sector.

O maior socio comercial dos Estados Unidos é o seu veciño do norte, o Canadá.
Outros grandes socios son México, a Unión Europea e nacións industrializadas na
Asia, como o Xapón, a India e Corea do Sur. O comercio coa China tamén é
significativo.

Os Estados Unidos posúen unha das poboacións máis multiculturais do mundo, en
termos de descendencia étnica e racial. Inicialmente estaban habitados por pobos
indíxenas, como esquimós no Alasca e algonquinos, huróns e iroqueses no
continente norteamericano.

Nos séculos XVII e XVIII, o territorio que actualmente constitúe os Estados
Unidos foi colonizado por europeos a partir da costa leste. Os ingleses, que
fuxían da persecución relixiosa en Europa, constituían a maioría dos colonos a
instaláronse no Novo Mundo, mais tamén se instalaron colonos españois, franceses
e neerlandeses. Os escravos foron levados do continente africano ao longo do
séculos XVII, XVII e o inicio do XVIII para seren usados como man de obra
barata, e actualmente, os seus descendentes, coñecidos como afro-americanos
constitúen unha considerábel parcela da poboación norteamericana, formando o
12,9% da poboación dos Estados Unidos.

A partir de 1850, persoas de diversas partes do mundo inmigraron para os Estados
Unidos. Ata o final do século XIX, a maioría dos inmigrantes chegaban dos países
da Europa Occidental e Setentrional (Alemaña, Irlanda e países escandinavos).
Italianos, poloneses, gregos, rusos e húngaros inmigraron en gran cantidade
entre o final do século XIX e mediados do século XX (ata a década de 1970). Os
maiores grupos étnicos europeos son alemáns (15,2% da poboación norteamericana),
irlandeses (10,8%), ingleses (8,7%), italianos (5,6%), escandinavos (3,4%),
polacos (3,2%) e franceses (3%). Os brancos constitúen o 75% da poboación total
dos Estados Unidos.

Os asiáticos son unha importante minoría nos Estados Unidos, a partir da década
de 1860, constituíndo o 4,2% da poboación do país.

Os hispanos constitúen unha considerábel parcela da poboación norteamericana,
sendo actualmente a maior minoría étnica, con preto do 13,4% da poboación
norteamericana. Dada a súa alta inmigración, boa parte da cal é ilegal, espérase
un crecemento desta porcentaxe.

Estados Unidos é un país altamente urbanizado. Cerca do 91% da poboación
norteamericana vive en cidades. Estas cobren apenas o 2,75% da área total do
país. Existen dúas grandes megalópoles no país. Unha está localizada na rexión
nordeste dos EUA, composta principalmente por Nova Jersey, Nova York, Buffalo,
Filadelfia e Washington, DC. A outra está localizada na rexión suroeste do país,
na costa pacífica, centralizada nas cidades dos Ánxeles, San Francisco e
Sacramento.

Grandes suburbios arrodean moitas das cidades dos Estados Unidos. As cidades
centrais e cidades veciñas forman áreas metropolitanas. Existen preto de 260
áreas metropolitanas no país, das cales as maiores son as de Nova York que posúe
21 millóns de habitantes; Os Ánxeles, con 17 millóns de habitantes, e Chicago,
con 9 millóns. A poboación destes suburbios é considerábel, e moitas veces
superior á poboación da cidade central. Washington, DC, por exemplo, posúe só
preto de 535 000 habitantes, mentres a súa rexión metropolitana ten preto de 4
millóns. Desde 1970 viven máis norteamericanos nos suburbios ca no centro.

Os Estados Unidos nunca tiveron un idioma oficial, aínda que o inglés foi sempre
o idioma predominante e é falado pola inmensa maioría, sendo de feito o idioma
dos Estados Unidos. Vinte e sete estados norteamericanos adoptaron o inglés como
idioma oficial. Destes estados, tres adoptan un segundo idioma oficial: o Hawai,
que adopta a Lingua hawaiana como segundo idioma oficial; a Luisiana adopta o
francés e Novo México, o castelán. Nos estados norteamericanos sen idioma
oficial, o inglés é adoptado en tódolos servizos públicos. En áreas con gran
poboación de inmigrantes estes servizos ofrécense noutros idiomas.

Actualmente, o español é o segundo idioma máis falado. Cerca do 10,8% da
poboación norteamericana posúe o español como idioma materno. A maioría reside
nos estados do oeste e do sur (especialmente en California, Novo México e
Texas). Desde a década de 1950 inmigraron moitos hispanos de México, Cuba e
outros países. Moitos deles aprenderon ou aprenden o inglés, mais outros falan
só español.

A primeira emenda á constitución prohibe o establecemento dunha relixión oficial
ou restricións na expresión relixiosa libre. Entre tanto, os Estados Unidos son
de forma maioritaria cristiáns; un 80 por cento dos americanos son cristiáns de
varias denominacións. As máis importantes son o catolicismo romano (un 26 por
cento) e o bautismo (preto de 17 por cento). Os Estados Unidos posúe tamén a
comunidade xudía máis grande do mundo, case o 2 por cento da poboación. Dos
americanos restantes, o 15 por cento carece de relixión (segmento que cada vez
aumenta máis) e outro 4 por cento pertencen a outras relixións, tales como o
islam, hinduísmo e budismo. Entre as nacións desenvolvidas os Estados Unidos
teñen un nivel relativamente alto de relixiosidade. Segundo unha enquisa de 2004
de Gallup, case un 44% de americanos atenden a servizos relixiosos polo menos
unha vez por semana. Con todo esa taxa non é uniforme en todo o país; a atención
regular e máis común dáse no coñecido como "cinto da Biblia", integrado en gran
parte por estados meridionais e do Medio Oeste. Nos estados meridionais, os
bautistas constitúen a grupo máis grande, seguido polos metodistas. O
catolicismo romano é predominante no nordeste e en gran parte do Medio Oeste
debido aos inmigrantes católicos de Europa, como alemáns, irlandeses, italianos,
polacos, e hispanoamericanos. A Igrexa de Xesús Cristo dos Santos dos Últimos
Días, máis coñecida como a igrexa dos mormóns, é a relixión predominante no
estado de Utah.

A cultura dos EUA ten unha grande influencia no resto do mundo, e en especial no
mundo occidental. A música estadounidense é ouvida en todo o mundo e os filmes e
programas televisivos norteamericanos poden ser vistos case en todas as partes.

A maioría da poboación norteamericana posúe unha razoábel cantidade de tempo
libre. Os deportes son os principais pasatempos da poboación. Millóns de
norteamericanos pasan o seu tempo libre xogando deportes con amigos ou asistindo
a xogos profesionais en estadios ou na televisión. Cerca de 95% da poboación
norteamericana posúe unha televisión en casa. De media, a televisión fica
acendida 7 horas por día.

Algúns deportes que foron creados ou desenvolvidos nos Estados Unidos tornáronse
mundialmente famosos. Entre eles están o baloncesto, o béisbol e o fútbol
americano. Poucos deportes estranxeiros conseguiron popularizarse no país. O
deporte canadense hóckey sobre xeo é tamén razoabelmente famoso, especialmente
como deporte de inverno. O fútbol é famoso como pasatempo, especialmente entre
descendentes de europeos e latino-americanos, mais as tentativas da creación
dunha liga profesional fallaron ou pasaron por grandes dificultades, e o fútbol
aínda non é un deporte recoñecido profesionalmente no país. Outros deportes
famosos no país son o golf, o tenis, a natación e as carreiras automobilísticas.

Os Estados Unidos son sede de varias das principais competicións internacionais
de deportes do mundo, como o Masters de golf, o US Open de tenis e o NASCAR e a
Fórmula Indy. Os Estados Unidos foron sede da Copa do Mundo de fútbol en 1994, e
por oito veces dos Xogos Olímpicos, máis ca calquera outro país. Os Estados
Unidos xeralmente obteñen moi bos resultados nas Olimpíadas. En 2004 conseguiron
un total de 103 medallas, das cales 35 eran de ouro.

O cinema dos Estados Unidos de América, alén dunha forma de expresión cultural
específica dun pobo, é tamén unha das máis exitosas industrias de entretemento
do mundo. A pesar de non todos os filmes dos Estados Unidos seren producidos en
Hollywood, a localidade tornouse sinónimo desta industria nacional. A influencia
do cinema norteamericano no resto do mundo é avasaladora e permanece,
xeralmente, como unha referencia para o público.

A literatura dos Estados Unidos de América pode ser considerada como parte da
Literatura inglesa ou como unha rama literaria distinta. A literatura
norteamericana inicial debe moito ás formas e estilos orixinarios de Europa. Por
exemplo, "Wieland" e outros romances de Charles Brockden Brown (1771-1810)
inspíranse directamente nos romances góticos que entón eran escritos en
Inglaterra. Mesmo as narracións impecabelmente urdidas por Washington Irving
(1783-1859) - principalmente Rip Van Winkle e The Legend of Sleepy Hollow
parecen claramente europeas a pesar da acción se desenvolver no Novo Mundo.

O teatro nos Estados Unidos de América é baseado na tradición occidental, na súa
maioría emprestado dos estilos de performance que prevalecían en Europa na época
da súa introdución no país. Hoxe en día, está fortemente interligado coa
literatura, filmes, televisión e música norteamericana e non é pouco común unha
mesma historia ser recontada en todas estas formas. As rexións con escenarios
musicais significativos frecuentemente posúen tamén fortes tradicións teatrais e
de comedia. O teatro musical pode ser a forma máis popular: é certamente unha
forma máis viva de teatro e as coreografías de éxito nos palcos acaban chegando
á televisión e o cine.

O Estados Unidos posúen unha extensa rede de autoestradas, ferroviaria e
hidroviaria. De feito, a quilometraxe destas redes son as maiores do mundo nas
súas respectivas categorías. Existen preto de 75 000 km de autoestrada e vías de
alta capacidade. Para cada 100 habitantes, existen preto de 75 coches. Mentres
tanto, os camións transportan cerca da cuarta parte de toda a carga transportada
no país.

Os ferrocarrís transportan preto do 35% de toda a carga no país, mentres que só
o 1% dos pasaxeiros. O contrario acontece coas liñas aéreas americanas, que
transportan o 18% dos pasaxeiros mais menos do 1% da carga no país. O mercado
americano de pasaxeiros no sector aéreo é o maior do mundo. Chicago, Atlanta, Os
Ánxeles, Dallas, Nova York, San Francisco e Orlando destacan como grandes
centros aeroportuarios.

Cerca de 15% de toda a carga transportada no país é transportada vía hidrovías
como ríos e lagos, alén de mares e océanos. Os Ánxeles, Nova York, Filadelfia,
San Francisco, Nova Orleáns, Miami e Houston destacan como grandes centros
portuarios. O porto con máis movemento do país por número de navíos atendido é o
de Nova Orleans, mentres o porto con maior tonelaxe de carga é o de Los Angeles.

Son publicados diariamente no Estados Unidos preto de 60 millóns de xornais. No
país, son publicadas millares de xornais diarios ou semanais. Existen tamén no
país millares de estacións de radio e televisión. Practicamente toda residencia
americana posúe unha radio, e a gran maioría posúe unha televisión.



https://gl.wikipedia.org/wiki/Deportivo_da_Coru%C3%B1a

O Deportivo da Coruña, que ten por nome oficial Real Club Deportivo de La
Coruña, S.A.D., e que tamén se coñece popularmente como Deportivo ou Dépor, é un
club de fútbol galego fundado no 1906 na cidade da Coruña. Actualmente xoga na
primeira división, logo de ascender na tempada 2013–14. Con todo, xogou 21 das
últimas 23 tempadas en primeira división, 20 delas consecutivas (1991-2011) e 16
delas entre os 10 primeiros clasificados.

Historicamente, o Deportivo da Coruña tivo dúas épocas de maior éxito: Unha
entre 1992 e 1996, co popularmente chamado "Superdépor", onde gaña unha copa do
rei, e unha Supercopa de España, e outra entre 1999 e 2004, co "Eurodépor". En
total, o club ten no seu haber unha Liga, cinco subcampionatos e catro terceiros
postos, dúas copas do rei e tres Supercopas de España como máximos logros
nacionais, e unha clasificación á semifinal da Recopa de Europa e outra á da
Liga de Campións como éxitos internacionais.

Ocupa o posto 31 da clasificación histórica da IFFHS. No ano 2009, a mesma
organización colocaba o club no posto 171 da súa clasificación dos 200 mellores
clubs europeos do século XX. En 2004, ocupou o 6º lugar na clasificación de
clubs da UEFA.

Logo de 42 temporadas en Primeira, o club ocupa o posto 11º na Clasificación
histórica da primeira división española, sendo o primeiro equipo galego neste
ránking. Ademais é o 9º equipo en número de afeccionados en España (2,2%),
segundo unha enquisa do CIS de maio de 2007. A finais de 2003 o club contaba con
287 agrupacións de afeccionados, pero na tempada 2011–12 en segunda división esa
cifra de agrupacións baixou a 156.

Mantén historicamente unha gran rivalidade co Celta de Vigo, chamándose os
partidos entre eles Derbis galegos.

O Club Deportivo da Sala Calvet foi fundado o 2 de marzo de 1906 por un grupo de
alumnos dese prestixioso ximnasio coruñés propiedade de Federico Fernández-Amor
Calvet, sendo nomeado presidente do club Luis Cornide Quiroga. Dende a súa
fundación, o Deportivo mantivo unha gran rivalidade co Real Club Coruña.[nota 1]
En 1909, o club obtivo o título de Real, pasando a chamarse Real Club Deportivo
da Sala Calvet. No ano 1910, o Deportivo xogou a final da copa do rei, disputada
en Madrid en formato triangular entre os deportivistas, o Futbol Club Barcelona
e o Club Español de Madrid. En 1911, o club muda o seu nome polo de Real Club
Deportivo da Coruña. Entrementres, as disputas entre o Deportivo e o Coruña non
paran de aumentar, chegando un punto no que a directiva deportivista decide non
xogar máis partidos cos coruñistas.

Porén, en xullo de 1914 os xogadores do Deportivo deciden unilateralmente
disputar dous encontros fronte ó Coruña. A directiva non apoia a decisión,
provocando que os xogadores abandonen o club e funden o Deportivo F.C.
Auténtico. En 1918, prodúcese un acordo e os xogadores deciden disolver o club
escindido e regresar á estrutura do Real Club Deportivo. Durante as seguintes
tempadas, o Deportivo participa no Campionato de Galicia, torneo do que se
proclamou campión seis veces antes de que fose suprimido en 1940.

O Deportivo quedou encadrado, no primeiro campionato de Liga celebrado en 1929
no grupo primeiro da segunda división, formada por dez equipos: Sevilla, Iberia,
Alavés, Sporting, Valencia, Betis, Oviedo, Celta, Racing Madrid e Deportivo, que
finalizaría na oitava posición. Permanecería o club en devandita categoría dez
tempadas ata lograr o ascenso á primeira división na tempada 1940/41. O ano
anterior foi campión do seu grupo en segunda, pero non logrou ascender ó perder
o encontro de promoción ante o Celta de Vigo por 1-0. Na súa primeira
participación en primeira división quedou cuarto, destacando as vitorias fronte
Real Madrid (1-0), Celta (4-0) e Barcelona (1-0). O seu porteiro, Juan Acuña,
logrou ser o porteiro menos batido da competición, honor que volvería conseguir
na tempada seguinte.[nota 2]

A inauguración do novo Estadio de Riazor, en 1944 fronte ó Valencia, foi o
preludio do descenso do club de novo á segunda división. Tras sucesivos ascensos
e descensos, o Deportivo acada o seu primeiro subcampionato de liga na tempada
1949-50, na que se alzaría co título o Atlético de Madrid, que conseguiu un
punto máis que o Deportivo. Logo do subcampionato o club rematou en postos que
lle permitían manter a categoría con tranquilidade. En 1951 o equipo fichou dous
arxentinos, Corcuera e Oswaldo, que xunto a Franco, Moll e Tino formaron a
dianteira coñecida como a "Orquesta Canaro", e que marcaría na tempada 1950-51
64 goles en 30 partidos. Permanecería o club herculino en primeira división ata
a tempada 1956-57. Na tempada 1961-62 o equipo recupero a categoría, porén a
pesar do bo inicio da tempada, gañando o Trofeo Teresa Herrera ante un Benfica
que viña de proclamarse campión de Europa, o equipo descendeu tras finalizar a
tempada. Dende ese momento o equipo collería a fama de equipo "ascensor" polos
seus continuos ascensos e descensos, se ben na tempada 1968-69 conseguiu
manterse dous anos consecutivos na máxima categoría. En xullo de 1969, o
presidente González nomeou xerente ó xornalista deportivo Manuel Fernández
Trigo.

O 30 de decembro de 1970, co equipo en Segunda, chegou ó banco branquiazul
Arsenio Iglesias. Baixo a dirección do adestrador arteixán o equipo conseguiu de
novo o ascenso á primeira división logo de finalizar na terceira posición e
conseguir unha das catro prazas de ascenso directo á máxima categoría do fútbol
español, que se ía ampliar a 18 equipos na seguinte tempada fronte aos 16 que
viñan competindo. Arsenio conseguiría manter ó equipo en Primeira dúas tempadas,
conseguindo a 14ª posición na tempada 1971-72, porén na tempada 1972-73 o equipo
finalizou na penúltima posición, descendendo unha vez máis á Segunda División. Ó
final da tempada Arsenio marcharía para o Hércules. Esa sería a última tempada
que o equipo herculino xogaría en Primeira, tiveron que pasar 18 anos ata que na
tempada 1991–92 o Deportivo volveu xogar en Primeira.

Na tempada seguinte tocou fondo descendendo a Terceira División logo de perder
por 2 goles a 0 no campo do Barakaldo o 26 de maio de 1974. O descenso provocou
a dimisión do daquela presidente, Manuel Sánchez Candamio (cuxa xestión fora moi
criticada), ocupando o seu lugar Antonio Álvarez Rodríguez e o cesamento de tres
adestradores e fichaxes que non deron os resultados esperados, aínda que as
lesións tampouco axudaron o equipo a evitar o descenso. Esa tempada, a 1974–75,
e baixo a dirección de José Antonio Irulegui e con xogadores como Seoane, Belló,
Luis, Canosa, Cobas, Caamaño, Piño, Vales, Castro, Muñoz e Rabadeira, o equipo
proclamouse campión na categoría, ascendendo novamente. Na tempada do ser
regreso á categoría de prata o equipo herculino acadou o 5º posta na
clasificación, con todo, desde ese momento o club experimentou un declive
deportivo nas seguintes campañas que finalmente o conduciría, na tempada 1979-80
logo de cinco tempadas en Segunda, a descender á recentemente creada Segunda B,
categoría na que só xogou unha tempada, a 1980–81, na que finalizaron na segunda
posición, o que lle outorgou unha das prazas de ascenso directo xunto co seu
máximo rival, o Celta de Vigo, que descendera un ano antes. Tras o ascenso
viñeron dez tempadas consecutivas na división de prata.

Con todo, a situación económica do club, cunha débeda que non paraba de medrar
dende ía anos e que ascendía nos anos 1980s a 600 millóns de pesetas, era
complicada. Por outra banda, os resultados deportivos non acompañaron, e na
tempada 1987-88 o equipo estivo a piques de descender de novo á Segunda B,
conseguindo a permanencia na derradeira xornada. Foi ese mesmo ano marcaría un
punto de inflexión na historia do club coruñés, o 13 de xuño de 1988 celebrábase
no Colexio dos Salesianos unha asemblea aberta e popular na que foi elixido
presidente Augusto César Lendoiro. Logo de acceder á presidencia, Lendoiro deu
os primeiros pasos para levar o equipo ó cumio, modernizando a institución e
fichando xogadores de peso que aumentaran o nivel do equipo. O regreso de
Arsenio na tempada seguinte e a recuperación económica deron paso, logo dun
intento no 1990 que fallou, ó subcampionato e o ascenso a primeira división na
tempada 1990-91 tras case dúas décadas Primeira División. O Deportivo pasaría de
ser dun equipo ascensor e ó bordo da desaparición, a un equipo que anos máis
tarde estaría á par dos grandes de Europa.

Logo dunha tempada de transición cun equipo que combinaba veteranía e xuventude
dirixido por Marco Antonio Boronat, que sería substituído por Arsenio Iglesias
para salvar o equipo do descenso, na tempada 1992-93, o club viuse obrigado a
converterse en Sociedade Anónima Deportiva. O club deseñou un modelo de accións
economicamente alcanzables e primou os pequenos accionistas fronte aos grandes.
Co obxectivo de non volver sufrir para manter a categoría realizáronse as
fichaxes dos brasileiros Bebeto e Mauro Silva e o seu terceiro posto na Liga esa
tempada realizando un bo xogo, supuxeron o nacemento do que se veu en chamar
"Superdépor". Aínda que o Deportivo caeu na cuarta rolda da copa do rei fronte ó
Club Polideportivo Mérida de segunda división logo da quenda de penaltis, o
terceiro posto conseguido na tempada 1992-93 valeulle ó equipo herculino para
clasificarse para a Copa da UEFA por primeira vez na súa historia. Esa tempada
Bebeto finalizou como máximo goleador con 29 goles, converténdose no primeiro
deportivista en conquistar o Trofeo Pichichi.

A tempada 1993-94 iniciouse coa viaxe do equipo branquiazul a Dinamarca para
enfrontarse ó Aalborg BK, o seu primeiro rival na Copa da UEFA, ó que conseguiu
eliminar por un contundente 5-1 no cómputo global, logo de caer por un gol a
cero no Aalborg Stadion de Aalborg e derrotar os dinamarqueses na Coruña por
cinco goles a cero o 28 de setembro. Na segunda rolda da competición europea o
Deportivo eliminou ó Aston Villa inglés, que viña de conseguir o subcampionato
da Premier League, por un marcador global de dous goles a un, logo de ganar o
partido de volta no estadio de Villa Park en Birmingham (0-1). Finalmente o
Deportivo caeu eliminado nos oitavos de final polo Eintracht Frankfurt alemán
logo de perder por un gol a cero os dous partidos. O equipo que debutou na Copa
da UEFA foi o seguinte:

Na liga, o Deportivo estivo a piques de adxudicarse a súa primeira liga, logo de
manterse á fronte da clasificación boa parte da tempada e de chegar á derradeira
xornada con opcións ó título. Con todo, un penalti malogrado polo serbio Djukic
no último minuto do partido disputado contra o Valencia que pechaba o campionato
deulle o título ó FC Barcelona, que finalizou cos mesmos puntos que os
herculinos. Ademais, esa tempada o Dépor conseguiu o Trofeo Zamora con Liaño,
que converteu o Deportivo no mellor equipo defensivo nunha tempada de Liga,
encaixando tan só 18 goles nas 38 xornadas de Liga, o que fai unha media de
0,474 goles/partido.

Nas dúas seguintes tempadas (1994-95) o equipo logrou de novo o subcampionato de
Liga e chegou aos oitavos de final da Copa da UEFA, onde o Borussia Dortmund
alemán o privou de chegar aos cuartos de final. Con todo, o maior éxito da
tempada foi a consecución do primeiro título do club coruñés a nivel estatal, a
copa do rei. O equipo venceu en Madrid ó Valencia CF (2-1), nun partido que se
tivo que suspender por mor da intensa choiva que inundou o Estadio Santiago
Bernabeu nos últimos minutos, e que obrigou a continuar o partido días despois.
Os autores dos tantos da final foron Manjarín e de Alfredo. O equipo que
conquistou a primeira copa do rei para o club foi o seguinte:

Antes da tempada 1995-96 Arsenio deixou o banco coruñés e decidiu retirarse,
sendo substituído polo técnico galés John Benjamin Toshack. A tempada comezou
cun novo título, ó alzarse coa Supercopa de España tras vencer o Real Madrid a
dobre partido. Ademais o Deportivo conseguiu chegar ás semifinais da
desaparecida Recopa de Europa, onde foi eliminado polo Paris Saint Germain, que
finalmente se alzaría co título, por un dobre 0-1. Na liga o equipo finalizou na
9ª posición e Bebeto decidiu non continuar do Deportivo, aceptando unha oferta
do Flamengo brasileiro. A tempada 1996-97 coa chegada de xogadores estranxeiros
como Rivaldo, Naybet ou Songo'o cos que o Deportivo logra un terceiro posto na
liga logo dun inicio ligueiro no que bateu todos os récords do equipo,
permanecendo 17 xornadas imbatido; con todo unha fase de malos resultados
provocaron a saída de Toshack a falta de 19 xornadas para o final da
competición, sendo substituído polo brasileiro Carlos Alberto Silva.

A pesar da chegada de reforzos con Djalminha ou Luizão, a seguinte foi unha mala
tempada para un Deportivo que malia marabillar no Teresa Herrera viu como a
poucos días do inicio da liga o Barça se facía con Rivaldo logo de pagar a
cláusula de rescisión de 4.000 millóns. Finalmente o equipo coruñés foi
eliminado da Copa da UEFA na primeira rolda fronte ó AJ Auxerre por 2-1 e 0-0.

Na tempada 1998–99 chegou ó banco coruñés o adestrador irundarra Javier Irureta
procedente do Celta de Vigo. Nese momento chegan ó club xogadores como Manuel
Pablo, Scaloni, Pauleta ou Turu Flores entre outros. Logo de conquistar o Trofeo
Teresa Herrera e o Trofeo Ramón de Carranza, o Deportivo finaliza a liga en
sexta posición, clasificándose para a Copa da UEFA e alcanzando as semifinais da
copa do rei, onde foi eliminado polo Atlético de Madrid logo de empatar (0-0) no
partido de ida e perder (1-0) no partido de volta.

Na tempada 1999–00 chegaría o primeiro e único título de Liga do Deportivo. Logo
dun bo inicio ligueiro, no que se mantiveron entre os primeiros clasificados, na
12ª xornada o equipo herculino situouse á cabeza da táboa, posto que xa non
deixarían no que restaba de tempada. Grazas a unha boa racha de imbatibilidade
os de Irureta conseguiron contar con oito puntos de vantaxe sobre os seus
perseguidores, con todo, unha etapa máis crítica na que o equipo non acababa de
funcionar ben lonxe do seu estadio fixo que volverán as pantasmas de 1994. Esa
tempada o Deportivo derrotou por 5-2 en Riazor ó Real Madrid, que meses máis
tarde alzaría a Copa de Europa, así como ó Barcelona de Louis van Gaal (2-1).
Con Songo'o, Djalminha, Pauleta, Fran, Mauro Silva, Donato, Naybet, Turu Flores
e Roy Makaay como protagonistas, o Dépor proclamouse campión de liga o 19 de
maio de 2000, nun Estadio Municipal de Riazor cheo ante o Espanyol logo de gañar
2-0 con goles de Donato e Makaay. O Deportivo pechou deste xeito unha tempada de
liga na que finalmente conseguiu cinco puntos de vantaxe sobre o segundo e o
terceiro clasificados: Barcelona e Valencia respectivamente, convertendo á
cidade da Coruña na segunda cidade máis pequena, logo de Donostia, que conseguía
un título de liga. Os xogadores que formaron parte do equipo que conquistou o
primeiro título liga do club coruñés foron os seguintes:

Con todo, as participacións dos deportivistas na competición europea e na copa
do rei foron máis discretas. Na Copa da UEFA os branquiazuis superaron tres
eliminatorias, caendo nos oitavos de final fronte ó Arsenal F.C., que daquela
marchaba segundo na Premier League inglesa. Na competición copeira tamén
chegaría aos oitavos de final, sendo desta volta o Osasuna o que apearía aos de
Irureta da competición. A partir de aí, e da man de grandes futbolistas de talle
mundial como Molina, Valerón, Diego Tristán, Sergio e moitos dos campións de
liga, e tamén de man de Irureta e Lendoiro, vivíronse cinco anos de grandes
éxitos na Liga de Campións (atinxindo unha semifinal e por tres veces os cuartos
de final), lográronse dous novos subcampionatos de Liga e unha nova copa do rei
en 2002.

O título de liga conseguido na tempada 1999-00 supuxo a clasificación directa
por primeira vez na historia do club para disputar a Liga de Campións da UEFA. A
tempada seguinte comezou coa chegada dun novo título, a segunda Supercopa de
España, conquistada despois de derrotar ó Espanyol por 2 goles a 0 (0-0 no
partido de ida, e 2-0 na volta disputada en Riazor). Na estrea dos branquiazuis
na Liga de Campións o equipo quedou encadrado no grupo E, xunto co Hamburger SV
alemán, o Panathinaikos grego, e a Juventus de Turín, finalizando a primeira
fase de grupos na primeira posición e sen coñecer a derrota, a mesma posición
que ocuparía na segunda fase de grupos, superando a equipos como o Milan, o
Paris Saint-Germain e o Galatasaray. Con todo, a andaina dos coruñeses na máxima
competición continental finalizou nos cuartos de final logo de caer fronte ó
Leeds United. O equipo que debutou na Liga de Campións estaba integrado polos
seguintes xogadores:

Na liga, o Deportivo finalizou na segunda posición a sete puntos do Real Madrid.
Con todo, na copa do rei caeu eliminado fronte ó Club Deportivo Tenerife nos
dezaseisavos de final.

A tempada 2001-02 concluíu de xeito similar á anterior. Na súa segunda
participación na Liga de Campións o equipo herculino chegou de novo aos cuartos
de final, caendo eliminado fronte ó Manchester United, mentres que na liga o
equipo loitou polo título ata as últimas xornadas, finalizando na segunda
posición a sete puntos do campión, o Valencia, e cun Diego Tristán que gañou ese
ano o Trofeo Pichichi logo de anotar 21 goles na liga. Con todo, o maior éxito
da tempada chegou o 6 de marzo, cando o Deportivo conquistou a súa segunda copa
do rei na final disputada no Estadio Santiago Bernabéu contra o Real Madrid, no
día en que a entidade merengue celebraba a súa centenario, feito que
popularmente coñécese como o "Centenariazo", dado o seu gran parecido coa final
da Copa Mundial de Fútbol de 1950 que historicamente foi coñecida como
Maracanazo.

Logo de conquistar a terceira Supercopa de España da súa historia o Deportivo
iniciou unha tempada na que finalizaría na terceira posición no campionato de
liga e conseguindo chegar ás semifinais da copa do rei, mais sendo eliminado na
segunda rolda da Liga de Campións. Esa tempada Roy Makaay gañou o Trofeo
Pichichi e a Bota de Ouro. Na tempada 2003-04 o equipo conseguiu de novo
finalizar na terceira posición na liga e fixo historia ó chegar ás semifinais da
Liga de Campións, onde foron eliminados polo FC Porto de José Mourinho, que
finalmente se alzaría co título da máxima competición continental.

Logo da etapa dourada do Deportivo con Irureta no banco, o 2006, ano no que o
club celebrou o seu centenario, marca o inicio dunha etapa de transición marcada
pola grave crise económica e as débedas. A chegada de Joaquín Caparrós supón
unha auténtica revolución no cadro. Moitos dos pesos pesados do vestiario, como
Molina, Scaloni, Víctor ou Diego Tristán abandonan a entidade, que inviste 9,3
millóns de euros na fichaxe de 17 xogadores, a maioría novos e con proxección,
entre os que destacan Riki, Filipe Luis, Lopo ou Juan Rodríguez. Prodúcese tamén
unha reformulación dos obxectivos deportivos, fixados agora na permanencia.
Mais, a pesar da falta de apuros deportivos e a participación na Copa Intertoto,
o mal xogo e o desencontro coa bancada propician a saída do técnico despois de
dúas temporadas.

A era de Miguel Ángel Lotina no banquiño branquiazul daba comezo na tempada
2007-08. O mexicano Andrés Guardado firma polo Deportivo por 7 millóns de euros
e marcha Jorge Andrade á Juventus que paga 10 millóns polo xogador. Nesta
temporada, tras unha primeira volta do campionato coqueteando co descenso, o
equipo consegue rematar unha segunda volta inmellorábel clasificándose para a
Copa Intertoto tres anos despois da última participación en Europa, tras quedar
9º por encima do Athletic de Bilbao (o seu máis próximo perseguidor inscrito
para a Intertoto). O equipo xogou en xullo de 2008 a Copa Intertoto na que se
enfrontou ó Bnei Sakhnin, conxunto árabe de Israel. No partido de ida en Israel
o Deportivo gañou 1-2 con tantos de Lafita e Riki, mentres que na volta, xogada
en Riazor, o resultado foi de 1-0 con gol de Valerón. Con este resultado o
equipo clasificouse por fin para unha competición europea despois de 4 anos de
ausencia.

Na seguinte tempada, a 2008–09, marcada polas fichaxes de Aranzubia, Zé Castro e
o mexicano Omar Bravo, a pesar de non pasar dos deceoitavos de final da Copa da
UEFA ó ser eliminado polo Aalborg BK danés, o Deportivo consegue superar o seu
eterno rival histórico, o Celta de Vigo, na clasificación histórica da Liga,
grazas á continuada permanencia do conxunto olívico na segunda división e ó
sétimo posto do Deportivo en Liga.

Na tempada 2009–10, o equipo realiza unha gran primeira volta que lle leva a
ocupar postos europeos durante máis de 20 xornadas (3 delas en prazas de Liga de
Campións). Namentres, as lesións lévanlle a realizar unha mala segunda volta na
que asina unha racha de 11 partidos consecutivos sen gañar. Finalmente o equipo
termina na 10ª posición. Nesta tempada hai que destacar o debut de varios
xogadores do Fabril nos partidos de Liga e copa do rei: Juan Domínguez, Iván
Pérez, Rochela, Dani, Seoane, Añón e Raúl.

Na tempada 2010–11 descendeu á segunda división tras 20 anos seguidos na
categoría de elite. O descenso produciuse logo de perder o derradeiro partido
(0–2) contra o Valencia CF, converténdose no primeiro equipo que perde a
categoría con 43 puntos.

Tras un inicio irregular en segunda división e con José Luis Oltra no banquiño,
a tempada 2011–12 remata co equipo como campión da categoría, producíndose o
ascenso o 27 de maio de 2012, a falta dunha xornada para rematar o campionato. O
3 de xuño de 2012, na derradeira xornada, o Deportivo conseguiu alcanzar a cota
de 91 puntos, récord na categoría (a anterior marca estaba en 88 puntos,
conseguidos polo Real Valladolid na tempada 2006–07).

Porén, ó comezo da tempada en 1ª División, o 30 de decembro de 2012, é despedido
tras sumar soamente 12 puntos nos primeiros 17 partidos. Oltra foi substituído
no banco do conxunto herculino polo adestrador portugués Domingos Paciência.
Mais os resultados non melloraron a situación do club, que andaba no último
lugar da táboa, xa que só conseguiu sumar 4 puntos en 6 partidos, e ó cabo de
mes e medio desvinculouse do club.

O 11 de febreiro de 2013, tras destituír a Paciência, Augusto César Lendoiro
firma o contrato que vinculaba ó adestrador Fernando Vázquez á entidade
branquiazul. O escenario do debut en Riazor non podía ser mellor: o Dépor pon
sobre as cordas ó Real Madrid, que acaba levándose o triunfo con moitas
dificultades, 2-1. Pese a comezar bastante mal (3 derrotas e 1 empate) o
conxunto coruñés enlaza 4 vitorias seguidas, entre elas o derbi galego contra o
Celta de Vigo. O Dépor, que semellaba desafiuzado, volvía á loita pola
permanencia. Pese a iso, ó rematar a tempada, Vázquez non consigue acadar ese
obxectivo.

Pese ó descenso Vázquez segue á fronte do banco deportivista e, cunha primeira
volta case perfecta fóra de Riazor (pese a complicacións en casa), remata como
campión de inverno. Fóra do plano deportivo, o 10 de xaneiro foi un día clave
para o futuro do club, pois presentouse ante o xuíz concursal unha proposta de
convenio na Audiencia Provincial da Coruña que obtivo o apoio do 59,44% dos
acredores, pero non do acredor principal, a Axencia Tributaria. O maxistrado
decidirá cara a finais de mes, momento no que o club contará cun novo Consello
de Administración. Por outra banda, na xunta de accionistas celebrada o 21 de
xaneiro a candidatura encabezada por Tino Fernández acadou un 72,09% dos votos,
alzándose como novo presidente do club. Finalmente, o 31 de maio de 2014 o Dépor
volve á categoría raíña trala vitoria contra o Real Jaén por 1 a 0.

Pese a que Vázquez firmara un ano máis de contrato, o Deportivo decidiu
prescindir dos servizos do de Castrofeito, so pretexto dunhas declaracións
polémicas deste. Ese mesmo verán o Deportivo contratou como adestrador a Víctor
Fernández, mais os resultados non acompañan e o Dépor ve perigar a salvación.
Con todo a directiva dálle varias oportunidades, pero o equipo non remata de
funcionar. Todo isto fai que, tralo empate co Córdoba, ultimo na clasificación,
Fernández sexa cesado como adestrador do Deportivo.

O 9 de abril de 2015 chega como adestrador Víctor Sánchez del Amo que comeza
inmediatamente o seu traballo e o Dépor sufre unha metamorfose completa, pese a
que os resultados non sexan demasiado bos. Chega á última xornada contra o FC
Barcelona dependendo de si mesmo para manterse en Primeira. O 2-0 inicial a
favor dos culés fai pensar na perda da categoría, pero dous goles, de Lucas
Pérez e Diogo Salomão, e varias intervencións chaves de Fabricio Agosto manteñen
o club en primeira división ó rematar o partido con empate a dous. A salvación
de equipo propiciou a continuidade do técnico madrileño unha tempada máis, na
que o cadro herculino reforzouse con xogadores como Fernando Navarro Corbacho,
Cani, Alejandro Arribas, Pedro Mosquera, Fayçal Fajr, Luis Alberto o Fede
Cartabia, e logrou o traspaso de Lucas Pérez. O 1 de setembro de 2015 o club
anunciou que pagara toda a débeda prevista para a tempada 2015–16, unha
cantidade que ascende a 3.169.861,80 euros máis 99.177,59 de xuros. Esa
temporada o Deportivo realizou unha gran primeira volta na que finalizou 9º,
chegando a ocupar postos de Europa League durante nove xornadas. Con todo, o
equipo realizou unha mala segunda volta na que gañou unicamente dous triunfos, o
segundo deles na penúltima xornada fronte ó Villarreal CF por 0-2, co que
asegurou matematicamente a permanencia na máxima categoría do fútbol español. A
pesar da salvación, o 30 de maio de 2016 Víctor Sánchez foi destituído debido á
mala relación con algúns xogadores e a mala segunda volta do equipo. O 10 de
xuño o Deportivo anunciou que o substituto de Víctor Sánchez para a tempada
2016-17 sería o bilbaíno Gaizka Garitano.

Os primeiros roces dos que se ten constancia datan de 1923, no Campionato
Galego, unha vez que nese ano o Real Club Fortuna e o Real Vigo Sporting Club,
equipos contra os que xa se enfrontara o Deportivo, se fusionaron formando o
Celta. Un dos detonantes da inimizade entre os dous equipos adoita buscarse no
propio momento do nacemento do equipo celeste, cando Luis Otero Sánchez fichou
polo Deportivo xunto con Chiarroni, González e Isidro, feito que motivou as
protestas do Celta ante a Federación Galega e que provocou a sanción dos
xogadores ata 1924.

O primeiro derbi galego da historia celebrouse na tempada 1924-25, con vitoria
do Deportivo por 3 goles a 0, mesmo resultado que no partido de volta. Con todo,
o primeiro enfrontamento dos dous equipos en Primeira disputouse o 19 de outubro
de 1941 (4ª xornada de Liga) en Vigo, gañando os locais por 2 goles a 1. O
equipo herculino vingaría esta derrota na segunda volta do campionato,
derrotando os vigueses por 4 goles a 0 no estadio de Riazor.

Foi no primeiro lustro século XXI cando, cos mellores cadros de persoais de
ambos equipos, se produciron os choques máis apaixonantes e con maior calidade.
Deste xeito, na 16ª xornada da tempada 1999-00, coruñeses e vigueses
enfrontáronse en Riazor encabezando a clasificación da Liga. O Deportivo
conseguiu levarse o partido por 1 gol a 0, anotando o único gol do encontro Turu
Flores, e deixando un resultado que afastaba os coruñeses a 8 puntos do segundo
clasificado, o Celta.

Na tempada 2011-12 ambos os equipos volveron enfrontarse na segunda división
tras 20 anos. O Deportivo gañou entón os dous partidos (2-1 en Riazor, con goles
de Jonathan Vila en propia porta e Lassad cun potente disparo dende fora da área
a escasos minutos do final, e 2-3 en Balaídos, con goles de Riki no minuto 2,
Lassad e Borja Fernández no último minuto do encontro. Logo deste encontro, os
coruñeses asinaron numerosos récords dentro da categoría: con 91 puntos
conseguiron o récord de puntos da historia da segunda división, e con 29
vitorias o récord de vitorias da categoría, amais de 9 vitorias consecutivas,
feito que tamén pasou á historia como a maior xeira de vitorias consecutivas da
historia da categoría.

Se ben os encontros entre ambos equipos caracterizáronse por unha gran tensión
no campo e nas bancadas, téndose rexistrado enfrontamentos entre as dúas
afeccións, as directivas dos dous clubs teñen realizado un esforzo por reducir
esta tensión e crear un mellor ambiente. Estes esforzos plasmáronse na imaxe das
dúas afeccións cantando xuntas o himno galego no estadio de Riazor o 21 de
novembro de 2015 no partido que ambos os equipos disputaron na primeira volta da
primeira división.

En total os dous equipos disputaron 88 partidos oficiais 82 en Liga (Primeira e
Segunda División e Segunda División B) e 6 en Copa cun rexistro lixeiramente
favorable para os deportivistas, tanto en vitorias como en goles.[nota 3]

Aínda que o primeiro partido entre o Deportivo e o Real Madrid se disputou en
1932, foi durante a época dourada do club coruñés cando este mantivo unha
intensa rivalidade co equipo branco. Na tempada 1992-93 o Deportivo comezou unha
xeira de 18 anos consecutivos sen perder fronte ó equipo branco no estadio de
Riazor, nun partido que estaba de cara aos madridistas (0-2) e que acabarían
levándose os branquiazuis por 3 goles a 2 cun dobrete de Bebeto e un gol en
propia porta de Ricardo Rocha. Pouco despois, na tempada seguinte, chegaría a
primeira humillación dos brancos en Riazor, onde perderon 4-0. Con todo, na
tempada 1994-95, un gol de Zamorano a cinco minutos para a conclusión do partido
dáballe a vitoria (2-1) e o título de Liga ó Real Madrid e deixaba os
branquiazuis unha vez máis ás portas do título a falta de dúas xornadas, aínda
así, o equipo herculino levaríase pouco despois a Supercopa de España fronte ó
equipo branco logo de gañar 3-0 en Riazor e 2-1 no Santiago Bernabéu. O momento
de maior rivalidade entre os dous equipos chegou na tempada 2001-02, cando ambos
se enfrontaron na final da copa do rei no Santiago Bernabéu, levándose os
coruñeses a vitoria no día no que a entidade branca cumpría 100 anos, feito que
se coñeceu como "Centenariazo". A xeira de imbatibilidade do Deportivo en Riazor
finalizaba na tempada 2009-10 coa derrota (1-3), dende aquela o equipo coruñés
non foi quen de derrotar o Real Madrid en ningunha ocasión, colleitando varias
derrotas avultadas tanto en Riazor como no Santiago Bernabéu, e conseguindo tan
só un empate sen goles na tempada 2010-11.

En total os dous equipos disputaron 99 partidos cun rexistro claramente
favorable para os madridistas, tanto en vitorias como en goles:[nota 3]

O escudo oficial do club consiste nun cinto de cabaleiro que rodea o pendón
morado da Sala Calvet e a bandeira de Galicia. Coroa real no centro do pendón e
sobre o escudo. As cores oficiais son as seguintes:

Aínda que desde a súa fundación se estableceu que o equipo defendería unha
camiseta a franxas verticais azuis e brancas, non sería ata 1912 cando o club
coruñés faría habituais estas cores nos seus partidos oficiais. Na actualidade,
o primeiro uniforme do Deportivo continúa sendo branquiazul, mentres que o
segundo e terceiro varían practicamente cada tempada en función de motivacións
comerciais. Na actualidade a empresa encargada dos deseños e fabricación da
equipamento é a italiana Lotto.

O uniforme do Deportivo da Coruña ten experimentado diversos cambios dende que
se fundou en 1906. Contra o ano 1907, o daquela Club Deportivo da Sala Calvet,
decidiu empregar unha camisola de raias azuis e brancas e un pantalón de cor
negra, aínda que o equipo adoitaba disputar os seus partidos cunha camisola
branca e un pantalón negro, e non foi ata 1912 cando o equipo adoptou o escudo e
as cores azul e branca nos seus partidos, realizando pequenos cambios na
camisola, especialmente no tamaño, localización e sentido das raias e dorsais.

Ata 1923 as raias da camisola eran estreitas, adoptándose unhas máis anchas
consideradas máis "modernas", se ben dous anos despois recuperáronse as raias
estreitas, e tan só na tempada 1939-40 imperaron as raias anchas. A partir dese
momento a equipación pasou a estar dominada por unha camisola de raias estreitas
e pantalón azul, equipamento que se mantivo dende a tempada 1940-41 á 1967-68,
na que o equipo recuperou as raias anchas, que permanecerían no uniforme ata a
tempada 1973-74. Xa na década de 1990, na Asemblea Ordinaria do Deportivo de
mediados de 1990, a directiva do club redeseñou a camisola cara a un deseño máis
moderno que foi estreado na segunda metade de liga e que ampliaba o tamaño dos
dorsais, creaba maiores espazos brancos e amosaba unhas raias azuis máis amplas
nos bordos laterais da camisola. Pouco despois, na tempada 1991-92, con Rox como
provedor, o club modificou radicalmente a imaxe da camisola, introducindo unha
raia horizontal á altura dos ombreiros e outra á altura do peito, pasando dunhas
raias totalmente verticais a unha forma de "T", un deseño que se mantería case
igual ata a tempada 1997-98, xa coa firma alemá Adidas, que eliminaría as raias
horizontais, recuperando así un deseño de liñas totalmente verticais que na
tempada seguinte tornaríanse máis grosas.

A pesar dos trocos nos patrocinadores e provedores o deseño da camisola non
mudou substancialmente na 2001-02, cando se introduciu unha pequena liña
vermella nas costas á altura dos ombreiros e se desprazou o escudo do equipo,
que pasou de estar sobre o corazón a situarse no centro do peito. Esa tempada o
pantalón do equipo tamén experimentou un lixeiro cambio, se ben seguiu a ser
azul, engadíuselle unha ampla banda vermella na cintura. Foi con todo na segunda
e terceira equipación onde houbo máis novidades, pasando a segunda de amarela a
vermella e negra para a Liga, e gris prateada cunha banda azul escura cruzando o
peito para a Liga de Campións. Con motivo da final da copa do rei dese ano
fronte ó Real Madrid, o club deseñou un modelo especial de camisola que incluía
unha serie de detalles bordados nas mangas, e que substituía o reberete vermello
do pescozo, pantalón e mangas por outro azul mariño, e mudando o pescozo a
redondo en lugar do pescozo a xeito de camisa. Con todo, dende ese momento as
equipacións non experimentaron maiores cambios que o grosor da liñas verticais,
ata a tempada 2009-10, cando a firma italiana Lotto introduciu un deseño no que
as liñas se cortaban na parte do peito para deixar a parte superior en branco
cun detalle en gris prata; a mesma firma introduciría na seguinte tempada un
deseño de raias estreitas que ensancharía na tempada 2011-12, incluíndo unha
liña horizontal á altura do peito na seguinte tempada que sería abandonado ó
finalizar a mesma, volvendo a un deseño de raias verticais que se mantén, con
lixeiros cambios ata a tempada 2016-17, cando na pretempada se introduciu unha
camisola cunha raia vertical máis grosa.

Entre as segunda e terceiras equipacións cómpre salientar a presentación na
tempada 2014-15 dunha segunda camisola do equipo na que luce a bandeira de
Galicia e que se mantén dende entón.

Dende o ascenso a primeira división na tempada 1990-91, o Deportivo tivo os
seguintes provedores e patrocinadores principais na súa equipación:

Aínda que o Deportivo contaba cun himno máis tradicional que o actual (composto
en 1924 por Maximiliano Svarmanoff), a aparición do "Superdépor" e a imaxe de
renovación do club levaron á directiva a substituír o himno histórico por un
máis moderno, composto por Francisco Gómez Seijo "Gandy" e que posteriormente
gravaría o grupo coruñés Cacahué. Devandito himno, en estilo rock, sería
versionado posteriormente pola Orquestra Sinfónica de Galicia. No ano 2006, o
grupo La Banda del Camión compuxo o himno do centenario, que incluía os nomes
das grandes figuras que pasaron polo club.[nota 4]

O chamado Corralón da Gaiteira foi primeiro escenario dos partidos do Deportivo
da Coruña (daquela aínda coa denominación de Club Deportivo da Sala Calvet),
sendo o campo no que o equipo herculino disputou os seus partidos de xeito
habitual durante os seus primeiros dous anos e medio de existencia. O Corralón
foi a principios do século XX o único campo da Coruña no que se podía practicar
o deporte que acababa de chegar á cidade. Estaba situado nos terreos anexos á
Fábrica de Tabacos e medía 18.000 m² e tiña bancadas con capacidade para 6.000
espectadores. Eduardo del Río y Santos-Lartaud, un comerciante e cónsul de
Dinamarca en Galicia, era propietario de varios terreos nas proximidades da
Palloza e deu o visto e prace para que os deportistas da Sala Calvet puidesen
adestrar e xogar os seus encontros no Corralón.

Foi no chamado Corralón da Gaiteira onde o Deportivo disputou o primeiro partido
contra o seu máximo rival na época, o Coruña Foot-ball Club, o 9 de decembro de
1906, que acabaría con marcador favorable para os integrantes do equipo da Sala
Calvet (2-1). En maio de 1909 o Deportivo abandonou o Corralón da Gaiteira para
trasladarse ó vello campo de Riazor.

Dende que en 1909 o Deportivo abandonou o Corralón da Gaiteira ata 1944, ano no
que se inaugurou o Estadio Municipal de Riazor, o Deportivo xogou os seus
encontros no coñecido como campo de Riazor. Este terreo de xogo estaba situado
nas proximidades do actual estadio, no lugar que na actualidade ocupa o colexio
das Escravas. O novo campo foi inaugurado o 16 de maio de 1909 cun partido
fronte ó Fortuna de Vigo. O partido finalizou coa vitoria do equipo vigués por
1-3. O xornal El Noroeste relataba o acontecemento do seguinte xeito:

Finalmente en outubro de 1944 o Deportivo trasladouse de novo ó actual estadio
construído orixinalmente por Santiago Rey Pedreira.

O estadio do Deportivo é o Estadio Municipal de Riazor, situado a carón da praia
de Riazor, na Coruña. A pesar de ser de titularidade municipal, o Deportivo
utiliza o recinto a cambio dun alugueiro simbólico de 1 € ó ano. Ten unha
capacidade de 34.600 espectadores, todos sentados, sendo o estadio con maior
cabemento de Galicia. A súa primeira construción data de 1909 no terreo que hoxe
ocupa a igrexa das Escravas, a escasos metros da súa actual localización. A súa
segunda construción, xa na súa actual localización, foi en 1944, obra do
arquitecto Santiago Rey Pedreira. O estadio tivo varias remodelacións, como a de
1982 con motivo do Campionato Mundial de Fútbol de devandito ano, e a última,
comezada en 1996 coa construción do fondo de pavillón e terminada en 1997 coa
remodelación do fondo de maratón. Ten unhas dimensións de 105×68 metros.
Ademais, foi renovada a súa Licenza UEFA para a celebración de partidos de
competicións internacionais.

O Deportivo tivo dúas épocas na súa historia recente de grande afluencia ó
estadio municipal de Riazor. A primeira delas, entre os anos 1992–93 e 1996–97,
onde a media de entrada se situaba en 25.000 espectadores, para un estadio con
capacidade para 29.000. Na segunda etapa, xa cunha capacidade para 35.000
espectadores, o número de socios e de afluencia situábase arredor dos 30.000
espectadores, entre as tempadas 2000–01 e 2003–04. Na tempada 2014-15 a media de
espectadores situouse en 21.256, e o número de socios nos 24.245, a maior parte
deles (18.545) eran homes.

En 2003 o presidente Augusto César Lendoiro presentou a maqueta do novo estadio
de Riazor deseñado polo prestixioso arquitecto norteamericano Peter Eisenman. O
presidente declarou que sería o estadio "máis bonito do mundo", catro estrelas e
tería unha capacidade de 36.000 espectadores. A construción sería encima do
actual estadio. Actualmente este proxecto atópase parado.

Desde 2009, con motivo da candidatura ibérica para os mundiais de 2018 e 2022, o
Concello da cidade e o club debateron sobre a posibilidade de remodelar o actual
Riazor ou construír un estadio novo, no caso de que España organizase un mundial
e a cidade da Coruña fose elixida sede. A candidatura non foi elixida pero o
estadio será remodelado e terá capacidade para 45.000 espectadores.

O Mundo do Fútbol, nome co que se coñece á Cidade Deportiva de Abegondo, é un
conxunto de instalacións deportivas propiedade do club herculino situadas en
Mabegondo, alí adoita preparar os seus partidos o Deportivo. Foi inaugurado en
2003. Está formado por un edificio principal que alberga os vestiarios, oficinas
e cafetería e que serve de bancada para uns 1.200 espectadores cara ó campo
principal e uns 500 cara ó campo de céspede artificial. En total a cidade
deportiva conta con 7 campos de céspede natural, 1 de céspede artificial, 6
campos de céspede natural de fútbol 7 e máis de 16.000 m² de campos auxiliares
de céspede natural. Hai ademais uns 9.000 m² de aparcadoiros.

Ao longo da historia do equipo coruñés teñen pasado polo banquiño branquiazul 63
adestradores, entre os que salientan nomes como Arsenio Iglesias, nado en
Arteixo (coñecido como "O zorro de Arteixo") e que fora xogador do equipo, co
que o Deportivo subiu a primeira división e gañou a súa primeira copa do rei, ou
Javier Irureta, adestrador que gañou a única liga da historia branquiazul, a
famosa e recordada copa do rei do "Centenariazo" (fronte o Real Madrid, na súa
casa, o día que este club cumpría cen anos) e co que conseguiu cinco
participacións consecutivas na Liga de Campións, sendo o único club español que
o fixo, xunto co Real Madrid. Posteriormente seguíronlle técnicos como Joaquín
Caparrós, que adestrou o equipo durante dúas tempadas, antes da chegada de
Miguel Ángel Lotina, que estivo catro anos no equipo, ata o seu descenso a
segunda división, sendo sucedido José Luis Oltra, que dirixiu o equipo en
Segunda, proclamándose campión no seu primeiro ano e ascendendo novamente a
Primeira, e que foi destituído logo dos malos resultados nas primeiras xornadas
da súa segunda tempada como adestrador branquiazul.

O galego Fernando Vázquez foi adestrador na tempada 2012–2013, logo da renuncia
de Domingos Paciência, técnico portugués que substituíu a metade da tempada
2012–13 a José Luis Oltra, que estivo unha tempada e parte da segunda no equipo.

Na tempada 2014-2015 o adestrador foi Víctor Fernández pero foi substituído 8
xornadas antes do remate da tempada por Víctor Sánchez del Amo debido á falta de
vitorias do equipo. O técnico madrileño sería destituído ó finalizar a tempada a
causa dos malos resultados na segunda volta.

O Deportivo tivo 42 presidentes ó longo dos seus 107 anos de historia, o actual
é Constantino Fernández Pico. Accedeu ó cargo o 21 de xaneiro de 2014, obtendo
unha maioría absoluta co 72,09% dos votos, impóndose así a Manuel López
Cascallar. O 24 de decembro de 2013, Lendoiro anunciou que non se presentaría á
reelección como presidente. Tras o anuncio desta decisión, Augusto César
Lendoiro, poñía fin a vinte e cinco anos de mandato ininterrompidos, o máis
longo da historia do fútbol español.

O Deportivo é o noveno equipo en número de afeccionados en España, cun 2,2% do
total, segundo unha enquisa do CIS de maio de 2007. Durante a tempada 2011-2012
o Deportivo superou a cifra de 25.000 socios, sendo nese momento con diferenza o
equipo de segunda división con máis socios.

O Deportivo ten numerosas agrupacións tanto na cidade da Coruña, como en
Galicia, no Estado español e tamén no estranxeiro, sendo o equipo galego con
máis socios, agrupacións e representantes en todo o mundo. En 2003 tiña un total
de 287 agrupacións: 244 en Galicia (211 na provincia da Coruña), 18 no resto de
España, 15 no resto de Europa, 9 en América e 1 en Australia. O número foi
aumentando notablemente desde 1952 cando se fundou a primeira delas. Sobre todo
cabe destacar o aumento a finais do século XX, xa que en 1988 había 7 grupos, en
1995 xa eran 118, e no ano 2000 superáronse as 200 ata chegar ás 287 de 2003.
Non obstante, en abril de 2012, durante a súa estancia na segunda división, a
web do club amosaba que a cifra de asociacións baixara ata as 156.

O conxunto de agrupacións están organizadas, desde 1998, na Federación de Peñas
do Deportivo que adoita organizar unha feira anual adicada a actos relacionados
co club.

A agrupación máis importante por presenza nas bancadas (bandeiras, cántigas,
murais etc.) e número de socios é a dos Riazor Blues.

É a agrupación máis animada do Estadio de Riazor e coas súas cancións, bandeiras
e demais actos consegue tirar sempre do resto da bancada en tódolos partidos. O
grupo formouse en 1987 e, a pesar de ser incluído como grupo ultra polo
Ministerio do Interior de España, caracterízase polo seu comportamento
habitualmente pacífico e por unha ideoloxía esquerdista, fundamentalmente
antifascista. Se ben hai anos foron un dos grupos de afeccionados máis numeroso
de España, con mais de 2.000 integrantes, en 2014 a cifra reducírase a 500,
aínda que segundo a policía o número é menor, con 250 integrantes.

O filial do Deportivo é o Deportivo da Coruña B. Foi fundado en 1914 co nome
Fabril Foot-ball Club, sendo orixinariamente un club independente, mantendo
dende 1948 un convenio de asociación co Real Club Deportivo. En 1963,
converteuse no filial, adoptando o nome Fabril Deportivo, e tamén nese mesmo
ano, fusionouse co Deportivo Xuvenil –club que tamén tivera un convenio de
asociación co Real Club Deportivo ata ese momento–. En 1993, mudou o seu nome
polo de Deportivo da Coruña B. A pesar da súa denominación actual,
tradicionalmente se lle segue a chamar Fabril. O 21 de febreiro de 2014 cumpriu
100 anos de historia.

Milita na Terceira División. Xogou 9 tempadas en Segunda B, onde acadou o 3º
posto nunha ocasión e o 4º noutras dúas tempadas, xogando tres promocións de
ascenso nas que caeu eliminado. Ocupa o 21º posto na Clasificación histórica de
filiais.

O Deportivo conta con dous equipos xuvenís, dous cadetes, dous infantís e dous
alevíns. O Xuvenil A foi campión nunha ocasión da Copa de Campións Xuvenil
(1995–96) e en tres ocasións da División de Honra Xuvenil (1995–96, 2007–08 e
2009–10). O Xuvenil B gañou en sete ocasións a Liga Nacional Xuvenil (1997–98,
2006–07, 2007–08, 2008–09, 2009–10, 2012–13 e 2015–16).

Ao longo da historia, o Deportivo ten contado con outras seccións deportivas,
coma as de fútbol feminino (gañadora do Campionato de España en varias
ocasións), fútbol indoor (gañadora de Liga e Copa), atletismo (con máis de 125
trofeos), hóckey a patíns (con máis de 60 trofeos), xadrez (con arredor de 25
trofeos), ciclismo (no que militou Delio Rodríguez, e que quedou en segunda
posición por equipos na Vuelta a España 1942) ou traíñas, entre outras. A
meirande parte destas seccións atópanse desaparecidas, agás a de fútbol indoor.

O Karbo Deportivo foi o equipo de fútbol feminino do Deportivo durante a década
de 1980, na que conquistou varias veces o Campionato de España.

O ano 2008 o Deportivo inaugurou, xunto cos outros 8 equipos que conquistaran a
liga de fútbol nalgunha ocasión, a Liga española de fútbol indoor, cun equipo
formado por xogadores veteranos. O equipo está formado por grandes xogadores que
pasaron polo Deportivo, como Fran, Djalminha, Naybet, Songo'o ou Manjarín.

Na primeira edición desta liga o Deportivo foi campión e na segunda tempada
quedou segundo. Na última, a 2009-10, volveu conseguir o título de liga. Nestes
tres anos o equipo só perdeu nunha ocasión contra o FC Barcelona.



https://gl.wikipedia.org/wiki/Vigo

Vigo ( pronunciación (axuda · info)) (tamén coñecida como a cidade olívica) é
unha cidade e concello da provincia de Pontevedra, na comunidade autónoma de
Galicia, no noroeste da península ibérica. É a capital da comarca de Vigo, aínda
que historicamente pertenceu á comarca de Val do Fragoso. Ademais é a capital da
súa área metropolitana. A cidade atópase na beira sur da ría de Vigo e no sur
das Rías Baixas. Con 292.817 habitantes no 2016 é o concello máis poboado de
Galicia e o décimo cuarto de España, sendo a cidade sen rango de capital de
provincia con máis poboación de España.

É un municipio costeiro das Rías Baixas que limita ao norte coa ría á que dá
nome (ría de Vigo), ao nordés co concello de Redondela, ao leste co de Mos, ao
sur cos do Porriño e Gondomar e ao suroeste co concello de Nigrán. Alén da ría e
xusto fronte á cidade atópanse as vilas de Cangas e Moaña, a 5 e 3,6 km de
distancia, respectivamente.

A cidade constitúe un dos motores económicos de Galicia. Vigo é o décimo cuarto
concello de España cunha poboación de 292.817 habitantes, segundo o Padrón
municipal do 2016. A súa extensión é de 109,1 km². A densidade de poboación da
área sitúase en 2.718 hab/km² aínda que no casco urbano esta se incrementa
notablemente.

A versión máis estendida cría que Vigo derivaba dun nome que lle deran os
romanos: Vicus Spacorum ou Vicus Pacorum, mais esta é unha teoría xa rexeitada
pola moderna historiografía e nunca se atoparon documentos ou proba algunha que
confirmase a realidade destes nomes ou calquera outro. Sábese que o termo vicus,
en latín era un nome común para dicir "aldea", "barrio" ou "vila sen murallas",
e por iso existen tamén outros 37 lugares e parroquias chamados Vigo (ou
derivados de vicus) en Galicia, ademais doutros lugares do mundo latinizado
(principalmente Asturias, Italia e Francia). Spacorum (xenitivo plural de
Spacori) era o nome da tribo que supoñían se asentaba nas terras próximas.

Tamén existe a teoría de que Vigo foi noutrora a cidade romana de Burbida Magna,
a cal era un importante porto comercial e con industrias de salga que se
asentaba nas inmediacións da actual colexiata.

Existen, porén, outras liñas de pescuda que salientan a opción de que o topónimo
Vigo provén do vocábulo viquingo Úig que significa baía.

A versión actual do escudo é unha copia do que adornaba a fonte de Neptuno que
estivo situada noutrora na Porta do Sol. En 1917, Marcelino Domínguez Elías,
cronista da cidade, expuxo no Boletín da Real Academia Galega a conveniencia de
establecer como modelo oficial do escudo, a versión que continúa a estar vixente
na actualidade. O escudo representa un castelo de base cadrada rematado nunha
torre. Ao seu carón a antiga oliveira que se atopaba no atrio da colexiata de
Santa María de Vigo, todo nunha illa sobre un mar de seis franxas ondeantes
representando o carácter marítimo da cidade.

A bandeira de Vigo, cuxa orixe pode datar do século XIX, está formada por un
diábolo vermello e o resto da bandeira é de cor branca levando no medio o escudo
da cidade. A bandeira pódese ver en todos os edificios dependentes da
administración municipal da cidade.

Vigo antigamente era coñecida como a cidade da oliva, e na actualidade cidade
olívica. Este cognome débese a que no atrio da colexiata de Santa María de Vigo
existía na antigüidade unha grande oliveira, a cal plantouse polos cabaleiros
monxes templarios na época en que se encargaban de rexer a freguesía.

A árbore desapareceu desa localización ao construírse a actual igrexa. Ao ser
derrubada o administrador da alfándega de Vigo da época, Manuel Ángel Pereira,
recolleu unha das súas pólas e plantouna no horto da casa de seu, a cal estaba
situada na actual Porta do Sol. A árbore medrou até que o desenvolvemento da
cidade obrigou a trasladala ao Paseo de Alfonso XII, lugar onde se atopa
actualmente.

Nesta nova localización, para protexer a árbore instalouse un enreixado de
ferro; en onde en agosto do ano 1932 colocouse unha placa de bronce aboando a
promesa que denantes el, fixeron os vigueses de amor, lealdade e abnegación pola
cidade.

Vigo e a súa comarca estiveron poboados desde tempos antigos, como testemuñan a
gran cantidade de dolmens e mámoas, a pesar de que os restos atopados non
abranguen épocas anteriores á Idade da Pedra, período do cal se atoparon media
centena de útiles tallados en cuarzo e cuarcita. A cultura castrexa desenvolta
en Galicia deixou na cidade olívica importantes pegadas, que levan a pensar que
a cidade tivo unha das maiores densidades de poboación de toda Galicia.

En Vigo o proceso de romanización foi moi temperán e intenso, aínda que durou
preto de seiscentos anos. Recentes intervencións arqueolóxicas falan dun
importante asentamento, o Vicus romano.

A información de cidade con respecto á Idade Media é moi escasa. Os ataques
xermanos e piratas provocaron unha emigración de gran parte da poboación cara a
zonas máis seguras no interior. Coa dominación da sociedade galega por parte da
xerarquía eclesiástica nesta época, Vigo dependeu durante moito tempo do
mosteiro de Melón. Foi xa avanzada a Idade Media que Martín Codax compuxo as
súas cantigas de amigo.

Do século XV ao XVIII Vigo foi medrando paseniño, a pesar dos constantes ataques
piratas. Acadou durante a Idade Moderna importancia na actividade artesanal e
mailo comercio pesqueiro. Os armadores vigueses, encargados da defensa da ría,
rexeitaron en 1589 o ataque dunha armada inglesa ao mando de Francis Drake.
Tamén foi histórica a batalla de Rande.

A comezos do século XIX Vigo foi, como moitos outros lugares de España, ocupado
polo exército de Napoleón. Un levantamento popular encabezado polos militares
Pablo Morillo e Bernardo González “Cachamuíña” expulsou ao exército francés. A
segunda metade do século foi un período de continuo crecemento da cidade, e un
considerable aumento da súa industria. A finais do século, a cidade contaba con
15.000 habitantes.

O século XX caracterizouse polo despegue económico. Instaláronse novas
industrias, melloraron as comunicacións, creáronse plans de ancheamento da
cidade etc. No primeiro terzo de século o seu porto encheuse de milleiros de
galegos que embarcaban cara ás Américas. Tamén foi salientable a actividade
social e cultural: xornais, asociacións políticas, sindicatos... Toda unha
actividade neutralizada polo comezo da Guerra Civil Española (1936 – 1939).
Entre as vítimas pódese citar o alcalde Emilio Martínez Garrido, fusilado o 26
de agosto de 1936.

Nas décadas de 1960 e 1970, Vigo sufriu un crecemento urbano acelerado e ás
veces desordenado, motivado polo desenvolvemento industrial. A oferta laboral
atraeu numerosa inmigración das zonas rurais de Galicia. A pesar da crise do
petróleo, que azoutou a cidade entre 1975 e 1985, desde finais da década de 1980
obsérvase certa recuperación económica, que afianzou a comarca como unha moderna
e importante zona industrializada e de servizos, tendencia que se prolonga,
aínda que con certo ritmo decrecente, ata a actualidade.

A alcaldesa de Vigo dende decembro de 2003 até xuño de 2007 foi Corina Porro, do
Partido Popular (10 edís), que gobernou en minoría pola falta de acordo da
oposición. Outros partidos con representación municipal nesa lexislatura foron o
Partido dos Socialistas de Galicia, PSdG-PSOE (8 edís), Bloque Nacionalista
Galego (7 edís) e Partido Galeguista (2 edís).

Tralos comicios de maio de 2007, a lista de Corina Porro foi a máis votada na
cidade pero sen acadar a maioría absoluta, de xeito que o pacto entre o BNG, con
Santiago Domínguez Olveira á cabeza, e o PSOE permitiu ao socialista Abel
Caballero pasar a ocupar a alcaldía, cargo que segue a ostentar tralas eleccións
de maio de 2011, nos que de novo foi alcalde grazas ao apoio do BNG aínda que
nesta ocasión sen formar parte do goberno.

Conforme á división comarcal prevista pola Xunta de Galicia, a comarca de Vigo
estará integrada polos seguintes concellos: Vigo, Redondela, O Porriño, Nigrán,
Baiona, Gondomar, Mos, Fornelos de Montes, Pazos de Borbén, Salceda de Caselas e
Soutomaior.

As competencias, órganos de goberno e financiamento da comarca de Vigo están
pendentes de desenvolvemento lexislativo por parte da Xunta de Galicia.

A cidade é sede da Axencia Europea de Pesca da Unión Europea, da única oficina
da deputación de Pontevedra fóra da capital, dunha sede da Xunta de Galicia, así
como do Parque nacional das Illas Atlánticas.

Seguindo o programa electoral de Abel Caballero, aprobouse a finais do ano 2007
cos votos de PSOE e BNG o Plan Xeral Urbanístico de Vigo de forma provisional,
incluíndo as correccións do mesmo solicitadas pola Xunta de Galicia (ese mesmo
ano) e o cambio que consistía en planificar máis dun 40% de vivenda con algún
tipo de protección no conxunto das ordenacións urbanísticas.

Segundo os datos do censo, no ano 1910 había ao redor de 17.300 habitantes,
fronte aos 296.479 do ano 2013, dos cales 16.735, no ano 2010, eran
estranxeiros.

A cidade de Vigo foi durante as últimas décadas unha das cidades europeas con
maior crecemento poboacional. Con respecto a principios do século XX a súa
poboación multiplicouse por 13, e con respecto a mediados dese século,
duplicouse. Este incremento tan grande non se pode achacar só ao crecemento
vexetativo, hai dous factores que contribuíron decisivamente:

A maior parte da poboación concéntrase na cidade, aínda que as parroquias
periféricas que salferen o municipio posúen tamén un importante continxente
poboacional e unha elevadísima densidade de poboación (a máis alta de España se
se exclúen as zonas urbanas). De feito no 2008, segundo o Instituto Nacional de
Estatística, á parte da cidade de Vigo, existen no municipio 15 núcleos de
poboación que superan os 1.000 habitantes: Babío (1.275), Saa (1.223), A Penís
(1.149), A Fonte Escura (1.238), Pereiró (4.150), A Ponte (2.267), Freixeiro
(2.573), Mantelas (1.563), Salgueira (1.248), A Bagunda (2.686), A Bouciña
(1.657), Barreiro (1.686), A Ceboleira (2.868), Pardavila (4.388) e A Garrida
(1.242).

A área metropolitana de Vigo esténdese por todo o sur da provincia de
Pontevedra, limitando ao sueste coas comarcas do Condado e da Paradanta, ao sur
coa do Baixo Miño, ao norte coa ría de Vigo, a comarca do Morrazo e a comarca de
Pontevedra e ao oeste co océano Atlántico.

Os datos aprobados polo INE din que ten unha poboación aproximada de 478.427
habitantes no ano 2015, dos que aproximadamente 294.098 habitantes viven na
cidade de Vigo, o que significa o 61,47% do total da poboación do Gran Vigo.

Na actualidade a área metropolitana de Vigo está formada polo seguintes
concellos: Baiona, Cangas, Fornelos de Montes, Gondomar, Moaña, Mos, Nigrán,
Pazos de Borbén, O Porriño, Redondela, Salceda de Caselas, Salvaterra de Miño,
Soutomaior e mais Vigo.

Segundo un estudo rematado a finais de 2012 polo Instituto Galego de Estatística
(IGE); indica que a maior parte da poboación viguesa naceu no propio concello
(58,9 % e 175.142 habitantes), habendo unha porcentaxe considerábel de
residentes nados noutras localidades de Galicia (24,2 % da poboación do
concello). Mentres que un 16,9 % da poboación viguesa naceu en diferentes
comunidades da xeografía española de fóra de Galicia.

Amais en Vigo existe unha importante porcentaxe de estranxeiros residentes na
cidade; segundo un estudo publicado en xaneiro de 2014 polo Concello de Vigo, na
cidade habitan un total de 19 354 estranxeiros censados (800 menos ca o ano
anterior, debido a que moitos decidiron retornar aos seus países de orixe pola
crise económica que actualmente afecta a España); da poboación estranxeira
residente en Vigo, a maior parte son orixinarios de diversos países de Europa
(7.235 habitantes, principalmente cidadáns doutros países da Unión Europea,
sobresaíndo principalmente as colonias de cidadáns portugueses con 3 063
habitantes e a romanesa con 1.551 habitantes; tamén son unha morea os habitantes
orixinario de Italia 827 habitantes, Francia con 403 habitantes, Reino Unido con
208 habitantes, Alemaña con 212 habitantes e Polonia con 145 habitantes).

Por unha marxe moi estreita sitúanse xustamente por detrás os cidadáns
orixinarios de América (cun total de 7.088 habitantes, principalmente de América
do Sur e en especial do Brasil con 1.518 habitantes, Colombia con 887
habitantes, Uruguai con 685 habitantes, Arxentina con 597, Perú con 551
habitantes e Venezuela con 423 habitantes).

Moi por detrás atópanse os cidadáns africanos (1.589 habitantes, salientando
principalmente os núcleos poboacionais de cidadáns senegaleses con 597
habitantes e os marroquís con 374 habitantes), os asiáticos (734 habitantes,
case todos chinos con 489 habitantes) e finalmente cidadáns procedentes de
Oceanía, que apenas chegan aos 8 habitantes, orixinarios todos eles de
Australia.

Cabe sinalar que froito deste fenómeno o barrio vigués do Calvario converteuse
actualmente no barrio con maior presenza de inmigrantes de toda Galicia.

Limita ao norte co océano Atlántico, ao nordés co concello de Redondela, ao
leste co de Mos, ao sur cos concellos do Porriño e Gondomar, e ao suroeste co
concello de Nigrán.

A cidade presenta unha topografía variada na que se suceden áreas deprimidas e
sectores elevados, zonas case chás e outras en pendente, estando o seu centro
nun monte, o Castro, con 149 metros de altura e unha superficie de 21 ha. Isto
fai que moitas das rúas dos barrios centrais sexan pendentes moi pronunciadas.
Salienta como punto máis alto o Monte Galiñeiro, seguido do Monte Alba, ambos os
dous pertencentes á Serra do Galiñeiro.

O concello de Vigo ten un gran núcleo urbano, no que prima a división
administrativa baseada nos barrios. Pero tamén posúe unha importante zona rural,
onde a división tradicional en parroquias, formada por aldeas e lugares, segue
estando moi viva.

As parroquias do concello de Vigo son: Alcabre, Beade, Bembrive, Cabral,
Candeán, Castrelos, Comesaña, Coruxo, Lavadores, Matamá, Navia, Oia, Saiáns,
Sárdoma, Teis, Valadares, Zamáns.

Bouzas, Coia, Freixeiro, San Paio e San Xoán do Monte non son parroquias
administrativas do municipio pero pola súa tradición histórica son nomeadas
nesta sección. Á dereita pode verse o mapa das parroquias do concello.

O clima da cidade de Vigo é oceánico con influencias mediterráneas.
Caracterízase por uns invernos suaves e chuviosos e uns veráns cálidos pero non
extremos, xa que as temperaturas non adoitan superar os 35 °C. A cidade
caracterízase por un clima suave, con escasas xeadas, variacións térmicas
moderadas e con precipitacións elevadas e certa seca estival. Pódese dicir que é
un clima oceánico de transición ao mediterráneo, un clima privilexiado
característico das Rías Baixas. O mar exerce unha acción suavizadora do clima,
reducindo a diferenza de temperaturas estivais e invernais. Os ventos do nordés
arrastran en verán as augas superficiais quentes permitindo así o afloramento
das frías. Debido á súa baixa temperatura, esas augas non forman nubes, o que
provoca a falta de chuvias durante o verán.[Cómpre referencia]

A ría de Vigo é un dos puntos máis chuviosos de Galicia, con abondosas
precipitacións e rexistro de 1 918 milímetros anuais, segundo fontes da AEMET
(Axencia Estatal de Meteoroloxía). Isto provoca que Vigo sexa a terceira cidade
de Europa onde máis chove ao ano (medido en litros por metro cadrado) tras
Trondheim (Noruega, primeira) e Santiago de Compostela (Galicia, segunda).
Porén, Vigo conta cun maior número de días albadexados que a meirande parte de
concellos galegos, equiparábel coas que teñen en Tarifa, Málaga ou Valencia. En
inverno as xeadas escasean e as temperaturas non adoitan baixar dos 12 °C.

A comarca viguesa caracterízase pola preponderancia dunha economía diversificada
vencellada ao sector pesqueiro, á industria e aos servizos. Entre os motores da
economía de Vigo está a industria automobilística, liderada por PSA Peugeot
Citroën, que ten no concello a súa primeira factoría en importancia de Europa,
ao producir en 2007 un total de 547 mil vehículos, dos cales máis do 88% foron
exportados fóra de España.

Asemade, son moi importantes a construción naval e o sector pesqueiro en todas
as súas vertentes, dende a industria extractiva, armadores, ata a comercial,
coas súas lonxas de altura e de baixura, así como a industria conserveira,
conxeladora e transformadora. Vigo é o primeiro porto comercializador de peixe
para consumo humano do mundo (650.000 toneladas no ano 2004), e os estaleiros da
ría son líderes da construción naval privada española, por facturación e
tonelaxe. Tamén destaca a extracción, transformación e comercialización de
granito e outras pedras ornamentais no Porriño.

A Zona Franca de Vigo é unha das tres que existen en España, xunta as de
Barcelona e Cádiz, e ten como obxectivo principal incentivar o estabelecemento
de empresas con vocación exportadora, mediante a aplicación de exencións
tributarias e alfandegueiras.

Creouse mediante Decreto-Lei do 20 de xuño de 1947, coa intención de aproveitar
as favorábeis condicións estratéxicas da localización do porto vigués respecto
do comercio marítimo internacional para impulsar o desenvolvemento industrial na
rexión.

O porto de Vigo é o porto pesqueiro máis importante de España. Os peiraos de
Vigo reciben cada ano a chegada de 2.000 buques. Grazas ás súas excelentes
condicións naturais trátase dun lugar axeitado para as rutas procedentes de
América con destino a Europa. É o primeiro porto europeo en volume de descarga
de peixe, proba diso é a celebración en varias ocasións da World Fishing
Exhibition (Feira Mundial da Pesca).

Os grandes cruceiros como o Queen Mary 2 ou o Independence of the Seas fan
escala habitualmente no peirao de transatlánticos de Vigo. En total, o porto
recibiu no 2009 220.000 turistas, alcanzando o quinto posto peninsular en número
de cruceiros, con 101 buques, e o 4º ro relativo a pasaxeiros.

No ano 2004 a cidade de Vigo foi elixida como sede da Axencia Europea de Pesca,
despois de desbloquearse os acordos sobre as axencias europeas, os cales levaban
dous anos bloqueados.

O aeroporto de Peinador está situado na periferia da cidade, en terreos
pertencentes aos concellos de Vigo, Redondela e Mos, estes dous últimos
integrantes da actual área metropolitana de Vigo.

No ano 2006, o aeroporto de Peinador acadou a cifra de 1.500.000 pasaxeiros, o
que constitúe un crecemento do 7,1% fronte aos datos do 2005. Nos últimos 10
anos o aeroporto de Peinador experimentou un gran crecemento, posibilitando que
neste período de tempo triplicase o seu número de pasaxeiros. No ano 2007 o seu
crecemento foi do 18,3%. No ano 2007 os seus destinos máis solicitados foron
Madrid (892.775), Barcelona (283.335) e París (96.214).

Na actualidade son varias as aeroliñas que operan dende o aeroporto de Vigo: Air
France, Iberia, Air Europa, Spanair e Clickair, que se converte na primeira
compañía de baixo custo que realiza os seus voos dende este aeroporto.

Vigo conta cun renovado, moderno e extenso Campus Universitario (CUVI) na
parroquia de Zamáns, que aglutina as escolas de Enxeñaría Superior de
Telecomunicacións e Industriais, de gran tradición na cidade, e a escola de
Económicas e Empresariais. Así mesmo é unha das poucas universidades que ofrece
a titulación de Ciencias do Mar. No Campus tamén existen centros de
investigación á disposición da universidade e empresas tecnolóxicas do sector.

Desde o século XIX a cidade olívica foise conformando como o maior centro
editorial de Galicia. As orixes da imprenta en Vigo están ligadas co crecemento
da cidade, a defensa dos intereses locais e o espallamento de ideas
progresistas. O 3 de novembro de 1853 o impresor Ángel de Lema y Marina publica
o primeiro número de Faro de Vigo, co apoio de dous persoeiros combativos, José
Carvajal e o poeta José María Posada, que afrontaron os conflitos daquel momento
(o problema do lazareto da Illa de San Simón, que causou disputas coa Coruña, a
emigración, a loita polo ferrocarril e a miseria do mundo agrario). En 1856
créase a Imprenta Compañel na rúa Real, rexida polo impresor Juan Compañel co
apoio de Alexandre Chao e o erudito Manuel Murguía. Tratábase dunha editorial
rexionalista na liña do espírito do Bienio Progresista. A editorial publicou
diversos libros de ciencia, literatura, educación, pensamento e folletíns como
suplemento do xornal, pero o seu título máis salientable é Cantares Gallegos de
Rosalía de Castro, con pé de imprenta do 17 de maio de 1863.

Pouco e pouco vai medrando a actividade editorial na cidade, pero o pulo
definitivo chega logo da guerra civil, sobre todo no ámbito das editoriais
galeguistas, aínda que aparecen algunhas iniciativas de edición en español que
teñen interese.

En 1948 Xosé María Álvarez Blázquez e Luís Viñas Cortegoso crean o anticuario
Monterrey, na rúa Pi i Margall e dous anos máis tarde fundan Edicións Monterrey.
Empezaron publicando libros de bibliofilia, entre eles o polémico Cancioneiro de
Monfero, que non era a edición dun códice medieval senón poemas de estilo
medieval escritos por X. M. Álvarez Blázquez. En 1951 fúndase Editorial Galaxia.
O seu obxectivo era crear un espazo para a potenciación e modernización do
galeguismo. Aínda que se trata dunha editorial xeralista de carácter
nacionalista, desde os seus comezos fixou a súa liña editorial, que se centraba
na publicación de literatura galega, ensaio e a revista Grial.

En 1964 os irmáns Álvarez Blazquez abren un novo proxecto editorial, Edicións
Castrelos, con dúas liñas editoriais fundamentais: clásicos galegos, na
colección Follas Novas, e a primeira colección de cultura popular galega, Os
Libros do Moucho, que publicaba libros escritos polos propios editores,
especialmente Xosé María, de etnografía, obras literarias clásicas breves,
curiosidades lingüísticas…

En 1960 fúndase SEPT, vinculada á fundación do mesmo nome, unha editorial
especializada no libro cristián en galego. Hai que salientar a publicación da
primeira edición da Biblia en galego.

En 1977 recupérase en Vigo A Nosa Terra, que nos seus comezos publica só o
semanario do mesmo nome, pero logo se converte en editorial xeralista de marcada
liña nacionalista e independentista.

A chegada das autonomías contribúe a potenciar a edición en lingua galega, e con
ela, a aparición de novas editoriais, que elixen Vigo como sede. En 1979 Xulián
Maure Rivas e Germán Sánchez Ruipérez, responsable de Editorial Anaya, crean
Edicións Xerais de Galicia, especializada nos seus comezos en literatura galega
e libro de texto.

Vigo é unha cidade interesante para o turismo, cun fermoso porto e casco vello,
museos variados (de arqueoloxía, arte antiga e contemporánea etc), zonas
comerciais, unha gran dotación de hoteis e rodeada de localidades e paraxes de
grande atractivo turístico e paisaxístico.

Vigo ten un elevado número de edificios modernistas, sendo importante tamén o
número de edificacións doutros estilos como o eclecticismo (Casa de Fernando
Carreras) e o racionalismo, que lle dan a singular aparencia a varias zonas do
centro urbano. Así, salferindo o trazado urbanístico de Vigo atópanse edificios
monumentais, pequenas alfaias de autores como Antonio Palacios Ramilo (Teatro
García Barbón, Jenaro de la Fuente Domínguez (arquitecto do Hotel Universal e a
Casa Bonín), Manuel Gómez Román (antigo Edificio Simeón na Porta do Sol,
Edificio Mülder), Michel Pacewicz (os números 13,15,17 da rúa Urzaiz e os nº
15,17,19 da avenida García Barbón) e José Franco Montes (autor da casa de
Joaquín Perez Boullosa na praza de Compostela número 24 e a casa dos irmáns
Suárez en Montero Ríos número 2).

É tal a importancia do románico que se conserva no municipio de Vigo que moitos
autores españois chegaron a acuñar o termo de románico vigués.[Cómpre
referencia] Consérvanse tres importantes exemplos de igrexas románicas do sur de
Galicia:

O Centro Social Afundación Vigo é un edificio multiusos adicado a diferentes
tipos de exposicións. Entre as súas exposicións destaca a antiga Colección
Caixanova. A Colección Caixanova está formada por máis de 4.000 obras, das cales
se expoñen 120 que van dende o século XIX até os nosos días. Xunto coa Colección
Caixanova destaca a Exposición Naturnova, centro interactivo de educación
medioambiental formado por 37 módulos organizados en tres áreas temáticas: O
Universo, A Biosfera, O Home e O Medio. Ademais, o centro conta cun auditorio,
salón de recepcións, instituto de desenvolvemento, centro de iniciativas
sociais, área de novas tecnoloxías e tres zonas de exposicións temporais
procedentes de diferentes museos ou coleccións privadas. O Centro ocupa a Casa
Bárcena, edificio de estilo ecléctico deseñado polo arquitecto vigués Jenaro de
la Fuente Domínguez a finais do século XIX. O inmoble constitúe unha das súas
mellores obras na cidade.

O Museo do Mar de Galicia está emprazado na beira da ría, en Punta de Muíño
(parroquia de Alcabre). O seu contido museístico versa sobre o mar e a súa
relación con Galicia e as xentes que dependen del. O edificio en que está
aloxado foi deseñado polos arquitectos Aldo Rossi e César Portela, aínda que o
primeiro faleceu antes de comezar as obras.

O Verbum - Casa das palabras é un museo interactivo sobre todos os ámbitos
relacionados coa comunicación humana, deseñado como un espazo cultural, lúdico e
divulgativo no que se pode participar dun modo activo nos elementos expositivos.
Escolleuse o nome de Verbum, vocábulo latino que significa "palabra", porque a
palabra é a orixe do proxecto e o latín é a orixe das linguas faladas en
Galicia. A construción atópase situada en primeira liña fronte ao mar, no
contorno da praia de Samil; zona de ocio cun longo paseo marítimo que bordea a
praia, ademais de zonas verdes, dotacións deportivas, parques infantís,
establecementos de hostalería e aparcadoiros.

O Museo de Arte Contemporánea de Vigo está situado nun edificio que constituíu
na súa orixe un cárcere. Anos máis tarde sería rehabilitado de forma que o 13 de
novembro de 2002 volvería abrir as súas portas como museo. Consta de dúas
plantas e un espazo anexo. Acolle exposicións artísticas en diversos soportes
tales como fotografía, escultura ou pintura. Ademais destas mostras tamén
presenta diversas actividades didácticas.

A Casa das Artes, situada na rúa Policarpo Sanz, é o centro principal de
exposicións temporais programadas pola unidade de cultura do concello de Vigo.
Tamén constitúe a sede da Fundación Laxeiro e da colección Luis Torras.

A Casa Galega da Cultura é un centro multidisciplinar, no que se concilia a
programación de actividades artísticas e literarias coa existencia dun fondo
bibliográfico e museográfico altamente cualificado no que se refire ó estudo da
realidade histórica e actual de Galicia. O centro dispón de sala de exposicións
temporais, salón de actos, sala de exposición permanente, sala de lectura e sala
de lectura para investigadores, amais de dependencias de uso interno. Entre os
elementos máis salientables da Casa Galega da Cultura cómpre referirse á
Biblioteca Penzol, a Biblioteca Fernández del Riego e o Museo Francisco
Fernández del Riego.

Centro Arqueolóxico de Salinae, son unhas salinas romanas, achadas, a principios
do século XXI, con motivo da construción dun centro de saúde na rúa Rosalía de
Castro. Resalta deste sitio arqueolóxico o seu tamaño e a súa vinculación con
outros achados da zona contemporáneos no tempo. A Consellería de Cultura
desenvolveu un plan de musealización do asentamento que, dependente do Museo do
Mar, foi aberto ao público no ano 2009.

O Museo Municipal Quiñones de León está situado no antigo Pazo de Lavandeira,
que fora doado polo Marqués de Alcedo en 1925, está dividido en tres áreas; na
planta baixa está decorada simulando o aspecto do pazo cando estaba habitado,
outra área está dedicada a arte galega contemporánea e, finalmente, está a área
de prehistoria e arqueoloxía de Vigo e a súa bisbarra.

O Teatro García Barbón está en pleno corazón de Vigo. Foi proxectado polo
arquitecto porriñés Antonio Palacios a comezos do século XX, e restaurado pola
Caixa de Vigo en 1984. Con preto de 30 anos de experiencia na organización de
actividades culturais (música, teatro, danza, cine, conferencias, exposicións
etc.) e todo tipo de iniciativas relacionadas con convencións, congresos ou
reunións de traballo, polo Teatro pasan anualmente unha media de 300.000
persoas.

O Museo Etnográfico Liste naceu a partir da Fundación Liste, a seu principal
obxectivo é dar a coñecer e difundir o patrimonio etnográfico galego. O museo
conta con nove salas de exposicións con máis de 2.000 pezas á disposición do
público. A sede do museo atópase na rúa Pastora 22, nun edificio civil
propiedade do Concello de Vigo e cedido á Fundación Liste por un prazo de 50
anos.

A Vila romana de Toralla é unha escavación arqueolóxica a ceo aberto dunha villa
(vivenda galaico-romana) convertida en exposición-museo visitábel. Na praia do
Vao.

No Castro de Vigo hai un poboado castrexo museizado coa réplica de tres vivendas
da época. No Monte do Castro.

O Centro de Arte Fotográfica (CAFVI), na rúa Eduardo Chao, abriu as portas en
maio de 2015, expoñendo unha selección do Arquivo Pacheco.

Ademais dos atractivos propios dunha cidade, Vigo tamén é un concello cunha
ampla oferta de praia e natureza, destacando ante todo as Illas Cíes, pero tamén
as praias de Samil, Canido e do Vao, os seus parques urbanos e tamén os parques
forestais situados nos outeiros que circundan a cidade. Ademais conta con varias
importantes rutas de sendeirismo homologadas que percorren os montes e outras
paraxes do municipio vigués. Na cidade atopamos varias árbores senlleiras, como
a oliveira do Paseo de Alfonso XII, símbolo da cidade, así como varios
exemplares de camelias, faias, tulipeiros etc, no Parque de Castrelos.

Estas dúas últimas praias, xunto coas da Punta, O Tombo do Gato, Argazada e
Fontaíña foron as praias viguesas distinguidas co galardón da bandeira azul no
ano 2007.

Ademais das especies de fauna silvestre propia das cidades da Europa Atlántica,
na cidade abundan especialmente as gaivotas e pombas. Nos parques tamén aniñan
merlos e estorniños, así coma diferentes especies de parrulos no río Lagares. A
presenza máis ou menos estable de máis dun cento de especies de aves silvestres,
que adoptaron a contorna urbana como residencia ou como lugar de paso habitual
de aves como o folosa acuática (Acrocephalus paludicola) ou os estorniños
(Sturnus vulgaris) constitúe un indicador de calidade ambiental.

Na cidade e os seus arrabaldes téñense detectados tres grandes grupos de aves.
En primeiro lugar, especies acuáticas como garzas, garzotas, corvos mariños
cristados, gaivotas ou algún exemplar de picapeixe. Tamén se localizaron
rapaces, coma o falcón peregrino. E en terceiro lugar, especies paseriformes,
pombas, pegas, pardais, merlas ou estorniños. Nos montes que arrodean a cidade
hai a típica fauna do bosque litoral galego, é habitual atopar neles especies
coma o lagarto arnal, o coello e incluso a raposa.

O bosque natural propio do concello estaba composto por fragas atlánticas,
carballeiras, bosques de ribeira atlánticos, vexetación dunar e de litoral nas
praias e uceiras nos outeiros máis altos. Coa degradación do mesmo ao longo dos
séculos, este quedou reducido a pequenas tacas nos vales, sendo subtituído nas
últimas décadas por piñeirais de piñeiro bravo e máis recentemente formacións de
eucalipto e acacia. Con todo nos últimos anos hai unha tendencia para recuperar
os bosque caducifolio orixinal por parte de varias comunidades de montes que
comezaron a repoboar con bidueiros, castiñeiros, carballos, cerdeiras e outras
especies autóctonas. Cómpre tamén salientar a flora do arquipélago das Illas
Cíes, que contan co seu propio ecosistema, de gran riqueza medioambiental, tanto
terrestre coma mariña onde conviven unha gran cantidade de especies vexetais e
animais. As illas considéranse ZEPA (zona de especial protección para as aves)
pola Comunidade europea. Ademais no arquipélago moran especies de aves non
mariñas, outras clases de vertebrados, especialmente de réptiles, e unha
vexetación marítima moi rica.

No caso da zona urbana da cidade, esta conta con aproximadamente 10 930 árbores
ornamentais en prazas, avenidas e rúas (un número moi significativo xa que nesa
cifra non se inclúen as especies das zonas verdes nin dos parques forestais).
Nas rúas e prazas do centro da cidade salientan:

As actividades deportivas comezaron a practicarse no seo dos centros de ensino e
sociedades recreativas a finais do século XIX. Entre as entidades deportivas
máis antigas destacan o Real Club Náutico de Vigo, fundado en 1906, e o Liceo
Marítimo de Bouzas, fundado en 1907. Nadadores, remeiros e regatistas do Náutico
representaron á cidade nas máis importantes competicións internacionais,
integrando as distintas seleccións españolas, coas que participaron en Xogos
Olímpicos e mesmo acadaron títulos continentais e mundiais. En 1915 fúndase o
Comesaña Sporting Club na parroquia do mesmo nome, a agrupación decana do
atletismo galego, que deu atletas destacados nas décadas de 1920 e 1940.

A puxanza do mundo da vela local non pasou desapercibido á organización da
regata Volta ao Mundo de Veleiros Volvo Ocean Race, que nunha aposta novidosa
partiu dende Vigo o 12 de novembro de 2005. Por primeira vez unha cidade non
británica era a encargada de dar saída a este evento deportivo de gran
relevancia na vela mundial.

O club máis representativo da cidade é o Real Club Celta de Vigo, creado en 1923
da fusión do Real Vigo Sporting e o Real Fortuna, equipos que até daquela
rivalizaban na hexemonía do fútbol galego, alternándose na conquista dos títulos
rexionais (o Vigo chegara a proclamarse subcampión de España en 1908). A
actividade do Celta céntrase no fútbol, malia que mantén unha sección de
atletismo que compite na máxima categoría española e que proporcionou tamén
atletas olímpicos, como Carlos Pérez e Álvarez Salgado, ou máis recentemente os
tamén fondistas Alexandre Gómez e Carlos Adán ou o decatleta David Gómez. Os
principais éxitos futbolísticos célticos foron os tres subcampionatos da Copa de
España (1948, 1994 e 2001) e a disputa de competicións continentais, nas que
tivo a honra de ser o primeiro club galego en participar (ao debutar na primeira
edición da Copa da UEFA) e en conquistar un torneo oficial (a Copa Intertoto de
2000). Actualmente compite na primeira división do fútbol español.

O Celta mantivo ata finais dos anos 80 unha sección de baloncesto feminino que
conquistara a supremacía na canastra española ao comezo daquela década, na que
coleccionou títulos de liga e copa da Raíña. Trala desvinculación do Celta, o
baloncesto feminino vigués mantívose na elite nacional (aínda que relegado da
loita polos trofeos), ata que a principios do novo século, recuperada a
denominación céltica, volveu a conquistar os campionatos de liga e copa.

Outro deporte moi arraigado na cidade é o balonmán. Ao histórico Vulcano
sucedeulle no liderado do balonmán vigués o Academia Octavio, de dilatada
traxectoria na máxima categoría nacional. A mediados da década de 1990, o
Octavio acadou os seus maiores logros, cun subcampionato de Copa do Rei en 1995
que lle abriu as portas das competicións europeas, nas que se converteu en
protagonista nas tres tempadas seguintes, quedándose por dúas veces ás portas da
gran final.

O Club Vigo é o decano dos participantes na División de Honra española de
voleibol, outro deporte de gran tradición na cidade, mentres Halcones de Vigo
representa á cidade na Primeira División A, a segunda categoría do béisbol
español.

A vocación deportiva da cidade exprésase coa proliferación de talentos nas máis
variadas disciplinas e coa organización de torneos e probas de rango
internacional. Alpinistas como Chus Lago, primeira muller española en acadar o
cumio do Everest sen axuda de osíxeno suplementario, ou patinadoras como Tamara
Valderrama acreditan esta afirmación. Entre os acontecementos deportivos máis
importantes que acolleu a cidade destacan a Fase final da Copa do Mundo da FIFA
en 1982 (fútbol), os Torneos Preolímpicos de balonmán masculino (1972) e
baloncesto feminino (1992), probas da Copa do Mundo de Saltos hípicos, da Copa
do Mundo de Bicicleta de Montaña, a saída da regata volta ao mundo-Volvo Ocean
Race en 2005 ou as escalas da espectacular Cutty Sark Tall Ship Race de grandes
veleiros de época.

A gastronomía viguesa, ao igual cá galega, caracterízase pola calidade dos seus
produtos e a elaboración dos seus pratos. En Vigo pódese atopar o mellor da
gastronomía do país: mariscos, peixes, carnes, vexetais, empanadas, queixos e
viños.

Na cidade de Vigo pódese atopar todo tipo de establecementos. No Berbés -barrio
mariñeiro da cidade- existen multitude de restaurantes típicos mariñeiros; preto
do Berbés, e tamén no Casco Vello da cidade, atópanse a famosa "rúa das ostras"
(R/Pescadería) e a "rúa do polbo" (R/Laxe), nas que se poden apreciar produtos
típicos da gastronomía viguesa tales como as ostras e o polbo. Ademais dos
restaurantes tradicionais, na cidade olívica existen restaurantes para tódolos
gustos e petos, existindo diversos tipos de restaurantes de comida rápida e
internacional.

O auxe da inmigración da última década, contribuíu á introdución das
gastronomías representativas dos distintos grupos culturais que foron asentando
na cidade. Así existen diversos establecementos de comida chinesa, italiana,
paquistaní, arxentina, xaponesa, entre outros.

O mar é o gran provedor da gastronomía viguesa. Algúns destes son cultivados,
como os berberechos, as ameixas ou os mexillóns (estes últimos cultivados en
grandes plataformas chamadas “bateas”; vexa miticultura); e outros apáñanse
directamente do mar, como é o caso das nécoras, centolas, bois ou vieiras.

A abundancia de mariscos na ría viguesa cómpre contextualizala dentro das
características que comparte coas demais Rías Baixas galegas. A situación
xeográfica destas xera, en presenza de ventos do nordés, un fenómeno coñecido co
nome de afloramento (upwelling en inglés), que posibilita unha extraordinaria
abundancia de fitoplancto e, por conseguinte, crea unhas condicións idóneas para
o desenvolvemento dos mariscos.

Vigo conta con cinco centros comerciais e cun centro El Corte Inglés (inaugurado
en 1975 sendo o primeiro construído en Galicia e o primeiro que a empresa
construía nunha cidade non capital de provincia), dous centros Alcampo, dous de
Carrefour, un Decathlon e un Media Markt, así como múltiples comercios de roupa
(moitas delas concentradas na rúa do Príncipe).



https://gl.wikipedia.org/wiki/EUA

Os Estados Unidos de América (abreviado EUA e EEUU; en inglés: United States of
America, abreviado USA ou US) é un estado federal composto por 50 estados e un
distrito federal. 48 deles están situados entre Canadá (ó norte), o océano
Atlántico (ó leste), o golfo de México e México (ó sur) e o océano Pacífico (ó
oeste). O estado de Alasca está na parte noroeste de Norteamérica, e o estado de
Hawai é un arquipélago no medio do Pacífico. O país tamén posúe cinco
territorios poboados e nove non poboados no Pacífico e no Caribe. Con 9,85
millóns de km2 e 318 millóns de persoas, Estados Unidos é o terceiro ou cuarto
meirande país por área total e o terceiro país por poboación. É un dos países
máis multiculturais e diversos etnicamente do mundo, debido á inmigración de
moitos países. A xeografía e o clima son moi diversos, e o país é tamén o fogar
dunha variada vida salvaxe.

Os paleoindios migraron dende Eurasia ata os actuais Estados Unidos hai 15 000
anos, e a colonización europea comezou no século XVI. Os Estados Unidos xurdiron
das Trece Colonias Británicas localizadas na Costa Atlántica. As disputas entre
o Reino de Gran Bretaña e as colonias levaron á Revolución Americana. O 4 de
xullo de 1776, mentres as colonias estaban a loitar contra Gran Bretaña na
Guerra de Independencia, os delegados das 13 colonias asinaron a Declaración de
Independencia. A guerra rematou en 1783 co recoñecemento de independencia dos
Estados Unidos dende o Reino de Gran Bretaña, e foi a primeira guerra de
independencia exitosa contra un imperio colonial europeo. A actual Constitución
foi adoptada o 17 de setembro de 1787. As primeiras dez emendas, chamadas
colectivamente Declaración de Dereitos, foron ratificadas en 1791 e deseñadas
para garantir os dereitos e liberdades civís fundamentais.

De acordo coa doutrina do destino manifesto, os Estados Unidos embarcáronse
nunha grande expansión en Norteamérica ó longo do século XIX. Isto supuxo o
desprazamento das tribos nativas, adquisicións de novos territorios e a admisión
gradual de novos estados. Durante a segunda metade do século XIX, a Guerra Civil
Estadounidense acabou coa escravitude legal no país. A finais dese século, os
Estados Unidos estendéronse ata o Océano Pacífico, e a súa economía comezou a
evolucionar. A Guerra Hispano-Estadounidense e a Primeira Guerra Mundial
confirmaron o status do país como potencia militar. Os Estados Unidos emerxeron
da Segunda Guerra Mundial como superpotencia mundial ó ser o primeiro país en
desenvolver armas nucleares, o único en usalas en guerra, e como membro
permanente do Consello de Seguridade das Nacións Unidas. A fin da Guerra fría e
a disolución da Unión Soviética permitiron que Estados Unidos ficara como a
única superpotencia.

Os Estados Unidos é un país desenvolvido e a meirande economía do mundo. A
economía aliméntase da abundancia de recursos naturais e a produtividade da man
de obra. Mentres a economía estadounidense está considerada como
post-industrial, continúa a ser un dos manufactureiros máis importantes do
mundo. O 37% dos orzamentos do país corresponden a gasto militar, sendo a
primeira potencia económica e militar, unha gran forza cultural e política, e o
líder en investigación científica e innovación tecnolóxica.

En 1507, o cartógrafo alemán Martin Waldseemüller elaborou un planisferio no que
chamou ás terras do hemisferio occidental «América», en honor ao explorador e
cartógrafo italiano Amerigo Vespucci (latín: Americus Vespucius). As antigas
colonias británicas utilizaron por primeira vez o nome do país moderno na
Declaración de Independencia, a "unánime declaración dos trece Estados Unidos da
América" adoptada polos "representantes dos Estados Unidos de América" o 4 de
xullo de 1776.

Os actuais Estados Unidos de América orixináronse a partir das Trece Colonias
británicas establecidas na costa atlántica da América do Norte desde o século
XVII. En 1776, organizouse unha revolta da clase dirixente dos colonos e seguiu
a Revolución Americana de 1776, guerra de independencia contra os colonizadores.
En 1789, o país adoptou unha constitución e asumiu a forma dunha República
federal, dando unha grande autonomía aos estados federados. Desde a súa
independencia efectiva de Inglaterra, en 1783, e ata mediados do século XX
fóronse incorporando novos territorios e estados, ampliando as fronteiras ata o
Océano Pacífico.

A ocupación humana do territorio dos Estados Unidos comezou coa migración de
pobos da Asia, a través do Estreito de Bering, nun período indeterminado (as
estimativas varían de 10 a 40 mil anos atrás).

Durante o século XVI e o XVII, exploradores españois exploraron e colonizaron
escasamente as rexións que constitúen actualmente o sur da Florida e da rexión
sur dos Estados Unidos. O primeiro asentamento inglés exitoso foi Jamestown, no
actual estado de Virxinia, fundada en 1607. Durante as seguintes dúas décadas,
fundáronse varios asentamentos neerlandeses no que actualmente constitúe o
Estado de Nova York, incluíndo a vila de Nova Ámsterdan, que é actualmente a
cidade de Nova York, aínda que a extensiva colonización inglesa da costa leste
dos Estados Unidos, quitou aos neerlandeses da rexión na década de 1670.

Despois da guerra franco-indíxena, onde Francia perdeu as súas colonias en favor
de Inglaterra (colonias que actualmente constitúen o leste do Canadá), esta
comezou a impor impostos, sendo unha das principais razóns os custos financeiros
da guerra. Estes impostos tornáronse extremadamente impopulares entre os colonos
norteamericanos, que alén diso, non dispuñan de representación no Parlamento do
Reino Unido. As tensións entre as 13 colonias inglesas e o Reino Unido medraron,
e as 13 colonias rebeláronse contra os británicos, na Revolución Americana de
1776, entre 1775 a 1783. A estrutura política orixinal das 13 colonias era unha
confederación, ratificada en 1781. En 1789, os Estados Unidos optaron por se
converter nunha República federal.

Desde tempos coloniais, os Estados Unidos tiveron falta de man de obra. Daquela,
as diferenzas socioeconómicas no país eran enormes, cun norte industrializado e
un sur agrario. A falta de man de obra incentivou a inmigración europea no Norte
e o uso do traballo escravo no Sur, que facía un uso extensivo de escravos
comprados no continente africano. Os estados industrializados do norte eran
contrarios á escravitude, mentres o sur consideraba a escravitude indispensábel
para a súa agricultura. Estas diferenzas foron un dos moitos motivos de tensión
política que desencadearon a formación dos Estados Confederados de América, e
irromperon na Guerra Civil Estadounidense, entre 1861 e 1865. A Confederación
disolveuse ao fin da guerra, e o poder político dos suristas no goberno do país
diminuíu drasticamente. A Guerra Civil Estadounidense acabou efectivamente coa
cuestión dos dereitos dun estado a saír da Unión. Despois da guerra, o goberno
federal norteamericano tornouse efectivamente máis poderoso que os gobernos
estatais.

Ao longo do século XIX, engadíronse varios novos estados aos 13 orixinais, a
medida que a nación se expandiu na América do Norte. O Destino Manifesto foi
unha filosofía política dos Estados Unidos que animou á expansión rumbo ao
Oeste. Conforme a poboación dos estados do leste medraba e un número cada vez
maior de inmigrantes entraba no país, pasaron cada vez máis asentadores a
habitar rexións máis ao Oeste. Mentres isto acontecía, os Estados Unidos
acabaron efectivamente con todas as nacións indíxenas existentes no territorio
norteamericano, e movendo forzadamente a poboación indíxena dos seus antigos
territorios cara a reservas indíxenas. Esta migración forzada é aínda un asunto
moi discutido nos Estados Unidos, con varias tribos indíxenas aínda
reivindicando terras, e defendendo unha política separatista. Nalgunhas áreas,
os indíxenas norteamericanos foron exterminados por doenzas infecciosas,
descoñecidas por aqueles, das que se contaminaron a través do contacto con
persoas de ascendencia europea, e os asentadores norteamericanos adquiriron
despois estas terras de ninguén.

Os Estados Unidos non foron unha potencia colonial, aínda que, a través de
varias vitorias militares, diplomacia e acordos externos, adquiriron un número
de posesións ultramarinas, desde Cuba ata as Filipinas. Aínda que os Estados
Unidos teñan aberto man destes territorios gradualmente, algunhas destas
posesións continúan baixo o seu control, sexa na forma de territorios (como
Porto Rico) ou de estados (como o Hawai).

No século XIX, os Estados Unidos tornáronse unha potencia económica e militar
mundial. O crecemento da súa influencia sobre o mundo continuou no século XX, un
século por veces chamado "o século norteamericano", pola tremenda influencia
norteamericana sobre o resto do mundo.

Esta influencia pode verse na Gran Depresión, un período de gran recesión
económica entre 1929 e 1939, que non só abateu todo o país senón tamén o Canadá
e os países europeos (especialmente Inglaterra e Alemaña). Os Estados Unidos
adoptaban ata o comezo do século XX unha política isolacionista, procurando non
se entremeters en conflitos internacionais. Porén, isto mudou coa entrada do
país na Primeira Guerra Mundial e na Segunda Guerra Mundial. Despois do fin
desta, os Estados Unidos emerxeron definitivamente como unha das superpotencias
mundiais, xuntamente coa Unión Soviética - desencadeando a Guerra Fría. Entre
1945 e 1991, ano do fin da Unión Soviética e do fin da Guerra Fría, os Estados
Unidos comprometéronse moito en asuntos exteriores, -especialmente na guerra
ideolóxica contra o comunismo- participando activamente na Guerra de Corea e na
Guerra do Vietnam. Co colapso da Unión Soviética, os Estados Unidos emerxeron
como única superpotencia mundial. Participando na Guerra do Golfo (1991),
expulsando ás tropas iraquianas que invadiran Kuwait.

En 2001, os Estados Unidos sufriron o peor ataque en terras soberanas da
historia do país, nos ataques do 11 de setembro, onde morreron case 3 000
persoas. Este ataque terrorista, desencadeou a chamada Guerra contra o
terrorismo e, posteriormente, a controvertida guerra contra o Iraq.

Sendo a cuarta maior nación do mundo, a paisaxe dos Estados Unidos varía de
rexión a rexión. O país posúe grandes forestas temperadas na costa leste e no
noroeste, pantanais na Florida, as Grandes Chairas e o sistema fluvial do
Mississippi-Missouri na rexión central, as Montañas Rochosas a oeste das
chairas, desertos e zonas costeiras ao oeste das Montañas Rochosas e forestas
húmidas temperadas no noroeste da costa do Pacífico. As rexións árticas de
Alasca e as illas volcánicas de Hawai aumentan aínda a diversidade xeográfica e
climática.

O mapa político dos Estados Unidos está dividido en tres distintas seccións:
Alasca, conectada en terra apenas con Canadá, ao leste; Hawai, un arquipélago
localizado no medio do Océano Pacífico, e o Estados Unidos Continental, que
comprende os 48 estados localizados na América do Norte. A fronteira do Estados
Unidos Continental co Canadá é a máis longa fronteira non defendida do mundo.

Debido á súa grande extensión territorial, o clima varía moito de rexión á
rexión. Florida posúe un clima tropical, mentres Alasca posúe un clima polar.
Vastas porcións do país teñen un clima continental, con veráns tépedos e
invernos fríos. Algunhas partes, en particular zonas de California, teñen un
clima mediterráneo. No xeral, a maior parte dos Estados Unidos posúe un clima
temperado ou subtropical, marcado por catro estacións, con mudanzas regulares de
temperatura e precipitación.

A temperatura media anual varía de -13 °C graos en Barrow, Alasca, a 25,7 graos,
no Val da Morte, California. A precipitación media anual varía entre 5
centímetros no Val da Morte ata 1,170 en Hawai.

Os Estados Unidos son unha República Federal. A nivel federal, o poder executivo
pertence a un presidente electo por un colexio electoral, o poder lexislativo
pertence ao Congreso. O Congreso está constituído pola Cámara dos Representantes
e polo Senado. Cada estado ten dereito a elixir dous senadores e un número de
congresistas proporcionais á súa poboación. O poder xudicial pertence aos
tribunais. Cada estado elixe os membros do colexio electoral que, pola súa vez,
elixe o presidente.

Os Estados Unidos divídense en 50 estados e 1 distrito federal, o Distrito de
Columbia. Cada estado, á súa vez, divídese en condados (con excepción da
Luisiana, na que as subdivisións chámanse "parroquias", parishes, en inglés).
Estados Unidos de América é unha República federal, que dá aos estados federados
moitos poderes que na maioría dos outros países do mundo son exclusivos do
goberno nacional.

Son os gobernos estatais os que posúen a maior influencia sobre o día a día da
poboación norteamericana. Cada estado ten a súa propia Constitución e mailo
poder de aprobar as súas propias regras e leis, referentes a certos asuntos como
propiedade, crime, saúde e educación. O principal cargo dun estado é o
Gobernador. Cada estado tamén posúe unha lexislatura bicameral. Os membros desta
lexislatura son electos pola poboación do estado, excepto no estado de Nebraska,
onde cada condado ten dereito a un certo número de membros na lexislatura.
Destaca a lexislatura da Nova Hampshire, que é o terceiro maior poder
lexislativo no mundo anglófono, e posúe un representante por cada 3 000
habitantes. Cada estado posúe o seu propio Poder xudicial.

A área, poboación e/ou produto interno bruto de varios dos estados dos Estados
Unidos compáranse aos de varios países do mundo. A poboación de California, por
exemplo, é maior cá do Canadá, e o seu produto interno bruto sería o oitavo
maior do mundo, en caso de que o estado fose un país independente. A área de
Alasca sería o décimo sétimo maior do mundo, en caso de que fose un país
independente, cunha área comparábel á de Irán.

As institucións responsábeis do goberno rexional son tipicamente Consellos
Municipais, que toman efecto en cidades (cities ou towns), vilas (village),
municipalidades rexionais (towns, rexional municipality, municipality, hamlet) e
condados (counties). As municipalidades rexionais e condados son un agrupamento
de cidades e vilas. Tales subdivisións rexionais aproban normas que teñen efecto
nestas subdivisións en particular, referentes a asuntos como tránsito e venda de
alcohol. Nas cidades, o maior cargo electo pola poboación é o prefecto. As
cidades posúen o dereito de recadar impostos. Nalgúns estados, os condados ou
municipalidades rexionais tamén teñen o dereito de redactar ordenanzas e cobrar
impostos. Noutros estados, os condados ou municipalidades rexionais posúen pouco
ou ningún poder.

Os Estados Unidos posúen varios territorios e posesións insulares ultramarinos.
A maior delas é a illa de Porto Rico. Outros territorios ultramarinos de
importancia son a Samoa Americana, Guam, Illas Marianas do Norte e as Illas
Virxes Americanas. A Mariña norteamericana ocupa unha base militar na Baía de
Guantánamo, dende 1898.

En materia de dereitos humanos, respecto á pertenza nos sete organismos da Carta
Internacional de Dereitos Humanos, que inclúen o Comité de Dereitos Humanos
(HRC), Estados Unidos de América firmou ou ratificou:

A economía dos Estados Unidos organízase segundo o modelo capitalista e está
xeralmente marcada por un crecemento constante, baixas taxas de desemprego e de
inflación, un gran déficit comercial e rápidos avances tecnolóxicos. A súa
economía pode ser vista como a máis importante do mundo. Varios países indexaron
as súas moedas ao dólar, ou chegan mesmo a usar a moeda americana, e os mercados
de capitais americanos son en xeral indicadores da economía mundial.

O país ten enormes recursos minerais, con grandes depósitos de ouro, petróleo,
carbón e uranio. Na agricultura, está entre os maiores produtores mundiais de
millo, trigo, azucre e tabaco, entre outras producións. A industria americana
produce automóbiles, avións e produtos electrónicos. O maior sector económico,
porén, é o dos servizos: preto de tres cuartos dos habitantes dos EUA traballan
nese sector.

O maior socio comercial dos Estados Unidos é o seu veciño do norte, o Canadá.
Outros grandes socios son México, a Unión Europea e nacións industrializadas na
Asia, como o Xapón, a India e Corea do Sur. O comercio coa China tamén é
significativo.

Os Estados Unidos posúen unha das poboacións máis multiculturais do mundo, en
termos de descendencia étnica e racial. Inicialmente estaban habitados por pobos
indíxenas, como esquimós no Alasca e algonquinos, huróns e iroqueses no
continente norteamericano.

Nos séculos XVII e XVIII, o territorio que actualmente constitúe os Estados
Unidos foi colonizado por europeos a partir da costa leste. Os ingleses, que
fuxían da persecución relixiosa en Europa, constituían a maioría dos colonos a
instaláronse no Novo Mundo, mais tamén se instalaron colonos españois, franceses
e neerlandeses. Os escravos foron levados do continente africano ao longo do
séculos XVII, XVII e o inicio do XVIII para seren usados como man de obra
barata, e actualmente, os seus descendentes, coñecidos como afro-americanos
constitúen unha considerábel parcela da poboación norteamericana, formando o
12,9% da poboación dos Estados Unidos.

A partir de 1850, persoas de diversas partes do mundo inmigraron para os Estados
Unidos. Ata o final do século XIX, a maioría dos inmigrantes chegaban dos países
da Europa Occidental e Setentrional (Alemaña, Irlanda e países escandinavos).
Italianos, poloneses, gregos, rusos e húngaros inmigraron en gran cantidade
entre o final do século XIX e mediados do século XX (ata a década de 1970). Os
maiores grupos étnicos europeos son alemáns (15,2% da poboación norteamericana),
irlandeses (10,8%), ingleses (8,7%), italianos (5,6%), escandinavos (3,4%),
polacos (3,2%) e franceses (3%). Os brancos constitúen o 75% da poboación total
dos Estados Unidos.

Os asiáticos son unha importante minoría nos Estados Unidos, a partir da década
de 1860, constituíndo o 4,2% da poboación do país.

Os hispanos constitúen unha considerábel parcela da poboación norteamericana,
sendo actualmente a maior minoría étnica, con preto do 13,4% da poboación
norteamericana. Dada a súa alta inmigración, boa parte da cal é ilegal, espérase
un crecemento desta porcentaxe.

Estados Unidos é un país altamente urbanizado. Cerca do 91% da poboación
norteamericana vive en cidades. Estas cobren apenas o 2,75% da área total do
país. Existen dúas grandes megalópoles no país. Unha está localizada na rexión
nordeste dos EUA, composta principalmente por Nova Jersey, Nova York, Buffalo,
Filadelfia e Washington, DC. A outra está localizada na rexión suroeste do país,
na costa pacífica, centralizada nas cidades dos Ánxeles, San Francisco e
Sacramento.

Grandes suburbios arrodean moitas das cidades dos Estados Unidos. As cidades
centrais e cidades veciñas forman áreas metropolitanas. Existen preto de 260
áreas metropolitanas no país, das cales as maiores son as de Nova York que posúe
21 millóns de habitantes; Os Ánxeles, con 17 millóns de habitantes, e Chicago,
con 9 millóns. A poboación destes suburbios é considerábel, e moitas veces
superior á poboación da cidade central. Washington, DC, por exemplo, posúe só
preto de 535 000 habitantes, mentres a súa rexión metropolitana ten preto de 4
millóns. Desde 1970 viven máis norteamericanos nos suburbios ca no centro.

Os Estados Unidos nunca tiveron un idioma oficial, aínda que o inglés foi sempre
o idioma predominante e é falado pola inmensa maioría, sendo de feito o idioma
dos Estados Unidos. Vinte e sete estados norteamericanos adoptaron o inglés como
idioma oficial. Destes estados, tres adoptan un segundo idioma oficial: o Hawai,
que adopta a Lingua hawaiana como segundo idioma oficial; a Luisiana adopta o
francés e Novo México, o castelán. Nos estados norteamericanos sen idioma
oficial, o inglés é adoptado en tódolos servizos públicos. En áreas con gran
poboación de inmigrantes estes servizos ofrécense noutros idiomas.

Actualmente, o español é o segundo idioma máis falado. Cerca do 10,8% da
poboación norteamericana posúe o español como idioma materno. A maioría reside
nos estados do oeste e do sur (especialmente en California, Novo México e
Texas). Desde a década de 1950 inmigraron moitos hispanos de México, Cuba e
outros países. Moitos deles aprenderon ou aprenden o inglés, mais outros falan
só español.

A primeira emenda á constitución prohibe o establecemento dunha relixión oficial
ou restricións na expresión relixiosa libre. Entre tanto, os Estados Unidos son
de forma maioritaria cristiáns; un 80 por cento dos americanos son cristiáns de
varias denominacións. As máis importantes son o catolicismo romano (un 26 por
cento) e o bautismo (preto de 17 por cento). Os Estados Unidos posúe tamén a
comunidade xudía máis grande do mundo, case o 2 por cento da poboación. Dos
americanos restantes, o 15 por cento carece de relixión (segmento que cada vez
aumenta máis) e outro 4 por cento pertencen a outras relixións, tales como o
islam, hinduísmo e budismo. Entre as nacións desenvolvidas os Estados Unidos
teñen un nivel relativamente alto de relixiosidade. Segundo unha enquisa de 2004
de Gallup, case un 44% de americanos atenden a servizos relixiosos polo menos
unha vez por semana. Con todo esa taxa non é uniforme en todo o país; a atención
regular e máis común dáse no coñecido como "cinto da Biblia", integrado en gran
parte por estados meridionais e do Medio Oeste. Nos estados meridionais, os
bautistas constitúen a grupo máis grande, seguido polos metodistas. O
catolicismo romano é predominante no nordeste e en gran parte do Medio Oeste
debido aos inmigrantes católicos de Europa, como alemáns, irlandeses, italianos,
polacos, e hispanoamericanos. A Igrexa de Xesús Cristo dos Santos dos Últimos
Días, máis coñecida como a igrexa dos mormóns, é a relixión predominante no
estado de Utah.

A cultura dos EUA ten unha grande influencia no resto do mundo, e en especial no
mundo occidental. A música estadounidense é ouvida en todo o mundo e os filmes e
programas televisivos norteamericanos poden ser vistos case en todas as partes.

A maioría da poboación norteamericana posúe unha razoábel cantidade de tempo
libre. Os deportes son os principais pasatempos da poboación. Millóns de
norteamericanos pasan o seu tempo libre xogando deportes con amigos ou asistindo
a xogos profesionais en estadios ou na televisión. Cerca de 95% da poboación
norteamericana posúe unha televisión en casa. De media, a televisión fica
acendida 7 horas por día.

Algúns deportes que foron creados ou desenvolvidos nos Estados Unidos tornáronse
mundialmente famosos. Entre eles están o baloncesto, o béisbol e o fútbol
americano. Poucos deportes estranxeiros conseguiron popularizarse no país. O
deporte canadense hóckey sobre xeo é tamén razoabelmente famoso, especialmente
como deporte de inverno. O fútbol é famoso como pasatempo, especialmente entre
descendentes de europeos e latino-americanos, mais as tentativas da creación
dunha liga profesional fallaron ou pasaron por grandes dificultades, e o fútbol
aínda non é un deporte recoñecido profesionalmente no país. Outros deportes
famosos no país son o golf, o tenis, a natación e as carreiras automobilísticas.

Os Estados Unidos son sede de varias das principais competicións internacionais
de deportes do mundo, como o Masters de golf, o US Open de tenis e o NASCAR e a
Fórmula Indy. Os Estados Unidos foron sede da Copa do Mundo de fútbol en 1994, e
por oito veces dos Xogos Olímpicos, máis ca calquera outro país. Os Estados
Unidos xeralmente obteñen moi bos resultados nas Olimpíadas. En 2004 conseguiron
un total de 103 medallas, das cales 35 eran de ouro.

O cinema dos Estados Unidos de América, alén dunha forma de expresión cultural
específica dun pobo, é tamén unha das máis exitosas industrias de entretemento
do mundo. A pesar de non todos os filmes dos Estados Unidos seren producidos en
Hollywood, a localidade tornouse sinónimo desta industria nacional. A influencia
do cinema norteamericano no resto do mundo é avasaladora e permanece,
xeralmente, como unha referencia para o público.

A literatura dos Estados Unidos de América pode ser considerada como parte da
Literatura inglesa ou como unha rama literaria distinta. A literatura
norteamericana inicial debe moito ás formas e estilos orixinarios de Europa. Por
exemplo, "Wieland" e outros romances de Charles Brockden Brown (1771-1810)
inspíranse directamente nos romances góticos que entón eran escritos en
Inglaterra. Mesmo as narracións impecabelmente urdidas por Washington Irving
(1783-1859) - principalmente Rip Van Winkle e The Legend of Sleepy Hollow
parecen claramente europeas a pesar da acción se desenvolver no Novo Mundo.

O teatro nos Estados Unidos de América é baseado na tradición occidental, na súa
maioría emprestado dos estilos de performance que prevalecían en Europa na época
da súa introdución no país. Hoxe en día, está fortemente interligado coa
literatura, filmes, televisión e música norteamericana e non é pouco común unha
mesma historia ser recontada en todas estas formas. As rexións con escenarios
musicais significativos frecuentemente posúen tamén fortes tradicións teatrais e
de comedia. O teatro musical pode ser a forma máis popular: é certamente unha
forma máis viva de teatro e as coreografías de éxito nos palcos acaban chegando
á televisión e o cine.

O Estados Unidos posúen unha extensa rede de autoestradas, ferroviaria e
hidroviaria. De feito, a quilometraxe destas redes son as maiores do mundo nas
súas respectivas categorías. Existen preto de 75 000 km de autoestrada e vías de
alta capacidade. Para cada 100 habitantes, existen preto de 75 coches. Mentres
tanto, os camións transportan cerca da cuarta parte de toda a carga transportada
no país.

Os ferrocarrís transportan preto do 35% de toda a carga no país, mentres que só
o 1% dos pasaxeiros. O contrario acontece coas liñas aéreas americanas, que
transportan o 18% dos pasaxeiros mais menos do 1% da carga no país. O mercado
americano de pasaxeiros no sector aéreo é o maior do mundo. Chicago, Atlanta, Os
Ánxeles, Dallas, Nova York, San Francisco e Orlando destacan como grandes
centros aeroportuarios.

Cerca de 15% de toda a carga transportada no país é transportada vía hidrovías
como ríos e lagos, alén de mares e océanos. Os Ánxeles, Nova York, Filadelfia,
San Francisco, Nova Orleáns, Miami e Houston destacan como grandes centros
portuarios. O porto con máis movemento do país por número de navíos atendido é o
de Nova Orleans, mentres o porto con maior tonelaxe de carga é o de Los Angeles.

Son publicados diariamente no Estados Unidos preto de 60 millóns de xornais. No
país, son publicadas millares de xornais diarios ou semanais. Existen tamén no
país millares de estacións de radio e televisión. Practicamente toda residencia
americana posúe unha radio, e a gran maioría posúe unha televisión.



https://gl.wikipedia.org/wiki/As_Pontes_de_Garc%C3%ADa_Rodr%C3%ADguez

As Pontes de García Rodríguez, tamén coñecido sinxelamente como As Pontes, é un
concello da provincia da Coruña, pertencente á comarca do Eume. Segundo o IGE en
2015 tiña 10 503 habitantes. O seu xentilicio é «pontés». Atópase entre as
comarcas da Terra Chá, ó leste, e a de Ferrol, ó oeste.

Debido a que o concello das Pontes é o de maior tamaño da provincia da Coruña,
pódese atopar nel unha gran variedade de paisaxes distintas. O monte Caxado, ao
norte, constitúe cos seus 756 metros de altura o punto máis elevado do concello
e un dos máis elevados da provincia. Entre os ríos que discorren polo concello
destaca o Eume, que percorre o concello ao longo de 9 quilómetros, e dá nome á
comarca. No concello aséntase tamén gran parte do parque natural das fragas do
Eume.

No ano 1267 atópase o primeiro texto que constata a existencia do "Concejo das
Pontes". En 1376, Henrique II de Castela concedeulle o señorío da Vila das
Pontes ao cabaleiro García Rodríguez de Valcárcel. Este comezou entón a
construción dun castelo e unha ponte seguindo o camiño real Lugo-Ferrol (a
actual Ponte da Perfolla), dando lugar ao nome da vila de "Ponte de García
Rodríguez", que posteriormente derivaría no actual nome do concello.

A principal industria do concello é a Central térmica das Pontes, cunha potencia
de 1400 megavatios xunto con outra central eléctrica nova que usa o gas para
producir electricidade. En 2012 rematou o proceso de enchido de auga da antiga
mina de lignito esgotada, converténdoa nun lago de grandes dimensións cunha
praia artificial.

Abrangue unha superficie de 249,4 km² e limita ao norte con Mañón e Ortigueira,
ao leste e sueste con Muras e Xermade, ao suroeste con Monfero, e ao oeste coa
Capela, San Sadurniño e As Somozas.

Debido a que o concello das Pontes é o de maior tamaño da provincia da Coruña,
pódese atopar nel unha gran variedade de paisaxes distintas. O monte Caxado, ao
norte, constitúe cos seus 756 metros de altura o punto máis elevado do concello
e un dos máis elevados da provincia. Ó seu redor hai outros montes como A Pena
da Loba (658 m), O Macizo Sucadio (667 m), os Macizos de Penas de Noite (626 m)
ou o de Deveso (558 m).

Os ríos que discorren polo concello son en xeral caudalosos, cun réxime bastante
regular. Destaca entre eles o Eume, que percorre o concello ao longo de 9
quilómetros, e dá nome á comarca. Tralo peche da mina de lignito a ceo aberto
que subministraba á central térmica das Pontes en 2007, comezouse un proceso de
recheo do oco deixado, de máis de 5 km de lonxitude, 2,5 km de ancho e unha
profundidade máxima de 206 m, con 547 millóns de m³ de agua procedentes do río
Eume, dalgúns regatos da zona e de augas pluviais. En 2012 rematou o proceso
creándose así o lago das Pontes e converténdose un dos maiores de Europa destas
características.

No concello aséntase gran parte do parque natural das fragas do Eume que bordea
o Encoro do Eume.

O clima das Pontes foi tradicionalmente definido coma un clima oceánico húmido,
con certas características de clima continental nos vales e de clima de montaña
nas alturas da serra. Dentro da clasificación climática de Köppen está
considerado coma csb. A temperatura media anual da vila é de 12,7 °C, cunha
variación interanual de 10,7 °C. O termo medio de temperatura media para xaneiro
é de 7,8 °C, con medias máximas de 11,3 °C e mínimas de 4,4 °C, mentres que o
termo medio de agosto acada os 18,5 °C, con medias máximas de 22,9 °C e mínimas
de 18,5 °C.

O concello das Pontes rexistra unhas precipitacións anuais de 1.800 l/m². O mes
de decembro adoita ser o máis chuvioso, podendo producirse en xaneiro e febreiro
xeadas e precipitacións en forma de neve.

Durante a primeira metade do século XX houbo poucas variacións na poboación do
concello, con subidas e baixadas pouco representativas. O balance final deste
medio século foi positivo, de 1900 a 1950 a poboación aumentou en 1325
habitantes. A evolución foi completamente distinta na segunda metade do século,
aumentando a un ritmo maior e chegando a duplicarse en 40 anos ata acadar os
13 214 habitantes en 1991. Esta data marcou o máximo histórico da poboación do
concello, xa que na última década do século XX e na primeira do XXI produciuse
un descenso apreciable de poboación ata os 10 503 habitantes no ano 2015. En
canto a distribución por tramos de idade, no 2015 a poboación maior de 64 anos
representaba a quinta parte do total do concello, duplicando á menor de 16 anos.
Os datos oficiais do IGE de 2014 indican un valor para o índice de
envellecemento de 157,2. No 2013, a idade media á maternidade era de 32,4 anos,
cun número medio de fillos por muller de 0,8.

Os datos de poboación recollidos nos censos oficiais feitos ao inicio de cada
década desde o ano 1900 amosan a evolución da poboación no concello:

No concello atopáronse varios obxectos prehistóricos, máis dun centenar de
mámoas, anacos de cerámica e vasos campaniformes. Segundo un estudo de 2010, a
zona do concello era un asentamento periférico ás zonas preferentes de ocupación
das comunidades do neolítico. Hai numerosas probas da romanización da zona, como
son varios sarcófagos paleocristiáns atopados na vila, restos de vivendas
romanizadas e a ponte romana que se conserva sobre o río Chamoselo, entre
outros.

No ano 1267 atópase o primeiro texto que constata a existencia do "Concejo das
Pontes". En 1376, Henrique II de Castela concedeulle o señorío da Vila das
Pontes ao cabaleiro García Rodríguez de Valcárcel por rescatalo da prisión na
que se atopaba trala batalla de Nájera.

A súa liñaxe extinguiuse nuns 100 anos, pasando a pertencer o señorío á casa de
Lemos. Porén, deixou pegada nas numerosas pontes que mandou construír no río
Eume, destacando entre elas a ponte dos Ferros tamén coñecida como ponte vella.

Segundo o Catastro de Ensenada de 1752, residían por aquel entón, no casco
urbano pontés, pouco máis de douscentos habitantes e cerca de mil no resto do
concello. A vila dispuña dun Hospital para recoller, dar pousada e asistir a
pobres, peregrinos e viandantes. O edificio, cuxo recordo dá nome á praza
principal das Pontes, seguiu sendo hospital ata mediados do século XIX e escola
ata a segunda década do século XX, no que foi derruído por orde municipal. A
finais do século XVIII José Cornide Saavedra comunica á Real Sociedade Económica
de Amigos do País de Santiago a existencia nas Pontes de García Rodríguez de
xacementos de lignito. En 1860 levantaríase unha nova ponte construída na época
de Isabel II de España e de quen recibe o nome.

Nos anos 1950 e 1960 a empresa nacional ENCASO foi a responsable da construción
dunha central térmica de 32 MW e dunha fábrica de fertilizantes, así como do
comezo da explotación da mina de lignito e a construción do Encoro da Ribeira.
Isto supuxo un aumento considerable da poboación por mor da necesidade de man de
obra, e a creación do poboado das Veigas para a asignación de vivendas aos
traballadores. A comezos da década de 1970 Endesa comezou a construción da súa
Central térmica das Pontes de 1400 mW, que xunto a explotación da mina de
lignito marcou o desenvolvemento industrial do concello durante a segunda metade
do século XX, ademais de influír no desenvolvemento urbanístico da vila coa
creación de varios novos poboados como os da Magdalena, Anguieiro, Barreiro e o
da Fraga.

No ano 1982 anexionáronse ó concello as 6 parroquias máis próximas do concello
da Capela (Espiñaredo, Goente, Ribadeume, Bermui, A Faeira, San Pedro de Eume e
O Seixo), feito que contribuíu xunto á construcción da central térmica a que o
concello acadase o seu punto de maior expansión territorial e maior poboación.
Dende entón o concello sufríu un declive industrial e poboacional,
particularmente destacado tralo peche da mina de carbón por parte de Endesa no
ano 2008.

As orixes do nome do concello remóntanse ao ano 1376, cando o conde García
Rodríguez de Valcarce tomou posesión das terras do val no que se asenta o
concello, tralo decreto do rei Henrique II de Castela. Este comezou entón a
construción dun castelo e unha ponte seguindo o camiño real Lugo-Ferrol (a
actual Ponte da Perfolla), dando lugar ao nome da vila de "Puente de García
Rodríguez", que posteriormente derivaría no actual nome do concello.

En canto os lugares do concello, varios dos topónimos teñen a súa orixe en
termos célticos, como por exemplo A Cuíña ("Costa empinada"), O Catarou
("Mirador") ou O Reboredo ("Carballeira"). Outros destes lugares teñen a orixe
do seu topónimo no latín, como poden ser: O Caneiro ("canna - conducto"), A
Ermida ("eremita - capela"), O Chao ("planus - chan"), Espiñaredo ("epina -
púa") ou O Castro ("castrum - fortificación").

As Festas da Virxe do Carme celébranse tódolos 16 de xullo dende 1741, trala
fundación da Confraría do Carmelo no ano 1736 por Blas Santomé Aguiar, irmán do
entón párroco das Pontes, e a aprobación dos seus estatutos en 1741. A
festividade do Carme comezou a tomar notoriedade e no ano 1860 a Virxe do Carme
pasou a ser patroa do concello.

Da festa profana do Carme, a popular, tense constancia de que se celebra dende o
ano 1800 ó consignar nos libros da confraría a retribución dos músicos que
actuaban cada ano. A partir do ano 1880 a festividade do Carme pasou a ser
organizada polos veciños do pobo, con actos relixiosos e lúdicos. Especial
relevancia na festa ten a procesión nocturna que o sábado de festa parte da
capela do Carme coa imaxe da Virxe ata a igrexa, capela á que regresa o domingo
camiñando sobre unha extensa alfombra floral.

A Romaría da Fraga ten lugar o 25 de xullo. Comezou a celebrarse no ano 1904 por
iniciativa de Manuel Fernández Vidal, naquel entón xuíz de Paz. Esa primeira
celebración tivo lugar nunha leira dunhas oitenta áreas de superficie, preto do
río Eume e poboada de carballos e outras árbores pequenas. O lugar coñecíase
como a Illa da Ramalleira, e era propiedade de Sergio Rivera Chao. Estaba
rodeada polo río Eume, polo que os romeiros tiñan que achegarse a ela a través
dunha pequena ponte.

Ata 1948 os ponteses e visitantes seguiron celebrando a romaría neste lugar, na
que foi popularmente chamada Festa da Isla. Por mor da construción da presa
hidroeléctrica da central de ENCASO en 1948, a illa quedou anegada e a
celebración trasladouse a unha fraga no barrio do Barreiro, propiedade de Rita
Cabarcos Durán, quen fora mestra na escola das Pontes. Dende 1950 continuouse a
celebrar a romaría nesta paraxe natural á beira do río Eume, entre os poboados
da Fraga e do Barreiro e o barrio da Cuíña.

Ata o ano 1966 o baile remataba ó solpor e a verbena celebrábase na praza do
Hospital. Celebrábanse concursos de cabanas, empanadas, tortillas e traxes
típicos acompañados de música popular e tradicional. Ao falecer o propietario da
parcela sen escriturar a doazón, o concello mercou o terreo ós seus herdeiros
por 725 000 pesetas a comezos dos anos 1970. Nas últimas edicións pasouse a
delimitar a fraga en parcelas para a construción de cabanas e merendeiros, e a
celebración pasou a iniciarse na noite do 24 de xullo con varios concertos de
música folk, seguido da chamada sesión vermú a cargo dunha orquestra o día 25.
Ten a consideración oficial de festa de interese turístico nacional.

As principais festas gastronómicas do concello son a Feira do Grelo, que ten
lugar o domingo de entroido e que naceu en 1981 para potenciar a agricultura
local., a Feira de Fungos e Cogomelos, que ten lugar o 1 de novembro e recolle
diversos actos como a degustación de pratos, concursos micolóxicos e o Mercado
de Oportunidades Vila de As Pontes (MOVA), e a Feira do Queixo e o Mel que ten
lugar no mes de outubro na parroquia de Goente e leva celebrándose dende 2008.

Outras das festas locais son a Cita coa Historia, unha feira de recreación
histórica que comezou a celebrarse no 2013 e ten lugar na vila antiga, e a Festa
do Lago en agosto, que conmemora a inauguración do lago e a súa praia que tivo
lugar o 20 de agosto de 2012.

Un dos produtos característicos do concello son as denominadas mantecadas das
Pontes, de elaboración artesanal, feitas con manteiga de vaca cocida, ovos,
fariña e azucre. Segundo o historiador Enrique Rivera Rouco, foron introducidas
no concello nos principios do século XX por Pilar Prieto Penabad, que deprendera
a elaboración e receita das mesmas a unha veciña de Muras que fora instruída nun
convento de monxas.

O concello está irmandado coa vila bretoa de Lesneven, a vila galesa de
Carmarthen, e a vila cubana de Arroyo Naranjo.

Historicamente a economía do concello tivo unha gran dependencia da industria e
da minaría, aínda que tamén dispón de núcleos de poboación dedicados á
agricultura e á gandería. A renda dispoñible bruta por habitante no 2009 era de
16 930,27 €, mentres que o produto interior bruto por habitante no 2012 acadaba
os 85 804 €. Segundo datos da Axencia Estatal de Administración Tributaria, no
ano 2013 a renda bruta media no concello foi de 29 298 €, a segunda máis alta de
Galicia.

Nas Pontes de García Rodríguez ten importancia a explotación gandeira sendo o
seu leite empregado, entre outros destinos, na empresa Queserías del Eume
situada na parroquia da Faeira Segundo datos do IGE, no 2012 existían 264
explotacións de gando bovino, sumando un total de 3 294 cabezas entre elas. Son
tamén importantes os seus recursos forestais para a industria madeireira e
papeleira, así como a fabricación de combustible a partir de biomasa.

A principal industria do concello é a Central térmica das Pontes. A central
térmica é a máis grande de España, e a súa cheminea, con 356 metros de altura, é
a construción máis alta de España, e figura no Libro Guinness dos Récords como a
cheminea máis voluminosa do mundo. Ten unha potencia de 1400 megavatios xunto
con outra central eléctrica que usa o gas para producir electricidade, nun ciclo
combinado de 800 megavatios. Ademais o concello conta con varios parques eólicos
e dous encoros no río Eume, o Encoro da Ribeira e o Encoro do Eume. Todas estas
instalacións no seu conxunto fan que o concello sexa un dos lugares con maior
produción de enerxía a nivel mundial. O concello conta tamén con tres parques
industriais onde se asentan diversas empresas: O Parque empresarial de
Penapurreira, o Polígono dos Airíos e o Polígono Cruz das Cabezas.

No relativo ó turismo, no ano 2012 rematou o proceso de enchido de auga da
antiga mina de lignito esgotada, converténdoa nun lago de de 8,65 ha de
superficie cunha praia artificial.

O concello atópase a uns 42 km de distancia por estrada de Ferrol, a uns 67,1 km
de A Coruña e a uns 68,4 km de Lugo. As principais vías de comunicación
terrestres do concello son:

RTV Eume é a emisora de radio e televisión local do concello, fundada o 11 de
novembro de 1989, cunha programación que inclúe emisións musicais, reportaxes
sobre eventos ocorridos no concello, entrevistas e novas locais. Na celebración
do seu 24º aniversario, a radio acadou un récord Guinness tras realizar
entrevistas sen pausa durante 24 horas e 6 minutos.

A asociación local de informática Amigus comezou o 24 de xullo de 2003 un portal
web no que se recollen novas locais e novas relacionadas co mundo da tecnoloxía.

O xornal local A Nova Unión, que tomou o seu nome do desaparecido xornal local
de comezos do século XX La Unión, tivo unha primeira edición independente
quincenal de marzo a agosto do 1995, e unha segunda edición mensual que comezou
en xaneiro de 1997, editada por Amigos de As Pontes.

O equipo de fútbol Club Deportivo As Pontes fundouse no 1933 e federouse
oficialmente co nome de Calvo Sotelo o 28 de setembro de 1960. O equipo mudou de
nome varias veces, pasando a chamarse Endesa en 1973 e en 1982 Endesa As Pontes,
para recuperar o seu nome inicial de "As Pontes" en 2002. Ten no seu haber dous
títulos de liga da terceira división española, dous de rexional preferente, a
Copa de Galicia de 1968, o Trofeo Concepción Arenal de 1992, a Copa Deputación
da Coruña de 1996 e varios trofeos menores.

Outros equipos locais destacados noutros deportes son o Club de Rugby
Fendetestas que milita na segunda categoría da Liga Galega de Rugby, o club de
fútbol sala O Esteo F.S., e o Club de Baloncesto As Pontes En canto os deportes
individuais destacan o piragüismo e o tiro con arco, con nomes destacados como o
piragüista Borja Prieto e o tirador Miguel Alvariño. Ademais, dende a creación
do lago comezaron a celebrarse no concello diversas probas atléticas como a
proba de Ironman "Northwest Triman" e a carreira "Samurai Xtreme Race".

Aquilino Meizoso foi alcalde entre 1987 e 1995, en representación da agrupación
independente Amigos de As Pontes. Nas eleccións de 1995 resultou elixido alcalde
Víctor Guerreiro do BNG, que sería destituído dous anos máis tarde nunha moción
de censura que levou á alcaldía ao socialista Vicente López Pena. Víctor
Guerreiro obtivo a maioría de 9 concelleiros para o BNG nas eleccións de 1999 e
2003.

O PSdeG-PSOE converteuse na forza máis votada nas eleccións de 2007 con 8
concelleiros, os mesmos que o BNG, que perdeu a súa maioría no Concello.
Valentín González Formoso converteuse en alcalde á fronte dun goberno municipal
socialista en minoría, perante os 8 edís do BNG e o único concelleiro do PPdeG.
González Formoso foi elixido de novo alcalde nas eleccións de 2011, ao acadar 12
concelleiros a lista por el encabezada, fronte aos 4 do BNG e 1 do PPdG. Catro
anos despois, no 2015, volveu a saír elixido Valentín Gónzalez Formoso, acadando
o PSdeG 11 concelleiros, o BNG 3, Xunt@s por As Pontes 2 e PPdeG 1.



https://gl.wikipedia.org/wiki/Principio_da_exclusi%C3%B3n_competitiva

En ecoloxía, o principio da exclusión competitiva, ás veces denominado lei de
Gause da exclusión competitiva, afirma que dúas especies que compiten polos
mesmos recursos non poden coexistir a valores de poboación constantes, se os
outros factores ecolóxicos permanecen constantes. Cando unha especie ten aínda
que só sexa unha pequena vantaxe sobre a outra, entón a que ten a vantaxe
acabará dominando a longo prazo. Un dos dous competidores será sempre superado
polo outro, o que conducirá á extinción do competidor con desvantaxe ou a un
cambio de comportamento ou evolutivo adaptándose a un novo nicho ecolóxico. O
principio foi parafraseado coa máxima "os competidores absolutos non poden
coexistir".

Baseándose en observacións de campo, Joseph Grinnell formulou o principio da
exclusión competitiva en 1904: ""Non é probable que dúas especies de
aproximadamente os mesmos hábitos alimenticios permanezan moito tempo
equilibradas en número na mesma rexión. Unha desprazará á outra". O ecólogo ruso
Georgy Gause formulou a lei da exclusión competitiva baseándose en experimentos
de competencia en laboratorio nos que usou dúas especies de Paramecium, P.
aurelia e P. caudatum. As condicións do experimento eran engadir auga doce cada
día e enviar un fluxo de alimento constante. Aínda que inicialmente era P.
caudatum o que dominaba, P. aurelia recuperouse despois e causou a extinción de
P. caudatum por medio dunha competencia polos recursos explotadora. Porén, Gause
amañouse para permitir que P. caudatum sobrevivise cambiando os parámetros
ambientais (alimento, auga). Así, a lei de Gause só é válida se os factores
ecolóxicos son constantes. Gause tamén estudou a competencia entre dúas especies
de lévedos, Saccharomyces cerevisiae e Schizosaccharomyces kefir, e encontrou
que Schizosaccharomyces kefir sempre superaba na competencia a Saccharomyces
cerevisiae ao producir unha maior concentración de alcohol etílico.

Varios modelos matemáticos e teóricos, como os modelos de Lotka-Volterra de
competencia, predín a exclusión competitiva. Porén, por razóns que non se
comprenden ben, a exclusión competitiva raramente se observa en ecosistemas
naturais, e moitas comunidades biolóxicas parecen violar a lei de Gause. O
exemplo mellor coñecido é o chamado paradoxo do plancto. Todas as especies de
plancto viven dun número de recursos moi limitado, principalmente enerxía solar
e minerais disolvidos na auga. Segundo o principio de exclusión competitiva, só
deberían poder coexistir un pequeno número de especies de seres planctónicos con
eses recursos. Non obstante, hai un gran número de especies planctónicas que
coexisten en pequenas rexións do océano aberto. Algunhas comunidades que apoian
a exclusión competitiva son certos paxaros de bosques de coníferas estudados por
MacArthur e os pimpíns de Darwin,, aínda que estes últimos presentan un
solapamento ecolóxico moi forte, e só son afectados negativamente pola
competición baixo condicións extremas.

Unha solución parcial ao paradoxo está en elevar a dimensionalidade do sistema.
A heteroxeneidade espacial, as interaccións tróficas, a competencia por
múltiples recursos, a compensación competición-colonización, e o retardo poden
impedir a exclusión (ignorando a extinción estocástica en marcos de tempo máis
grandes). Porén, tales sistemas tenden a ser intratables analiticamente.
Ademais, moitos poden, en teoría, soster un ilimitado número de especies. Con
estes sistemas creouse un novo paradoxo: A maioría dos modelos ben coñecidos que
permiten a coexistencia estable permiten que coexistan un ilimitado número de
especies, a pesar de que na natureza calquera comunidade contén só un número
relativamente reducido de especies.

Estudos recentes enfocados a algúns dos supostos aceptados feitos para os
modelos que predín a exclusión competitiva indicaron que ditos supostos deben
ser reconsiderados. Por exemplo, unha lixeira modificación do suposto de como
están relacionados o crecemento e o tamaño corporal leva a unha diferente
conclusión, concretamente que nun ecosistema dado poden coexistir un certo rango
de especies mentres que outras se verán superadas e eliminadas.

Un dos principais xeitos polos que poden coexistir especies que comparten o
nicho é a compensación competición-colonización. Consiste en que as especies que
son mellores competidoras son as especialistas, mentres que as especies que son
mellores colonizadoras son con máis probabilidade xeralistas. Os modelos
hóspede-parasito son modos eficientes de examinar estas relacións, usando
eventos de transferencia de hóspede. Parece que pode haber dous lugares onde a
capacidade de colonizar difire en especies estreitamente relacionadas
ecoloxicamente. Nos piollos das plumas, Bush e Clayton obtiveron varias
comprobacións disto ao atoparen que dous xéneros destes piollos estreitamente
relacionados teñen unha capacidade case igual de colonizar novas pombas hóspede
unha vez transferidos. Harbison continuou esta liña de experimentos investigando
se os dous xéneros se diferenciaban na súa capacidade de transferencia. Esta
investigación enfocouse principalmente en determinar como ocorría a colonización
e por que os piollos das ás son mellores colonizadores que os piollos do corpo
da ave. A transferencia vertical é o que se observa máis a miúdo, entre
proxenitores e descendencia, e é moi estudada e ben comprendida. A transferencia
horizontal é difícil de medir, pero nestes piollos parece ocorrer por medio de
forese ou "autostop" dunha especie noutra. Harbison atopou que os piollos do
corpo das aves son menos hábiles na forese e en destacar competitivamente,
mentres que os piollos das ás son os máis hábiles na colonización.



https://gl.wikipedia.org/wiki/Lista_de_aves_de_Galicia

A seguinte é unha lista alfabética das aves silvestres atopadas en Galicia.
Inclúe tanto as especies habituais como as citas ocasionais, mesmo algunhas que
hai anos que non se observan na nosa Comunidade. Non se inclúen as aves
domésticas (como por exemplo a galiña, pavo, ganso ou a avestruz) nin as aves
ornamentais que se crían en catividade, aínda que si aquelas que, procedentes
desta última situación, escaparon ou foron liberadas e xa se adaptaron á vida en
liberdade ou están en vías de facelo.

As denominacións en galego recóllense prioritariamente da lista de Conde Teira,
engadindo a que dá Penas Patiño cando é diferente. A lista de Conde Teira é a
actualmente aceptada pola SGO e pola SEO.

As denominacións en castelán recóllense da Guía de Penas Patiño, que á súa vez
as toma da lista de Del Hoyo, Josep et al (Handbook of the Birds of the World
Vol. 1. Lynx Edicións, Barcelona, 1992), asumida como norma estandarizadora pola
Sociedade Española de Ornitoloxía. Naquelas especies que esta fonte non recolle
como presentes en Galicia, tómase o nome castelán das páxinas da Sociedade
Española de Ornitoloxía ou outras páxinas web especializadas.

As denominacións en portugués recóllense basicamente da lista de aves de
Portugal.



https://gl.wikipedia.org/wiki/Dodro

Dodro é un concello da provincia da Coruña pertencente á comarca do Sar; está
situado no suroeste da provincia, onde o río Ulla se funde coa ría de Arousa. O
seu xentilicio é «dodrense» e ten o concello a súa capitalidade en Tallós. Dista
de Santiago de Compostela arredor de 24 km e de Ribeira atopase a uns 35 km, ten
unha superficie de 36,1 km² e segundo o IGE, a 1 de xaneiro de 2015 tiña 2.882
habitantes, dos cales 1.396 eran homes e 1.486 eran mulleres, resultando unha
densidade de poboación de 81,27 hab./km².

O concello de Dodro conserva espazos naturais de gran importancia ambiental e
paisaxística, como as Brañas que se estenden a carón do río Ulla, constituíndo o
espazo húmido máis grande de Galicia, incluídas no Sistema Fluvial Ulla-Deza e
declarada zona de especial conservación. Preserva moitos elementos tradicionais
como os cruceiros, os muíños, os hórreos e os reloxos de sol, exemplo da
etnografía galega, en diferentes estados de conservación, ademais dunha rica
tradición oral e escrita. Pazos históricos que lembran a nobreza de antano e
igrexas do barroco completan o patrimonio arquitectónico do municipio.

O concello de Dodro sitúase na vertente dereita do río Ulla, limita ó norte co
concello de Rois, ó leste co de Padrón e ó oeste cos municipios de Lousame e
Rianxo.

Ten a capitalidade o concello en Tallós, onde se sitúa a casa consistorial que
data do ano 1906. Este municipio pertence, xunto con Padrón e Rois, á comarca do
Sar aínda que pola súa localización está tamén moi vinculado á veciña comarca do
Barbanza.

O concello atópase nunha zona prelitoral situada na Depresión Meridiana, preto
da desembocadura do río Ulla na ría de Arousa. O municipio está caracterizado
por un nivel chairego que liga coas ladeiras da Serra do Barbanza. Así, nun
espazo tan pequeno coexisten dúas áreas ben contrastadas; unha baixa,
coincidente co val do Ulla no que se atopa a paraxe natural das Brañas de Laíño,
e outra, no norte do concello, montañosa, de gran riqueza forestal e orientada a
solaina.

Na parte mais meridional do concello discorre o río Ulla que constitúe un amplo
val de marismas, brañas e veigas de moita fertilidade, que se atopan ó amparo e
resgardo dos montes que mencionamos. Xunto co río Sar existen pequenos ríos e
numerosos regueiros que verten as súas augas no río Ulla.

O material xeolóxico sobre o que se asenta a zona é nunha serie de rochas
graníticas prehercínicas na que se inclúen gneises, migmatitas, granitos e
granodioritas. Canto á edafoloxía; na maior parte da superficie do monte
atópanse solos de tipo Umbrisol húmico (FAO, 1998) de 50 a 70 cm. de
profundidade media; nas zonas de ladeira, onde a pendente é moi pronunciada
aparecen enclaves con solos de tipo Leptosol úmbrico (FAO,1998), onde a
profundidade edáfica rolda os 25 cm. As brañas de Laíño constitúen un extenso
val na parte máis meridional do concello, formado sobre sedimentos aluviais, que
se estende á beira do río Ulla. Debido á abondosa cantidade de minerais
resistentes predominan as texturas franco-areosas e no referente á química hai
que sinalar a acidez típica dos solos galegos.

A superficie forestal do concello está constituída por repoboacións de
coníferas, principalmente piñeiro do país (Pinus pinaster) e en menor proporción
piñeiro insigne (Pinus radiata), representando o 50 % da superficie; a
vexetación climática natural, que inclúe ós bosques de ribeira, está
representada en menor medida, porén as Brañas de Dodro abranguen unha elevada
porcentaxe da superficie do concello (954,20 ha), unha brañeira de gran riqueza
ecolóxica.

As masas formadas pola presenza de dúas ou tres especies, que son xeralmente o
carballo (Quercus robur) xunto co piñeiro do país (Pinus pinaster) e o eucalipto
(Eucaliptus globulus), son moi frecuentes, ocupando o 20 % da superficie total.

Canto as zonas ocupadas por cultivos e pastos, representa o 20 % da superficie.
Por último as zonas ocupadas por matogueiras representan unha pequena porcentaxe
da superficie total.

O río Ulla pertence á Confederación Hidrográfica do Norte. A conca do río Ulla
discorre pola parte meridional do concello, próximo á súa desembocadura na ría
de Arousa, conformando un amplo val onde hai brañas. Existen varios ríos de
curso rápido e curto percorrido que nacen dentro dos límites do concello como
son o da Devesa, afluente do río Te, o de Manselle ou o de Vigo (río de San
Lufo), que conflúen no Ulla. Hai tamén diversos regatos e regueiros.

Dodro atópase no dominio climático oceánico-hiperhúmido que se caracteriza por
unha concentración das precipitacións de inverno, arredor dos 1.500 mm,
sequidade estival, néboas, escasa presenza de xeadas e unha temperatura media de
12 °C cunha oscilación térmica superior ós 10 °C.

A poboación atópase diseminada polas tres parroquias do concello; sendo a
parroquia de Santa María de Dodro a de maior densidade de poboación con 1.231
veciños distribuídos en 7,20 km², seguida de San Xoán de Laíño con 968 nunha
superficie de 17,18 km² e, por último, San Xián de Laíño con 735 habitantes en
11,70 km²; como se pode apreciar na seguinte táboa:

Demograficamente este concello presenta unha situación desfavorable cunha
tendencia ó despoboamento, feito agudizado no período de 1.986 a 1.998, esta
característica convén relativizala, pois é unha feito común na maioría dos
concellos galegos. Así mesmo a partir de 1.998 a poboación diminúe
paulatinamente pero a tendencia non é tan acusada como nos anos precedentes.

A pirámide adopta unha forma acampanada cun crecemento de poboación moi moderado
de baixa natalidade e mortalidade, propia de países desenvolvidos.

Segundo os datos recompilados polo IGE hai en Dodro 2.934 habitantes, dos cales
22 son de nacionalidade estranxeira, a meirande parte procede de Romanía; hai 10
persoas orixinarias dese país do leste de Europa.

A orixe do poboamento é moi antiga, así o demostran os sitios arqueolóxicos do
Megalítico que hai no concello. A arquitectura megalítica introdúcese
seguramente en Galicia nalgún momento do quinto milenio antes de Cristo desde a
zona norte de Portugal.

Algún dos túmulos funerarios que hai en Dodro do período megalítico están sen
catalogar e outros xa desaparecidos; entre os restos que se conservan están as
mámoas da Paradegua e Balouta do período Neolítico e o sitio arqueolóxico do
Riasós da Idade do Cobre.

Da Idade de Bronce son os petróglifos, destacando o petróglifo de Bouza Abadín
entre os varios sitios arqueolóxicos que se atopan, e da Idade de Ferro son
cinco os castros distribuídos pola xeografía do concello.

Da Idade Antiga hai varios restos. Ó longo da época romana empézanse a sentar as
bases do poboamento actual; os romanos aséntanse militarmente en Galicia
obrigando ós habitantes dos castros a abandonalos, iniciándose a ocupación dos
vales, que é cando aparecen as villae ligadas ás explotacións agrícolas.

No tránsito entre a Idade Antiga e a Idade Media construíuse no monte Vilar unha
asentamento fortificado, ou refortificouse un castro preexistente, coñecido como
Castelo de Monte Vilar.

O enclave de Iria foi o centro de boa parte da Gallaecia máis occidental, que
durante o Reino Suevo pasa a ser unha das grandes demarcacións parroquiais nas
que se organizou o territorio galego. Durante a súa expedición do ano 997
Almanzor atravesou o río Ulla e arrasou Iria e máis Compostela.

Das Torres de Lestrobe hai documentos que indican que as debeu ser residencia
dun xefe na Idade Media. A construción orixinal eran dúas torres defensivas, que
se ergueron ó pe do castro de Lestrobe, pero debido a diversas incursións
sufriron danos, ata que se reconstruíron no século XVII, converténdose no pazo
que é actualmente.

A partir do século XII, é cando se van labrando de forma progresiva as terras do
concello. É no século XII cando a raíña dona Urraca lle concede ó arcebispo de
Santiago Diego Xelmírez o Señorío das Terras de Santiago, que existiría ata a
súa supresión a mediados do século XIX. Laíño depende dos arcebispos de
Compostela e pertence á xurisdición dos señores de Rianxo, descendentes de Paio
Gómez Chariño, almirante e trobador en lingua galega.

O primeiro documento do que se ten constancia sobre Dodro está asinado polo
arcebispo Xelmírez en 1114; "Aldara Guteridiz dóalle a San Martiño Pinario a
cuarta parte da igrexa de Santa María de Dalodro", en 1118 a raíña Urraca e o
seu fillo Afonso VII confirman esa doazón.

No século XVI sabemos que había en Dodro 70 habitantes e 120 en Laíño, pouco
despois, cando chegou aquí o visitador do arcebispo Jerónimo del Hoyo en 1606, a
parroquia de Dodro tiña 90 fregueses. É no século XVI, durante a Idade Moderna,
cando comeza en Dodro o asentamento de varias familias nobres. Dodro e Lestrobe
formarán couto redondo baixo o señorío do Marqués de Bendaña, dono do pazo de
Dodro. Outra das familias nobres que se asenta en Dodro é a dos Ballesteros; así
o reflicten os documentos sobre preitos e a construción do pazo de Tarrío, de
onde saíu o ministro de facenda de 1822 Luís López Ballesteros. As parroquias
que integran hoxe en día o concello estaban divididas en dúas xurisdicións, a de
Lestrobe e Dodro e a de Rianxo, todas pertencentes á provincia de Santiago.

No século XVIII o millo e a pataca vanse afacendo á lentura nos agros de Dodro,
érguense no barroco as igrexas parroquiais e as arquitecturas palacianas que
miran cara o río Ulla.

Durante a reinado de Fernando VII é cando se instauran os novos concellos
constitucionais, coa chegada do liberalismo trala invasión napoleónica créanse
os concellos de Lestrobe e Laíño no partido xudicial de Padrón a principios do
século XIX pero en 1831 foron disolvidos. O concello de Padrón divídese en dous
o 7 de xuño de 1836, formándose unha nova administración local chamada Dodro que
integra as parroquias de Santa María de Dodro, que deixará de ser un couto
redondo e pasará a ser só unha parroquia máis, San Xián de Laíño e San Xoán de
Laíño, dende aquela data o concello mantivo a mesma delimitación e
configuración, e malia que sufriu varios intentos de supresión e incorporación ó
de Padrón, nunca chegaron a producirse. A capital municipal está hoxe en Tallós
mais non sempre foi así; a capital municipal estivo tamén en Lestrobe e en Vigo.

Luís Aguirre del Río, poeta en castelán e compositor galego, escribiu o primeiro
dicionario bilingüe galego-castelán no ano 1858, con todo, por diversas
vicisitudes o dicionario non veu a luz ata o ano 2007, cando foi publicado
conxuntamente polo Consejo Superior de Investigaciones Científicas (CSIC) de
Madrid e o Instituto de Estudios Galegos Padre Sarmiento. Suponse que escribiu o
Diccionario del dialecto gallego mentres estudaba en Compostela.

Un feito importante acontecido en Dodro foi o Pacto de Lestrobe, xuntanza
política no Pazo de Hermida en 1930 a que acudiron representantes dos diversos
partidos e agrupacións políticas republicanas, entre outros estivo presente
Santiago Casares Quiroga, acordaron a creación da Federación Republicana Gallega
(FRG), que tiña como obxectivo principal implantar o réxime republicano
democrático en España e loitar pola autonomía para Galicia.

Coa instauración da Segunda República Española e coa chegada posterior da Guerra
Civil Española sufriu Dodro unha dura posguerra, que marcou de xeito importante
a vida do concello cun aumento da emigración. Foi durante o período da posguerra
que se levaron as pedras do pazo do Marqués de Bendaña xunto cos seus máis
nobres elementos ornamentais ó pazo de Meirás en Sada.

Pouco sabemos da etimoloxía de Dodro, que lle dá nome ó concello e a unha das
súas parroquias, a de Santa María. Joaquín Torres del Río (2000) entende que
Dodro e Dordo son diferentes grafías da mesma palabra. No Dicionario Etimológico
da Lingua Portuguesa de J. P. Machado, dordo procedería de DORSUM, "cima",
"crista de montaña".

Co significado de auga hai a base hidronímica preindoeuropea DOR (Douro) e a
raíz céltica DUBRO (Dubra, Dover), próximas foneticamente.

Carlos Búa (2002) explica que Dodro podería proceder de DORO, "lugar/praza
cerrada", en relación co foro latino, a partir dun radical D'WER, "(en)cerrar".

Da cultura do Megalitismo consérvanse en Dodro varios restos; do Neolítico
varias mámoas, na Paradegua existe unha necrópole formada por catro túmulos,
dúas mámoas en Balouta e outra descuberta recentemente na Chisca; e do
Calcolítico o sitio arqueolóxico do Riasós.

Da Idade de Bronce hai varios gravados rupestres, como o petróglifo de Bouza
Abadín, os da Carga e A Pedra Redonda (Vigo), Outeiro dos Corvos (en Susavila,
cazoletas), A Cabana (Masenlle), Lomba das Pozas (Bustelo, dúas rochas con
gravuras de cazoletas e unha ferradura), Padronelo (en Bexo) e Bouza Nova (na
Igrexa, San Xoán de Laíño). Durante a construción de vivendas unifamiliares
apareceron tamén lascas de seixo e cerámica campanense e do Bronce Inicial, o
que se denominou como o sitio arqueolóxico de San Xián de Laíño.

Da Idade do Ferro hai varios poboados castrexos, estando cinco deles
catalogados: o castro de Bexo, o de Castro, o do monte Sián en Revixós, o de
Lestrobe e o de Traxeito.

Os romanos empezan a asentarse militarmente no territorio, obrigando aos
habitantes dos castros a abandonalos e establecerse nos vales que é cando
aparecen as primeiras villae, ligadas ás explotacións agrícolas.

Os elementos do patrimonio arquitectónico de Dodro foron estudados nun traballo
desenvolvido polo concello no 2009-2010, que consistiu no inventariado dos
elementos da arquitectura de Dodro, centrándose principalmente nos hórreos,
cruceiros, pombais e reloxos de sol.

Entre os pazos, destacan o pazo de Tarrío, do que saíu o ministro de facenda de
1822 Luís López Ballesteros; o pazo de Lestrobe, antiga residencia de verán dos
bispos e cóengos de Santiago de Compostela; o pazo de Hermida, declarado Ben de
Interese Cultural, todos eles pazos actualmente en perfectas condicións; o pazo
do Marqués de Bendaña está derruído.

As igrexas parroquiais de Santa María de Dodro, San Xián de Laíño e San Xoán de
Laíño son templos do século XVIII de boa construción barroca.

A ermida de Santo Amaro de Bexo é do século XVII e garda dúas imaxes antigas en
pedra; a capela da Virxe do Leite en Laíño é de época neoclásica, conserva unha
imaxe pétrea medieval que debe ser dun templo anterior. A capela do Anxo da
Garda está no Pazo de Lestrobe e ofíciase misa nela.

Canto ós cruceiros, inventariáronse un total de 30 (descartando os de
construción máis recente), sendo todos do tipo de varal con excepción dun
exemplar de cruceiro de capela ou loreto; a Cruz de Avelán.

No que respecta ós hórreos, contabilizáronse máis de 200 exemplares de máis de
cen anos de antigüidade. O tipo que atopamos no territorio municipal é o
denominado Maía (característico da zona central de Galicia). Os exemplares máis
antigos datan da segunda metade do século XVIII, tendo tamén exemplares do
século XIX e do XX. Destaca a orixinal concentración de hórreos no lugar da
Lavandeira en Imo. En Castro un hórreo coa peculiaridade que ten no medio un
arco de medio punto.

Hai diversos muíños no concello, mesmo un muíño de vento en Chenlo, arriba da
aldea da Igrexa. Coa excepción deste muíño de vento, en Dodro os muíños son
hidráulicos de dous tipos; uns de canle e outros de cubo, case todos en ruínas
aínda que algún se restaurou nos últimos anos.

No que respecta aos reloxos de sol, foron inventariados no territorio municipal
18, todos en granito e de diferente factura (circulares, cuadrangulares, con ou
sen decoración). Sitúanse maioritariamente en hórreos, a xeito de remate, sendo
visibles tamén nas paredes das vivendas, muros de cerre e portadas de entrada ás
propiedades.

As Brañas de Dodro son o espazo húmido máis grande de Galicia con 954,20 ha,
albergan unha gran riqueza fáunica, ambiental e ecolóxica. É o hábitat de máis
de sesenta especies de aves, algunhas moi escasas ou destacadas, un bo feixe de
plantas de elevado interese, e en xeral unha importante reserva da
biodiversidade. Forma parte do Sistema Fluvial Ulla-Deza da Rede Natura 2000,
estando declaradas como zona de especial conservación (foi previamente LIC).

Nas canaveiras do río Ulla aniña unha subespecie da escribenta das canaveiras
(Emberiza schoeniclus subs. lusitánica), tamén nas súas augas rebule a anguía
(Anguilla anguilla), ámbalas dúas en perigo crítico de extinción; na cunca do
río habita a náiade ou mexillón de río (Margaritifera margaritifera), especie en
perigo de extinción e especies ameazadas como a toupa de río (Galemys
pyrenaicus) en situación vulnerable ó igual que a folosa acuática (Acrocephalus
paludicola); tamén se poden ver outras especies raras como o picanzo vermello
(Lanius collurio) e outras aves máis comúns como a fulepa das xunqueiras
(Acrocephalus schoenobaenus), a garza real (Ardea cinerea), a aguia perdiceira
(Aquila fasciatus), o gabián (Accipiter nisus), o ouriolo (Oriolus oriolus), a
gaivota chorona (Chroicocephalus ridibundus), o cardeal (Pyrrhula pyrrhula)…

Están presentes neste hábitat aluvial os anátidos, destacando principalmente o
Lavanco, parrulo moi común nestas latitudes ou a cerceta (Anas crecca). Aparecen
especies de aves estacionais como a bubela (Upupa epops) ou a Rula (Streptopelia
turtur).

Nas augas do Ulla péscanse as lampreas (Petromyzon marinus) que remontan o curso
do río, que xunto coas anguías se poden degustar como pratos da gastronomía
local, encontramos tamén a zamborca (Alosa alosa), que en Galicia só desova nos
ríos Ulla, Umia e Miño; ou o salmón (Salmo salar). Tamén esta presente o porco
bravo (Sus scrofa), apreciado pola súa carne na gastronomía local, que
experimentou un intenso crecemento da súa poboación nos últimos anos,
reprodúcese e agochase nas brañas.

Canto ás especies vexetais, medran aquí bosques aluviais de ameneiros (Alnus
glutinosa), salgueiros (Salix atrocinerea) e freixos (Fraxinus excelsior),
sabugueiros (Sambucus nigra), espadanas (Thypha sp), xuncos (Juncus sp), herba
salgueira (Lonicera periclymenum), mentraste (Mentha rotundifolia), o narciso
(Narcissus cyclamineus) e xaras (Cistaceae), entre outras especies
características do clima oceánico.

Frei Martiño Sarmiento no século XVIII fai mención das Brañas de Dodro, citadas
no Diccionario geográfico universal (Barcelona, 1829-1834) de Madoz como as
"famosas brañas de Laíño" no século XIX e mesmo cantadas por Rosalía de Castro
nas súas poesías. Tamén foron prezados os seus produtos en toda a península
ibérica, destacando os chamados "bois de Laíño" ou os tecidos de xunco. En
Padrón no século XVIII había tecedores de liño, de la e de xunco; o xunco
usábase para facer corozas, capas e polainas.

Hai tres itinerarios circulares polos montes do concello; o da Cruz de Avelán, o
de Vigo e o de Lestrobe. Descríbese tamén o itinerario circular de Imo e un
percorrido polas Brañas de Dodro. Finalmente a Ruta literaria Pensa Nao, baseada
na novela de Anxo Angueira do mesmo título.

Aparece Dodro plasmado na obra da poetisa de Galicia Rosalía de Castro, nas
estrofas de "Como chove miudiño", poema 32 de Cantares Gallegos (1863):

En Dodro tamén aparecen tradicións vinculadas a antigas supersticións; coma a do
río de San Lufo, no que se somerxía ós nenos que padecían algún mal tres veces,
nas súas augas.

Facíase nun meandro do río, á beira do lavadoiro do cura, arriba da ponte que
daba acceso á aldea. Acudía xente de moi lonxe a curar os meniños do "mal do
aire" e contan os que o lembran que quedaban despois as beiras do regueiro cheas
de camisiñas brancas.

Hai quen di que a figura do santo estaba enterrada no río, baixo as areas do
prado do cura, sábese que a tradición persistiu ata tempos recentes e que foron
moitos os rapaces que bañaron en secretas noites de luar nas augas milagreiras
do San Lufo.

A práctica do baño salutífero repítese con pequenas variantes noutras
localidades. F. Alonso Romero achega probas de que tamén se practicaba en
Irlanda e na Bretaña francesa, só que alí a camisa deixábase secar e púñaselle ó
neno coma amuleto contra todo tipo de enfermidades. No río Mau, en Salamonde
(Portugal) relata Elixio Rivas un ritual semellante no que a camisa se bota ó
río desde o alto dunha fervenza dicíndolle "na viagem para o mar a doença
levarás que esta criança trás". Cuevillas cóntanos que en Tui se deixaba nun
cesto a roupa dos nenos enfermos e que se botaba polo Miño abaixo, cunha vela
acendida. Se a vela se apagaba... mal agoiro.

A primeira referencia escrita que atopamos sobre o río de San Lufo e no
Diccionario geográfico universal de Madoz como San Luf e no Catastro de Ensenada
como San Lufe. Canto á Capela de San Lufo, fai mención dela o Padre Sarmiento a
mediados do século XVIII, porén xa non se cita nos Libros de fábrica de Dodro,
que empezan no 1790; actualmente non se conserva a capela.

O nome do santo debe de ser xermánico, emparentado coa partícula ufe/ulf, lobo.
Algúns nomes da historia medieval de Galicia levan esa terminación; coma Ataúlfo
bispo de Iria ou Ulf o viquingo, alcumado "o galego". Non hai no Nomenclátor
ningún outro Lufo amais do de Dodro, que parece voz antiga.

A Asociación de veciños de San Xoán de Laíño no ano 1993 recolleu as historias
transmitidas oralmente que aínda se conservan, facendo un rigoroso inventario
etnográfico da parroquia. Hai lendas que falan do Apóstolo Santiago, lendas
sobre códices (o Libro de San Cibrán) e de encantamentos, outras lendas falan
dos mouros; na Eira dos Mouros en Bexo dise que non medraba o toxo porque
estaban enterrados nela os mouros, hai en Castro un outeiro denominado A Coroa
da Raíña Moura; tamén hai lendas da Santa Compaña, como noutros moitos lugares
de Galicia.

Moitas das historias están relacionadas coa "lenda xacobea"; contan os veciños
que as cazoletas que se ven nos penedos de Bouza Abadín son as pegadas que
deixaron os cascos do cabalo do Apóstolo cando brincou dende aquí, por enriba do
Ulla, ata Cordeiro. Á laxe principal na que están chámanlle a peneira, porque os
buratiños que ten danlle ese aspecto, tamén están a lareira, a pía da auga, a
tixola, a corte do cabalo etc.

A Pedra Redonda en Vigo ten na súa superficie covas ou cazoletas, quere tamén a
tradición popular que sexan as pegadas do cabalo do Apóstolo. No Castelo de Bexo
atopamos unha laxe granítica na que se di que rezaba o Apóstolo; chámase a Cama
dos Mouros e fixéronse nela rituais de fecundidade.

Hai lendas de tradición oral que falan do Castro de Bexo e das mámoas, historias
de mouros e doncelas encantadas, de covas e tesouros, falan de ouro e
longuísimos túneles que parten do castro, historias que se repiten case sen
variación por toda a xeografía galega. Contan que é un lugar enfeitizado, que
viñeron frades do convento de Herbón a romper o maleficio e que se viu saír ó
demo en forma de raposo.

Outra das tradicións orais sobre o castro relata o saqueo de Almanzor e dunha
cadea que iría desde aquí ata as Torres do Oeste para impedirlles o paso ós
sarracenos.

O escudo heráldico de Dodro foi aprobado polo Decreto 193/1995, do 16 de xuño
(DOG nº 126, do 3 de xullo), da Xunta de Galicia onde di:

A base económica corresponde preferentemente ó sector servizos, estando
practicamente a metade da poboación empregada neste sector. Un terzo da
poboación activa de Dodro está empregada na industria, un 20 % dedicase a
construción, sendo a poboación que se dedica exclusivamente á agricultura e
pesca unha porcentaxe pequena da poboación activa no concello de Dodro.

A agricultura local consiste principalmente nun sistema minifundista de
explotación directa, tradicional e familiar, pouco mecanizada e baseada nun
sistema de policultivo destinado ó autoconsumo. Os principais produtos son a
pataca, o millo, cultivos hortícolas, froitas e viño; ségase a herba nos prados
e críanse porcos amais galiñas para producir ovos, tratándose en xeral dun
suplemento para a economía doméstica.

A gandería está orientada cara a produción cárnica; especializada no gando
bovino, aínda que tamén é importante o número de cabezas de gando porcino e
equino que se mantén en réxime extensivo de semi-liberdade nas zonas máis
elevadas do municipio.

Ademais destas explotacións gandeiras existe unha industria alimentaria
implantada no concello orientada a produción cárnica de porcino, bovino ou
avícola e de produtos conxelados do mar.

Canto ó paro rexistrado; había 273 persoas en situación de desemprego en outubro
de 2014, representando o 14,99 % da poboación activa.

Hai un polideportivo en Dodro, a pista está adaptada para xogar baloncesto,
voleibol, tenis e fútbol sala ou balonmán; as instalacións albergan amais o
ximnasio municipal. Hai varias pistas polideportivas ó aire libre distribuídas
por todo o concello, mesmo unha pista de pádel municipal pechada de metacrilato
e con piso de herba artificial en Lestrobe. O Campo de fútbol de Chenlo é de
céspede artificial e xoga nel o CD Dodro.

O C.I.P. Eusebio Lorenzo Baleirón construíuse no Pazo, sobre as ruínas
esquecidas da torre dos Soutomaior. Na década de 1970, en Bexo, Imo, Teaio,
Traxeito, Chenlo, Dodro e Lestrobe construíronse as escolas unitarias, que son
idénticas as doutras comarcas galegas. Actualmente só se imparte clase ós
rapaces nas súas primeiras etapas de formación nas escolas de Bexo, Dodro,
Chenlo e Lestrobe, por mor da regresión demográfica.

En Vigo hai unha gardería para ós máis cativos que forma parte das escolas
infantís da Xunta de Galicia.

Antigamente deuse escola no Pazo, en Tarrío, e antes na Casa de Paco de Serodio,
na que se conservan aínda algúns azulexos do rótulo. Así foi tamén noutras
aldeas.

A escola de Tallós foi fundada pola Unión de residentes de Dodro na Arxentina,
que seguiu pagando os gastos do mestre ata o ano 1956. A antiga escola, que fora
a Casa dos agricultores de Dodro, acolle actualmente a biblioteca municipal do
concello.

A día de hoxe hai en Lestrobe un Centro Médico, que depende do Servizo Galego de
Saúde, e dúas farmacias, unha en Tallós e outra en Lestrobe.

A Casa consistorial está hoxe en Tallós e data do ano 1906, aínda que foi
amañada e ampliada con posterioridade; consérvase a fachada orixinal. Lestrobe e
Vigo acolleron tamén a capitalidade municipal en tempos pretéritos. O primeiro
alcalde do que hai constancia foi Domingo Manselle; alcalde a mediados do século
XIX, e quen gobernou durante máis anos foi José Fernando Vila Brión, de 1979 ata
o ano 2007. Ocupa o cargo de alcalde na actualidade Valentín Alfonsín Somoza.

Valentín Alfonsín Somoza, do PPdeG, é alcalde dende maio de 2011. Presentouse
nas eleccións municipais de 2007 por primeira vez, porén gobernaron durante esa
lexislatura o PSdeG-PSOE e máis o BNG en coalición. Nas elección municipais de
2011 conseguiu a alcaldía por maioría absoluta. Consegíu revalidar de novo nas
eleccións municipais de 2015 a maioría absoluta.

Dodro contou con tres alcaldes dende que se instaurou a Constitución española de
1978, logo da Transición; José Fernando Vila Brión (UCD, 1979-1983; CP,
1983-1987; CPG, 1987-1991; PPdeG, 1991-2007), Arturo Díaz Díaz (PSdeG-PSOE,
2007-2011) e Valentín Alfonsín Somoza (PPdeG, 2011- ).

O pleno do concello está composto por once edís, que se reparten do seguinte
xeito; 6 para o PPdeG, 3 para Unidade Veciñal de Dodro, 1 para o PSdeG-PSOE e
outro para o BNG. O goberno municipal está composto actualmente polos
concelleiros do PPdeG, pasando á oposición Unidade Veciñal de Dodro, o
PSdeG-PSOE e o BNG.

En Dodro non hai nin houbo organizacións sindicais de ningún tipo, aínda que si
houbo dúas cooperativas gandeiras, a de Produtores de Laíño e La Unión amais
tres sociedades de seguros mutuos de gando vacún e porcino en Vigo, Revixós e
Lestrobe. A cooperativa de Produtores de Laíño dedicábase á recollida e venda de
leite, o leite vendíase logo na praza compostelá de Cervantes; tanto esta
cooperativa como La Unión desaparecen ó comezo da Guerra Civil.

Canto ás asociacións de seguros mutuos de gando vacún e porcino a primeira en
fundarse foi a de Seguros Mutuos de Vigo arredor de 1908, renovándose os cargos
anualmente segundo a normativa vixente. Consérvanse poucos datos e case todos
referidos á renovación dos cargos, hai algunhas mencións de gastos e pequenas
incidencias. No 1929 fúndase a sección de seguros mutuos de porcino en Vigo cos
obxectivos de veterinario e menciñas para os socios, indemnización para as
mortes de gando e recadación dos cartos entre os socios para tales fins. Para
formar parte da sociedade non se podía ter gando vacún.

No 1920 fúndase a Sociedade de Revixós de ganado porcino. No 1923 créase a
Sociedade de Seguros Mutuos de Lestrobe de gando vacún e porcino co obxectivo de
indemnizar as perdas de gando. No 1932 fúndase a Unión de Lestrobe (seguros
mutuos de ganado vacún e porcino) cos obxectivos de indemnizar as perdas de
reses ós socios, ademais de veterinario e menciñas.

Dodro é un concello rural; as vinte e seis aldeas que configuran o municipio
distribúense en 3 parroquias: San Xoán de Laíño, Laíño e Dodro, ocupando os
36,1 km² de superficie que ten o concello e albergando ós 2.934 habitantes.

O concello non ten ningún núcleo de poboación de entidade; a estrada AC-305
atravesa o concello por onde se sitúan os núcleos de poboación máis importantes,
que concentra a maior parte da poboación. O núcleo de poboación de maior
entidade é Lestrobe con 631 habitantes; logo hai aldeas como Imo con 347 ou Bexo
con 278 habitantes que concentran boa parte da poboación.



https://gl.wikipedia.org/wiki/Amy_Winehouse

Amy Jade Winehouse, nada en Londres, Inglaterra o 14 de setembro de 1983 e
finada na mesma cidade o 23 de xullo de 2011, máis coñecida simplemente como Amy
Winehouse, foi unha cantante e compositora inglesa recoñecida polo seu alcance
vocal contralto, descrito como "acusticamente poderoso" e capaz de expresar
"profunda emoción", destacando pola mestura ecléctica de xéneros musicais,
incluíndo soul (ás veces denominado como blue-eyed soul e neo soul), rhythm and
blues, jazz e reggae.

O seu álbum de debut do ano 2003 Frank foi valorado positivamente pola crítica
especializada e foi comercialmente un éxito no seu país natal, o Reino Unido, e
foi candidato ó premio Mercury Prize. O seguinte álbum de Winehouse do ano 2006,
Back to Black, levou cinco premios Grammy, igualando naquel entón a marca de
maior número de triunfos nunha única noite para unha artista feminina, e foi a
primeira muller británica en gañar cinco premios Grammy, incluíndo a Mellor
Artista Revelación, Gravación do Ano e Canción do Ano. Gañou ademais un World
Music Award e tres premios Ivor Novello; no 2004 á Mellor Canción Contemporánea
por Stronger Than Me, no 2007 de novo Mellor Canción Contemporánea, esta vez por
Rehab e no 2008 Mellor Canción Lírica e Musicalmente por Love Is a Losing Game,
tamén gañou o Brit Aware á Mellor Artista Feminina Británica de 2007, sendo
tamén candidata ó Mellor Álbum Británico con Back to Black, entre outros premios
de prestixio.

Recibiu a atención dos medios de comunicación por causas alleas ó seu talento
musical, fixándose na súa polémica vida persoal. O seu estilo distintivo, as
tatuaxes e o peiteado beehive, os seus problemas xurídicos constantes,
dependencia das drogas e máis do alcohol e as complicacións médicas polo seu
comportamento autodestrutivo foron fonte de titulares dende o 2007. Morreu por
intoxicación etílica o 23 de xullo de 2011 á idade de 27 anos, revelándose o
motivo meses despois da súa morte, que nun principio fora asociada ás súas
múltiples adiccións. O seu álbum Back to Black converteuse, postumamente e
durante un tempo, no álbum máis vendido do Reino Unido no século XXI. No 2012,
Amy Winehouse colocouse no posto 26 na lista das "100 mellores mulleres da
música" elaborada pola VH1. A BBC denominouna como "o talento vocal preeminente
da súa xeración".

Amy Winehouse naceu o 14 de setembro de 1983 en Southgate, ó norte de Londres.
Criouse no seo dunha familia humilde de ascendencia xudía, os devanceiros de Amy
Winehouse eran xudeus de orixe rusa e polaca chegados a Londres ó longo do
século XIX. O seu pai, Mitchell "Mitch" Winehouse, traballou como cristaleiro e
despois como taxista. Súa nai, Janis (nada Seaton), era farmacéutica. Amy tiña
un irmán 4 anos máis vello, Alex (nado no 1979), e seus pais traballaron arreo
para manter a familia. De nena acudiu a escola primaria de Osidge. Os pais
separáronse en 1993, cando ela tiña 9 anos. Trala separación, Janis trasladouse
a North Finchey, Barnet, os fillos vivían con ela e pasaban as fins de semana
con seu pai máis a moza deste en Hatfield Heath, Essex. Amy adquiriu o
característico acento arrabaldeiro cockney durante a infancia.

Seus pais gustaban da música. Amy medrou escoitando jazz, blues, R&B ou soul; na
súa casa ouvíase a Etta James, Sarah Vaughan, Dinah Washington, Ella Fitzgerald
ou Frank Sinatra, creceu nela o espírito da música. Seu pai Mitch cantaba a
miúdo cancións de Frank Sinatra para ela. Os irmáns de súa nai eran músicos de
jazz profesional. Súa avoa paterna, Cynthia Winehouse (nada Gordon; 21 de
outubro de 1927 – 5 de maio de 2006), fora cantante, Ronnie Scott, a lenda do
jazz británica, fora seu mozo. Con todo, a Winehouse de nena tamén lle gustaban,
igual que ós seus amigos, Kylie Minogue e Madonna, "con seis ou sete escoitaba
The Immaculate Collection cada día", logo descubriu Salt-N-Pepa e TLC.

A avoa Cynthia era importante na vida de Amy, apoiouna e animouna a ser cantante
e ía con ela ás audicións, porén tamén soubo ser disciplinada cando Janis
fraqueaba na tarefa. Amy sentía un apego especial por súa avoa, co tempo fixo no
seu brazo dereito unha tatuaxe dedicada a Cynthia.

Cando Amy tiña 8, súa avoa Cynthia suxeriu a Escola de Teatro Susi Earnshaw,
asistiu os sábados para continuar a súa educación vocal e aprender a bailar.
Acudiu á Escola de Teatro Susi Earnshaw durante catro anos. Ós dez anos
Winehouse fundou un efémero grupo de rap chamado Sweet 'n' Sour coa súa amiga da
infancia Juliette Ashby, inspirado en Salt-N-Pepa, "por suposto eu era Sour (en
inglés: amargo)", dixo nunha entrevista anos máis tarde.

Con 12 anos Amy solicitou unha bolsa na Escola de Teatro Sylvia Young sen
contarllo a ninguén. Cando foi admitida para as audicións interpretou On the
Sunny Side of the Street por consello de súa avoa. Esta interpretación valeulle
para entrar na Escola Sylvia Young e continuou a súa formación a tempo completo.
Winehouse era unha nena rebelde. Foi expulsada ós 14 por "non ser aplicada", e ó
parecer por perfora-lo nariz para facer un piercing. Porén, Sylvia Young nega
ter expulsado a Winehouse, malia desaprobar os piercings e considerar que non
estaba centrada, era unha nena moi lista e a cantante máis brillante. Algúns
alumnos da Escola Sylvia Young participaron no programa da BBC The Fast Show,
actuaron nun episodio en 1997, entre eles estaba Amy Winehouse. Abandonou a
Escola de Teatro Sylvia Young ós 15 anos de idade. Súa nai cambiouna tralos
malos resultados á Escola Mount de Mill Hill, un centro de ensino só para nenas
que Amy odiaba. Pasou tamén pola Escola Ashmole para afinalizar na Escola BRIT
de Selhurst.

A primeira tatuaxe de Amy Winehouse, unha pequena Betty Boop no cadril dereito,
fíxoa con 15 anos. Sobre o parecer de seus pais acerca da tatuaxe, Winehouse
comentou: "os meus pais decatáronse que eu faría sempre o que quixera, iso foi
todo, en verdade".

Winehouse adquiriu a súa propia guitarra con 14 anos, após de ter enredado coa
de seu irmán. Empezou a escribir música un ano despois. Foi daquela cando
descubriu a marihuana e abandonou definitivamente a escola. Tentou facer por
vida, presentouse nos pubs de Londres e axiña empezou a dar concertos cunha
banda de jazz, a Bolsha Band, compaxinando esta actividade con outros traballos
esporádicos. Pouco a pouco foi abríndose camiño nos pequenos pubs de Londres.
Comezou a padecer bulimia con 17 anos, xunto con algunha das súas amigas, nunca
se recuperou e padeceu este trastorno toda a súa vida.

Cando tiña 16, un amigo íntimo, o cantante de soul Tyler James, coñecido seu
dende a Escola de Teatro Sylvia Young, após de asistir a un dos seus concertos
propúxolle gravar unha demo. A gravación desa sesión axudoulle a progresar na
súa carreira profesional. Tyler James presentouse coa cinta diante de Nick
Shymansky, da axencia de relacións públicas Brilliant!, con quen Tyler James
acababa de asinar un contrato. Impresionado, Nick Shymansky mostroulle a cinta ó
seu xefe en Brilliant!, Nick Godwyn, a canción chamábase Estrogenius, un poema
de 6 minutos mal interpretado coa guitarra mais a súa voz destacaba. Convocou a
Amy Winehouse para facer unha audición e ficou sorprendido ó escoitala cantar.
Andaban na procura dunha cantante de jazz e asinou con ela un contrato de
representación artística. As influencias de Winehouse nesa época eran Dinah
Washington, Billie Holiday, Frank Sinatra, o álbum Tapestry de Carole King,
James Taylor, non era o que unha adolescente adoitaba escoitar.

Porén, Brilliant!, foi adquirida ó pouco por 19 Entertainment de Simon Fuller. A
cantante asinou entón un contrato de representación con Simon Fuller, que a
remunerou con 250 libras semanais (cifra que sería descontada de futuros
beneficios) para que que se concentrase en desenvolver as súas calidades
musicais e non precisase traballar durante este período. Con todo, continuaba a
dar concertos nalgúns pubs londinienses, no Club Cobden ou no Bush Hall. Mudouse
a vivir a Candem coa súa amiga da infancia Juliette Ashby. Espertou ademais o
interese doutros representantes musicais, como os da Virgin Records ou da EMI
Music Publising. En consecuencia, acabou asinando un contrato de administración
dos dereitos de autor con Guy Moot, representante encargado da división de
artistas e repertorio da EMI Music Publising, que a destinou a traballar cos
produtores Salaam Remi e Gordon Williams, pero decidiu, nun principio, mantela
en segredo para a industria discográfica. Viaxou daquela a Miami para coñecer ó
produtor Salaam Remi, naquel intre Winehouse compuxera un bo fato de cancións
mais só unhas poucas foran gravadas realmente.

Darcus Beese, representante de Island en Londres, soubo de Winehouse por azar.
Nunha reunión cuns produtores no seu despacho, para oír algunhas cancións que
estaban producindo, escoitou casualmente unha gravación da súa voz, quedou
impresionado e quixo contratala decontado. Cando Beese preguntou quen estaba
cantando, o director dixo que non estaba autorizado a responder. A Beeze
levoulle preto de seis meses atopala cantante. Neste momento Winehouse apenas
gravara material, pois estaba aínda en fase de desenvolvemento, e Beese
organizou unha audición nas oficinas da Universal en Londres. O xefe de Beese en
Island, Nick Gatfield, alcanzou con ela un trato e con 19 anos Winehouse asinou
pola discográfica Island, que sería a responsable dos seus lanzamentos no Reino
Unido, corría o ano 2002.

O seu álbum debut, Frank, denominado así en honor a Frank Sinatra, inspirado
igualmente no hip-hop e no jazz, foi editado en Miami no 2003 e lanzado o 20 de
outubro do mesmo ano. Foi producido principalmente por Salaam Remi e, agás as
dúas versións, Winehouse co-escribiu tódolos temas. O álbum recibiu os eloxios
da crítica especializada e comparouse a vocalista británica con Sarah Vaughan,
Macy Gray e outras figuras. Malia todo Amy nunca se mostrou plenamente
satisfeita co seu primeiro álbum, sentíase desconforme cos arranxos dalgunhas
cancións, desgustada coa comercialización e coa promoción.

O álbum Frank situouse arriba nas listas de éxitos do Reino Unido cando foi
nomeado no 2004 ós Premios Brit, nas categorías de Mellor Intérprete Británica
Feminina e Mellor Artista de Música Urbana. Alcanzou o disco de platino.
Winehouse acadou o premio Ivor Novello á Mellor Canción Contemporánea por
Stronger Than Me, compartido con Salaam Remi. O álbum tamén foi candidato ó
premio Mercury Prize no 2004. Ese mesmo ano, Winehouse presentouse no Festival
de Glastonbury, no Festival Internacional de Jazz de Montreal e no V Festival.

Amy Winehouse era unha persoa insegura e tiña unha personalidade autodestrutiva
e adicta; "supoño que se tes unha personalidade adicta, pasas dun veleno a
outro". Á beira da fama a intérprete era todo curvas e beizos, comezábase a
intuír a súa nova aparencia. No 2005, Amy comezou a beber en exceso e a abusar
das drogas. Aquel mesmo ano Amy comezou a falarse con Blake Fielder-Civil, con
quen mantivo un idilio destrutivo e violento, gobernado polas drogas. Gozaba co
sexo e practicábao a miúdo, pasou dun comportamento promiscuo cos mozos
anteriores a sentir fixación por Blake Fielder-Civil. A parella coñeceuse nun
pub en Camden chamado The Good Mixer. Fielder-Civil admitiu ser o responsable de
iniciar a Winehouse no consumo do crack e da heroína, "nós fumabamos, ela nunca
se inxectou, eu fíxeno ocasionalmente pero nunca con Amy, foi tras rematar a
relación". Winehouse era unha estrela mais a súa vida persoal andaba
completamente descarreirada. Asistía ós concertos, nos clubs ou na televisión,
en estado evidente de embriaguez. A morte da súa avoa no ano 2006 foi un duro
golpe para a cantante, que xa cambaleaba. No seu contorno estaban preocupados e
tentaron levala a rehabilitación, ela mostrouse nun principio reticente. Foi
daquela cando abandonou a compañía de representación 19 Management de Simon
Fuller.

Ó principio da súa relación con Blake Fielder-Civil, Winehouse non consumía
cocaína; o seu mozo declarou: "Cando eu consumía cocaína, estando Amy canda min,
pregunteille nunha ou dúas ocasións, queres probar? Ela dixo: non, iso non é
para min". Porén cando andaba cos últimos retoques de Back to Black ela xa
consumía cocaína.

O 30 de outubro do ano 2006 lanzou o seu segundo álbum, Back to Black, tivo boa
recepción tanto comercial como por parte da crítica e foi un éxito inmediato,
alcanzou o número un no Reino Unido e nos Estados Unidos colocouse na sétima
posición da Billboard 200. En contraste co seu anterior álbum, influenciado polo
jazz, Winehouse moveuse cara ó rhythm and blues e inspirouse nos grupos
femininos das décadas de 1950 e 1960, no rock and roll e no soul. Foi o álbum
máis vendido no Reino Unido no ano 2007, con 1,85 millóns de copias, tamén o foi
en moitos outros países. O éxito de Back to Black impulsou as vendas do seu
primeiro álbum, Frank, alcanzando máis de 12 millóns de copias entre os dous en
todo o mundo.

O álbum con once temas foi rematado en cinco meses, e aínda que inicialmente ía
ser producido enteiramente por Salaam Remi, que finalmente contribuíu en catro
cancións, tamén participou na produción Mark Ronson. Amy Winehouse contratou a
banda Dap-Kings de Sharon Jones para colaborar no estudio de gravación e
acompañala na xira.

Algúns temas do álbum tiveron un grande éxito; o primeiro en ser lanzado, Rehab,
situouse entre as dez mellores cancións nas listas do Reino Unido e dos Estados
Unidos, a revista Time considerou Rehab a mellor canción do 2007. O segundo
sinxelo, You Know I'm No Good, foi lanzado en xaneiro do 2007, na súa versión
mesturada co rap e caracterizada por Ghostface Killah, alcanzou o número 18 na
lista de éxitos do Reino Unido. O sinxelo que lle dá nome ó álbum, Back to
Black, foi lanzado no Reino Unido en abril do 2007 e acadou o posto 25, porén
tivo máis éxito na Europa continental. Tears Dry on Their Own e Love Is a Losing
Game tamén foron lanzadas como sinxelos pero destacaron menos.

Cando Winehouse lanzou o seu segundo álbum a finais do ano 2006 a súa aparencia
cambiara completamente; estaba máis delgada, o seu peiteado beehive, inspirado
no popular estilo da década de 1960, o singular delineado dos ollos, a forma de
vestir e os brazos cheos de coloridas tatuaxes constituían unha imaxe
inconfundible e única. A intérprete comezou tamén a destacar pola franqueza
diante dos medios de comunicación, pola forma groseira e vulgar de dicir as
cousas que pensaba, esta calidade contrastaba co enfoque perfeccionista do seu
traballo profesional.

O seu novo álbum estaba baseado nas intensas emocións e nos problemas
sentimentais vividos na relación que mantiña con Blake Fielder-Civil. A parella
sufriu o acoso da prensa sensacionalista, apareceron decote nos tabloides e
foron fotografados a miúdo deteriorados e magoados, baixo os efectos do alcol e
das drogas. Casaron o 18 de maio de 2007, nunha cerimonia celebrada en Miami,
durante unha estadía nesta cidade da Florida.

Amy Winehouse realizou a xira de promoción de Back to Black de setembro a
novembro de 2006, incluíndo a Little Noise Sessions, concerto de caridade na
Union Chapel en Islington, Londres. O 31 de decembro de 2006 Winehouse apareceu
no programa anual de Jools Holland Hootenanny, en directo na BBC, e interpretou
unha versión do tema de Marvin Gaye I Heard It Through the Grapevine xunto a
Paul Weller e a Jools Holland's Rhythm and Blues Orchestra, tamén interpretou o
tema de Toots and the Maytals Monkey Man. Na cerimonia dos premios
cinematográficos da MTV do ano 2007 celebrados na sede da Universal, nos
Anxeles, interpretou Rehab.

Comezou unha serie de actuacións durante o verán do ano 2007, incluíndo o
Festival da Illa de Wight e o Festival de Glastonbury en Inglaterra, o Festival
Lollapalooza en Chicago, o Rock Werchter en Bélxica e o Virgin Music Festival
celebrado en Baltimore. Emporiso o resto da xira comezou a torcerse; a noite do
14 novembro de 2007 o concerto celebrado no National Indoor Arena de Birmingham
quedou deslucido polas continuas interrupcións a causa do mal estado no que se
atopaba a intérprete, cos consecuentes apupos do público. Outros concertos
remataron do mesmo xeito, como no Hammersmith Apollo de Londres, ata que o 27 de
novembro de 2007 anunciou a cancelacion das súas actuacións e aparicións
públicas o resto do ano.

A intérprete británica adoitaba cometer excesos nesta etapa da súa vida. O 8 de
agosto de 2007 sufriu unha sobredose producida polo consumo de varias
substancias, sendo ingresada en estado inconsciente polos servizos de saúde. O
contorno da vocalista alegou nun principio esgotamento, posteriormente Winehouse
admitiu que os motivos foran unha sobredose causada pola mestura de heroína,
cocaína, éxtase, ketamina, whisky e vodka durante unha noite de esmorga. O
incidente provocou o adiamento da xira nos Estados Unidos; o 21 de agosto de
2007 anunciouse que a cantante precisaba descanso conforme indicacións médicas,
deseguido, o 27 de novembro, notificouse que tódolos compromisos públicos de
Winehouse foran cancelados aducindo os consellos do seu médico de tomar un
descanso completo. Un comunicado emitido por un promotor de concertos de Live
Nation atribuiu a decisión "ós rigores que implica unha xira e á intensa tensión
emocional a que estivo sometida Amy nas últimas semanas". Mitch Winehouse, seu
pai, escribiu sobre o nerviosismo que ela padecía antes das actuacións públicas
no seu libro, Amy, My Daughter (2012). Amy comezou nun programa supervisado para
tentar controlar as súas adicións e finalmente entrou en rehabilitación no ano
2008.

En novembro de 2007 Fielder-Civil entrou na cadea por atacar o dono dun pub no
mes xullo dese mesmo ano. O xuízo celebrouse no 2008, declarouse culpable da
agresión e de tentar corromper o curso da xustiza, ofrecéndolle ó agredido 200
000 £ para manter silencio sobre o asunto. Foi condenado o 21 de xullo de 2008 a
27 meses de cárcere mais, na data da sentenza, xa cumprira 9 meses de prisión
preventiva. Winehouse mantívose ó seu lado mentres estivo en prisión preventiva.

Amy Winehouse conseguiu o premio Brit a Mellor Vocalista Feminina Británica en
febreiro do ano 2007, sendo tamén candidata a Mellor Álbum Británico por Back to
Black, deseguido gañou o premio Ivor Novello a Mellor Canción Contemporánea por
Rehab na cerimonia celebrada o 23 de maio de 2007. Foi de novo candidata ós
Mercury Prize, por Back to Black, o seu álbum alcanzou o disco platino nos
Estados Unidos e conseguiu tres mencións nos MTV Video Music Awards do ano 2007.
O 13 de xaneiro de 2008 Back to Black situouse en Europa no número un da
Billboard por terceira semana consecutiva.

A edición delux de Back to Black foi lanzada o 5 de novembro de 2007 no Reino
Unido. O disco presenta na cara B temas extra, raros e en directo, como Valerie.
O seu primeiro DVD titulado I Told You I Was Trouble: Live in London foi lanzado
o mesmo día no Reino Unido e o 13 de novembro nos Estados Unidos. Inclúe unha
actuación gravada en directo no Shepherd's Bush Empire de Londres e un
documental gráfico de 50 minutos acerca dos catro anos previos na carreira
musical de Amy Winehouse. Frank foi lanzado nos Estados Unidos o 20 de novembro
de 2007 con mencións positivas e na súa estrea acadou o número 61 na Billboard
200.

Colaborou ademais con outros artistas nalgúns sinxelos. Amy Winehouse foi a
vocalista da canción Valerie incluída no álbum en solitario de Mark Ronson
Version; tras ser lanzado, o sinxelo chegou ó número dous no Reino Unido en
outubro do 2007. Valerie foi candidato nos premios Brit do 2008 a Mellor Sinxelo
Británico. Participou con Mutya Buena, a que fora integrante das Sugababes, no
sinxelo B Boy Baby incluído no seu álbum debut Real Girl e lanzado o 17 de
decembro de 2007, outros artistas quixeron contar tamén con ela en vindeiros
traballos.

A cantante británica entrou nunha clínica de rehabilitación en xaneiro de 2008
para tratar a súa adicción ás drogas. Nun comunicado emitido pola discográfica
indicouse; "ela entendeu que necesita tratamento especializado para recuperarse
da dependencia das drogas e prepararse para asistir ós premios Grammy", edición
na que optaba a seis galardóns. O ingreso na clínica produciuse días despois de
aparecer nun vídeo que tivo gran repercusión nos medios onde se ve a Winhouse
aparentemente fumando crack nunha pipa de vidro. Amy Winehouse ingresou en
varias ocasións no hospital durante este ano por mor da adicción ás drogas e á
loita que mantiña por saír delas.

Tras admitir publicamente o consumo de substancias ilegais foille denegado o
visado ós Estados Unidos polo "uso e abuso de narcóticos", e malia que a
decisión foi reconsiderada, os trámites non se realizaron a tempo para poder
asistir á cerimonia dos premios Grammy 2008, no entanto interveu na gala vía
satélite dende Londres. Gañou esa noite cinco premios Grammy nas categorías de
Mellor Artista Revelación, Mellor Interpretación Vocal Pop Feminina, por Rehab,
Mellor Álbum Pop Vocal, Gravación do Ano e Canción do Ano. Foi a primeira
cantante británica en acadar cinco premios Grammy. A cantante interpretou vía
satélite You Know I'm No Good e Rehab.

Tralos Grammy as vendas do seu álbum aumentaron, situando Back to Black na
sétima posición da Billboard 200 nos Estados Unidos. A edición de luxo de Back
to Black alcanzou o cume nas listas de álbums do Reino Unido o 2 de marzo do
2008, namentres o álbum orixinal acadou o número 30 tras 68 semanas e Frank
alcanzou asemade o número 35. Nos premios Ivor Novello celebrados en maio de
2008 Winehouse converteuse na primeira artista en optar ó triunfo en dúas
categorías; Mellor Canción, Lírica e Musicalmente, onde venceu con Love Is a
Losing Game, sendo tamén candidata con You Know I'm No Good, optando a Mellor
Éxito de Vendas. Foi tamén candidata no 2008 ós premios MTV Europa a Mellor
Actuación do Ano. A discográfica Universal apremou a Winehouse co propósito de
realizar un novo álbum mais no mes de setembro do 2008 aínda andaba lonxe de
comezar no estudio de gravación, emporiso un voceiro de Winehouse afirmou a
finais de outubro que a cantante non tiña establecido un prazo para completar o
seu terceiro álbum.

Ó longo do ano 2008 Amy Winehouse realiza varios concertos, alternando
actuacións correctas con outras máis discutibles. Presentouse no Rock in Río de
Lisboa celebrado en maio do 2008 en mal estado perante o público, disfónica e
con atraso, malia todo a audiencia mostrouse efusiva con ela. O 27 de xuño
participa na conmemoración do 90º aniversario de Nelson Mandela celebrado no
Hyde Park de Londres e ó día seguinte no Festival de Glastonbury. O día 12 de
xullo interveu no Festival Oxegen con boa acollida por parte do público, o día
seguinte actuou no T in the Park. O 16 de agosto participou no V Festival en
Staffordshire e o día seguinte en Chelmsford; os organizadores confirmaron que
os concertos de Winehouse foron os que máis público atraeron, houbo opinións
dispares entre a afluencia respecto á actuación da vocalista. O 6 de setembro
foi cabeza de cartel no Bestival da Illa de Wright, a súa execución cualificouse
como esmerada a pesar de comezar con atraso.

Unha figura de cera dedicada a Winehouse foi presentada no museo Madame Tussauds
de Londres en xullo de 2008, a cantante non asistiu ó acto, non obstante
acudiron seus pais. Un vídeo sobre a súa música foi incluído en decembro do 2008
na área de Raíces e Influencias no anexo do Salón da Fama do Rock en Nova York,
facendo unha retrospectiva que comezaba con Billie Holiday, pasando por Aretha
Franklin e Mary J. Blige e rematando con Amy Winehouse.

Fielder-Civil saíu da cadea en novembro de 2008 tras acadar un acordo coa
xustiza coa condición de acudir a rehabilitación e abandonar o consumo de
substancias ilegais. Winehouse estaba tratando nesa época os seus problemas
respiratorios relacionados co hábito de fumar. A finais de novembro do ano 2008,
após dunha discusión telefónica co seu esposo e saír de esmorga toda a noite,
Amy Winehouse foi trasladada a unha clínica privada a causa do consumo excesivo
de substancias mesturadas con alcol. En decembro Fielder-Civil regresou á cadea
tras non superar unha proba rutineira de drogas, incumprindo os termos para a
súa liberación anticipada.

A vocalista británica viaxou á illa de Santa Lucía no mes de decembro de 2008,
antes do Nadal, para tomar descanso e continuar coa súa recuperación tras pasar
máis dun mes hospitalizada por problemas de saúde e para esquecerse dos
conflitos matrimoniais. Fielder-Civil solicitou o divorcio en xaneiro de 2009
aducindo adulterio por parte da cantante, tras confesarlle ela unha infidelidade
en abril de 2008, mentres el estaba no cárcere.

Durante a estancia na illa caribeña Winehouse compuxo novas cancións. Volveu a
Londres en abril do ano 2009 para presentar os seus novos temas pero a
discográfica rexeitou o seu traballo ó considerar que estaba demasiado
influenciado polo reggae, afastándose do estilo anterior, amais as súas novas
cancións eran escuras e facían referencia explícita á tormentosa relación que
mantiña co seu marido.

Regresou ó Caribe para proseguir a súa recuperación. Malia todo Winehouse
ingresou en maio do 2009 nun hospital tras esvaecer, pasou unha noite en
observación con síntomas de deshidratación. Actuou no Festival de Jazz de Santa
Lucía a mediados dese mesmo mes, mais o concerto foi un desastre, Winehouse non
se atopaba en boas condicións e o concerto rematou de xeito imprevisto.
Continuaba a beber en exceso e levaba unha vida desordenada, volveu a ingresar
novamente no hospital a finais do mes de maio tras unha noite de esmorga.
Rematou a súa estadía na illa caribeña para retornar a Inglaterra en xullo de
2009.

O divorcio foille concedido por un xuíz a Blake Fielder-Civil no mes de xullo do
ano 2009 en Londres. A vocalista admitiu o adulterio e renunciou a seguir
litigando, o nome da persoa coa que cometeu adulterio indicouse no documento
como "descoñecido". O xuíz leu a sentenza de divorcio de "Fielder-Civil B. v
Winehouse A.J.", xunto á doutras parellas separadas, nunha breve audiencia no
Tribunal de Familia. Nin Amy Winehouse nin Blake Fielder-Civil estiveron
presentes para escoitala sentenza.

Creou o seu propio selo discográfico, Lioness, no ano 2009 e Dionne Bromfield
foi a primeira artista en asinar pola nova discográfica. En outubro de 2009
someteuse a unha operación de cirurxía estética para aumentar o tamaño das mamas
coa idea de mellorar o seu aspecto físico. Winehouse ingresou no hospital en
abril de 2010 por complicacións relacionadas coa cirurxía mamaria, pouco despois
volveu a ingresar por problemas relacionados co consumo de alcol. Poucos meses
despois de divorciarse especulouse sobre a reconciliación da parella. Malia ós
rumores de reconciliación non volvería a xuntarse con Blake, a intérprete
comezou unha nova relación co director de cine Reg Traviss a mediados do ano
2010.

Agardábase a publicación dun terceiro álbum de estudio mais nunca chegou a
levarse a cabo. Durante a súa estadía en Santa Lucía traballou con Salaam Remi,
Island aseverou que un novo álbum chegaría no 2010, Darcus Beese comentou:
"escoitei un par de demos que me tombaron completamente". En xullo de 2010
citouse a Winehouse dicindo que o próximo álbum sería lanzado como moi tarde en
xaneiro de 2011, declarando: "vai ser moi, moi semellante ó meu segundo álbum",
porén nese mesmo mes Mark Ronson dixo que non se comezara aínda a gravar.

Durante esta etapa continuou a facer colaboracións con outros artistas,
Winehouse participa no álbum Rhythms del Mundo Classics, lanzado o 13 de xullo
de 2009, cunha versión da canción de Sam Cooke Cupid, un proxecto benéfico.
Winehouse e Ronson participan no álbum tributo a Quincy Jones Q Soul Bossa
Nostra cunha versión da canción de Lesley Gore It's My Party, lanzado 09 de
novembro de 2010. A última gravación de Winehouse foi un dueto co cantante Tony
Bennett para o seu último álbum Duets II, lanzado en 20 de setembro de 2011. O
sinxelo Body & Soul, que interpretaron xuntos, foi lanzado na súa memoria o 14
de setembro de 2011, na MTV e na VH1, no que sería o seu 28 aniversario. Os
beneficios da canción destináronse á Fundación Amy Winehouse que seu pai creou
pouco despois da súa morte para concienciar e axudar ás persoas que sofren
algunha adicción. A canción recibiu o Grammy á Mellor Actuación Duo/Grupo Pop na
54 edición dos premios Grammy.

O 18 de xuño de 2011 en Belgrado, no duodécimo concerto da súa xira europea
2011, a súa actuación foi considerada escandalosa e desastrosa, estaba demasiado
bébeda, desorientada e cambaleando no escenario, incapaz de executar as
cancións, nin sequera de lembrar as letras. Recibiu os apupos do público. Os
concertos previstos en Estambul e Atenas na semana seguinte foron suspendidos. O
21 de xuño, anunciouse a cancelación de tódolos concertos da súa xira de forma
indefinida. A derradeira aparición pública de Amy Winehouse foi nun concerto no
Roundhouse de Camden, o 20 de xullo de 2011, onde compareceu por sorpresa para
acompañar á súa amiga Dionne Bromfield.

Amy Winehouse morreu por mor dunha intoxicación etílica tras dun período previo
de abstinencia. Estaba a seguir un tratamento para superar os problemas co alcol
e tomaba medicación, Librium, para soportar a abstinencia do alcol e a
ansiedade. A súa médicA, a doutora Christina Romete, declarou que tras un
período de dúas semanas sen consumir alcol recaera. Estaba atravesando unha
étapa na que alternava períodos de abstinencia con recaídas ó pasar unhas poucas
semánas.

Romete encontrouse con Amy Winehouse a noite do venres, o día antes da súa
morte, decatouse de que estaba embriagada. Amy confesoulle que non tomara nada
dende o día 3 de xullo pero empezara a beber de novo o 20 de xullo. "Ela estaba
tranquila, era coherente; bébeda, diría eu. Non foi malfalada. Ela foi capaz de
manter unha conversa". O gardacostas de Winehouse, Andrew Morris que convivía
con ela no piso, asegurou que volvera a beber tres días antes da súa morte,
decatárase ó falar con Amy. Nos seguintes dous días bebeu mesuradamente; segundo
o seu gardacostas "non se excedeu. Non bebeu para estar borracha". A última vez
que falou con ela eran as 2:00 (BST, UTC+1) do sábado.

A intérprete contaba 27 años de idade cando foi atopada sen vida no seu piso en
Camden o día 23 de xuño de 2011. O seu gardacostas comprobou ás 10:00 (BST,
UTC+1) que ela estaba deitada na cama, "non tentei falar con ela", dixo, "petei
na porta, abrín e vin que estaba na cama. Pensei que estaba durmindo porque
trasnoitara. Adoitaba durmir ata tarde". Mais pareceulle estraño que Winehouse
non se erguera aínda da cama pasadas as 15:00 (BST, UTC+1), acordou e foi
comprobar como se encontraba. Decatouse de que non respiraba nin tiña pulso,
chamou decontado ó servizo de urxencias.

Acudiron dúas ambulancias e foi atendida polo persoal de urxencias ás 15:54
(BST, UTC+1) no seu apartamento de Camden. Winehouse foi declarada morta no
lugar, a Policía Metropolitana de Londres confirmou deseguido a súa morte. Pouco
despois anunciouse nos medios de comunicación. Nos días seguintes á súa morte
presentouse no lugar multitude de xente para mostrar o seu respecto.

A autopsia revelou que superaba en máis de cinco veces o límite legal de alcol,
cun nivel de alcol no sangue de 416 mg/dl, o suficiente para entrar en coma e
oprimir o seu sistema respiratorio (ó superar os 200 mg de alcol por dl de
sangue pérdense as facultades, cando o nivel é de 350 mg/dl as consecuencias son
fatais –Profesor Suhail Baithun, patoloxista). A policía encontrou tres botellas
de vodka baleiras no seu cuarto. O resultado das análises realizadas desvelou
amais que non había rastro de substancias ilegais no seu organismo.

Ó funeral asistiron os familiares e amigos, a cerimonia celebrouse o 26 de xullo
do ano 2011 no cemiterio xudeu de Edgwarebury, no distrito de Barnet, onde se
xuntaron arredor de duascentas persoas. Un rabino oficiou as exequias e
rezáronse oracións en inglés e en hebreo. Seu pai fixo unha loanza á filla
falecida; "Boa noite, meu anxo, durme ben. Mamá e Papá sempre te amarán moito".
Os asistentes cantaron xuntos So Far Away de Carole King ó remate do funeral.
Foi incinerada deseguido, o acto tivo lugar no crematorio de Golders Green en
presenza dos achegados. As cinsas depositáronse xunto ás de súa avoa Cynthia. A
familia dispuxo dous días de loito ou shiva.

As cinsas de Amy repousan finalmente xunto ás de súa avoa no cemiterio de
Edgwarebury, onde a familia colocou en setembro de 2012 unha lápida negra coas
letras de cor rosa en recordo de ámbalas dúas. Celebrouse unha cerimonia íntima
na súa lembranza á que asistiron máis ou menos setenta persoas.

O álbum Back to Black (2006) converteuse no álbum máis vendido no Reino Unido no
século XXI durante algún tempo, vendendo 3,26 millóns de copias e superando ó
álbum de James Blunt Back to Bedlam (2005), que alcanzou 3,25 millóns de copias
vendidas. Back to Black upouse ó cume das listas durante tres semanas
consecutivas. Trala súa morte Winehouse bateu a marca de maior número de
cancións dunha intérprete feminina en aparecer simultaneamente na lista de
éxitos do Reino Unido, con oito temas.

O 31 de outubro de 2011 Lioness anunciou a través do xornal The Sun e da páxina
web oficial de Amy Winehouse o lanzamento do seu álbum póstumo Lioness: Hidden
Treasures, unha recompilación de cancións inéditas da vocalista británica, saíu
á venda o 5 de decembro de 2011. O sinxelo Body & Soul, que interpretou a dúo
con Tony Bennett e incluído no álbum, foi lanzado o 14 de setembro de 2011. O
segundo sinxelo, Our Day Will Come, foi lanzado o 4 de decembro dese mesmo ano.
Dúas das cancións incluídas en Lioness: Hidden Treasures, Between the Cheats e
Like Smoke, ían formar parte do terceiro álbum de estudio no que Amy Winehouse
andaba a traballar. O álbum Amy Winehouse at the BBC foi lanzado o 12 de
novembro de 2012 pola discográfica Universal e presenta as cancións
interpretadas en vivo na BBC entre os anos 2004 e 2009. Constitúe unha
compilación de versións alternativas das cancións contidas nos álbums Frank e
Back to Black xunto con entrevistas e imaxes inéditas da vocalista. Os
beneficios procedentes de ámbolos dous álbums destináronse a apoiar a Fundación
Amy Winehouse.

O 14 de setembro 2014, no que sería o seu 31 aniversario, colocouse unha estatua
no seu honor no mercado de Camden, a escultura feita en bronce foi descuberta
por seus pais perante a xente que ateigaba o lugar. O documental Amy, estreado
en xullo de 2015, fai un percorrido pola vida da cantante dende a súa infancia
ata a súa repentina morte e amosa imaxes dela nunca vistas antes. Converteuse no
documental británico en obter maior recadación de tódolos tempos, con 3 millóns
de libras na primeira fin de semana. Anteriormente estreouse, pouco despois da
súa morte e aproveitando a circunstancia, Amy Winehouse: Fallen Star, un filme
biográfico de baixo orzamento sobre a intérprete británica. Unha nova película
biográfica titulada Amy Winehouse está prevista para o ano 2016.

Amy Winehouse foi asimilando dende a infancia a música que influiría na súa
obra. O seu traballo profesional caracterízase pola mestura ecléctica de
diversos xéneros musicais: "escoitei hip-hop e jazz durante tantos anos. Foi
jazz, soul, Motown, logo hip-hop. Obviamente eu fun polo medio".

Na súa familia había músicos de jazz profesional e seus pais gustaban da música,
na súa casa poñíanse os discos de Etta James, Sarah Vaughan, Dinah Washington,
Ella Fitzgerald ou Frank Sinatra. Con todo, ela admitiu non ter escoitado moito
soul cando era nova. A través de seu irmán foi coñecendo diversos grupos
musicais: Alex escoitaba Sonic Youth e Pearl Jam e ela flirteou brevemente con
estes estilos, pero foi arredor dos 9 cando descubriu Salt-N-Pepa e TLC,
sentiuse fascinada ó instante polo espírito rebelde destes grupos e interesouse
tamén por outras bandas americanas de R&B e hip-hop do momento. Con 14 comezou a
escoitar jazz, sempre a través de seu irmán; primeiro quedou impresionada con
’Round Midnight de Thelonious Monk e logo foi Ray Charles con Unchain My Heart:
"entón escoitei a Ray Charles exclusivamente durante tres meses". Con 14 ou 15
gustáballe Otis Redding. Emporiso nos primeiros anos da adolescencia tamén lle
gustaba a mesma música que ós seus amigos, escoitaba a Kylie Minogue e
encantáballe Madonna.

Cando comezou a tocar polos pubs de Camden as influencias de Winehouse eran
Dinah Washington, Billie Holiday, Frank Sinatra, o álbum Tapestry de Carole King
e James Taylor. O seu representante musical naquela época, Nick Godwyn,
comentou: "non era o que unha moza de 16 anos adoitaba escoitar". Interesouse
tamén polas intérpretes de gospel como Mahalia Jackson ou Aretha Franklin. Sarah
Vaughan tivo unha grande influencia en Amy Winehouse e na súa aproximación á
música, na súa melodía e no seu estilo, Winehouse declarou: "é unha das miñas
cantantes favoritas de tódolos tempos [...] Regresei a Sarah Vaughan contra os
18. Aprendín a cantar de Dinah Washington, e doutros como Monk. Non só
vocalmente o jazz. Aprendín de todo realmente". O seu álbum debut Frank (2003)
constitúe unha fusión ecléctica de soul, jazz e hip-hop.

Cando fixo Back to Black (2007) moveuse cara ó rhythm and blues e inspirouse nos
grupos femininos das décadas de 1950 e 1960, no rock and roll e no soul. Entre
os grupos femininos nos que se inspirou están The Shangri-Las e delas dixo: "eu
amo o drama, amo a atmosfera, amo os efectos sonoros. E escribiron a canción
máis deprimente de todas: I Can Never Go Home Anymore. Cando eu e mais o meu
mozo terminamos adoitaba escoitar esta canción en modo repeat, soa e sentada no
chan da cociña cunha botella de Jack Daniel's. Esvaecía, espertaba e volvía
facelo de novo". Inspirouse tamén en The Crystals para o seu segundo álbum.

Voz única e polo tanto recoñecible deseguida. Cun poderoso rexistro contralto,
abarcando 3 oitavas e 1 semitón que vai da D3 á Eb6. Era unha intérprete
naturalmente hábil, cunha gran técnica e brillante no fraseo. A súa voz
conectábase ben a través dos rexistros e mantiña o seu carácter de xeito
constante. Tamén era a súa voz emotiva, transmitindo as emocións inherentes nas
súas cancións.

Ó principio, cando lanzou o seu álbum debut Frank, Winehouse semellaba unha
persoa tímida, pouco convencida do seu atractivo, cunha melena exuberante e cun
gusto sobrio á hora de vestir e de maquillarse. Nunha entrevista para o seu
programa televisivo no ano 2004 Jonathan Ross preguntoulle: "Tentaron moldeala
dalgún xeito, pedíronlle cambiar o seu aspecto, dixéronlle como falar ou como
comportarse?" Ela contestou axiña: "Hum... si [...] e eu dixen non. Non [...] Eu
teño o meu propio estilo. E escribín as miñas propias cancións, se alguén ten
moito de algo é moi pouco que podes engadir".

A súa aparencia mudara por completo cando lanzou o seu segundo álbum, Back to
Black, a finais do ano 2006: estaba máis delgada, con múltiples tatuaxes e
combinando o seu peiteado beehive cos beizos pintados e os ollos maquillados. O
seu estilo distintivo estaba inspirado na estética dos anos sesenta do século
XX. O delineado de ollos, as tatuaxes e mailo xeito de vestir contribuíron á súa
aparencia pero o peiteado beehive, un pouco desordenado e algo arrevesado,
deulle esplendor á súa imaxe. E certamente Blake Fielder-Civil puido ser unha
influencia para ela canto ó seu aspecto.

Respecto ó seu peiteado admitiu: "Eu son unha persoa moi insegura. Son moi
insegura no referente ó meu aspecto [...] Canto máis insegura me sinto, meirande
ten que ser o meu cabelo". O peiteado beehive incrementaba a súa estatura: unha
vigorosa perruca constituía a base, ademais levaba extensións de cabelo e unha
morea de laca. Winehouse variou decote o seu peiteado engadindo mechas loiras ou
incluíndo accesorios, as máis das veces de xeito descoidado. A diario vestía de
forma máis sinxela: cabelo apenas recollido, chaquetas máis simples, zapatillas
cómodas e jeans. No entanto nos concertos e noutros eventos públicos
transformábase e usaba sempre zapatos altos.

O seu cabelo natural era crecho, durante a súa estadía no Caribe e noutras
ocasións deixou o seu cabelo crecho de forma natural. E malia icónica imaxe onde
o toucado beehive destacaba luciu en certas ocasións outros peiteados, recollido
o pelo nun pano e incluso tinguido de loiro. As súas tatuaxes, que empezou a
facer na adolescencia, comezando por unha pequena Betty Boop no cadril dereito e
tatuando finalmente pin-ups, unha ferradura, corazóns, unha áncora ou o nome do
seu amado no seo esquerdo eran do estilo old school na forma e na cor, evocando
as décadas de 1950 e 1960.

As tatuaxes coñecidas de Winehouse son; unha ferradura no brazo esquerdo
arrodeada polas palabras Daddy’s Girl, dedicada a seu pai, e debaixo unha pin-up
en topless. No antebrazo dereito unha pluma dos nativos americanos, foi unha das
primeiras tatuaxes que fixo e para ela representaba o valor e a coraxe. No dedo
anular da man esquerda un corazón tatuado e sobre el a letra A. No brazo dereito
unha tatuaxe dedicada a súa avoa Cinthya e sobre ela dous corazóns. Tamén no
brazo dereito unha pin-up axeonllada cubríndose cun abano. No antebrazo dereito
un paxaro chiando e as palabras Never Clip My Wings, e xusto debaixo deste un
lóstrego. No cadril dereito unha pequena Betty Boop, foi a súa primeira tatuaxe.
Sobre o corazón un peto co nome do seu mozo Blake’s. Na barriga, no lado dereito
do embigo, unha áncora coas palabras Hello Sailor. Finalmente, no medio e medio
do lombo, unha aguia americana agarrando o Ankh coas cores da bandeira
americana.

O bouffant de Amy e o delineado ollos fixeron dela unha fonte de inspiración
para moitos deseñadores, o seu estilo distintivo inspirou os modelos presentados
nas pasarelas de Dior e Chanel, do 2007 e 2008. O editorial de febreiro de 2008
da revista Vogue Paris e o desfile de Jean-Paul Gaultier do ano 2012 rendéronlle
homenaxe. Fred Perry sacou tamén unha colección e pezas de roupa inspiradas pola
cantante británica.

Amy Winehouse propiciou o renacemento do jazz no panorama musical británico e
revitalizou a música soul na primeira década do século XXI. Dylan Moore, de
Wales Arts Review, denotou que cando Winehouse apareceu no ano 2003 "as
cantantes de jazz e soul eran case insólitas na corrente principal do pop [...]
Paloma Faith, Bat for Lashes, Emeli Sandé, Jessica Ware, todas débenlle algo a
Amy", tralo seu éxito "o talento vocal feminino atestou a escena musical:
Florence, Duffy, Jessie e Adele, todas teñen os seus propios e diferentes
estilos, pero Amy foi a precursora". Randall Roberts, de Los Angeles Times,
escribiu: "no 2006, a noción de que unha intérprete puidese dalgunha maneira
resucitar ou reformular a música soul de forma acertada para unha nova xeración
parecía non só improbable pero tamén mala idea [...] un regreso ás formas
clásicas comezara a emerxer no ámbito underground británico e americano mais era
ignorado polo gran público, e Winehouse, co seu enorme cabelo negro e brazos
tatuados, desvelóunolo cunha actitude despreocupada".

A aclamación do seu traballo e o éxito comercial alcanzado por Amy Winehouse
ocasionou que as discográficas comezasen a mirar por cantantes de soul como ela.
As primeiras destas artistas foron Adele e Duffy, seguidas por Paloma Faith e
Gabriella Cilmi. Outras cantantes británicas recibiron atención por parte das
discográficas, mesmo non interpretando aquel xénero, como é o caso de VV Brown,
Pixie Lott, Kate Nash e mais Florence + The Machine, La Roux e Little Boots.
Esta alteración na preferencia da industria entendeuna o xornalista Neil
McCormick, de The Daily Telegraph, deste xeito: "Winehouse non é só un xenio
musical [...] Ela cambiou o panorama musical británico e preparou o terreo para
unha nova xeración de cantantes novos. Amy é moi talentosa [...] Amy foi ata a
orixe da música que amaba e creou un álbum moi retro. En consecuencia, o que
aconteceu foi que se asistiu a un cambio de prioridades na industria
discográfica. Ela volveu dar prestixio ás cantantes. Adele non sería denominada
a estrela do 2008 se Amy non trouxera de novo ese prestixio".

Adele declarou: "Amy Winehouse é unha inspiración para min" e falou do que
representaba Winehouse para a súa carreira: "Se non fose por Amy e Frank, ó
cento por cento, eu non tería collido unha guitarra, non escribiría Daydreamer
ou Hometown, e escribín Someone Like You na guitarra tamén [...] Se non tivera
escoitado Frank isto non tería acontecido. Eu adorábaa". Noutra ocasión Adele
dixo: "Amy é un auténtico fenómeno", e engadiu, "cando Amy triunfaba en América,
eu e Duffy comezamos a destacar en Inglaterra, e eu creo que fixo o camiño un
pouco máis doado para nós". Paloma Faith manifestou: "Ela abriu o camiño para
min e para outros coma min". A cantante italiana Nina Zilli amosou o seu
agradecemento a Winehouse: "Fixo algo fantástico. Ata a súa aparición todo era
unha copia dunha copia, pero con ela o rythm and blues e o soul comezaron a
circular de novo e grazas a ela puiden gravar o disco. Puxo os focos na clase de
música que levo facendo toda a miña vida".

As letras nas cancións de Amy Winehouse "afirman un desarme, unha honestidade
inflexible", escribe Dylan Moore e Randall Roberts confirma esta idea: "a
honestidade e claridade no tratamento das cousas, xunto co seu carisma e
arrogancia vocal, era o que fascinaba dela". Profundando no asunto, expresou
Laura Barton do xornal The Guardian: "a música de Amy Winehouse lembra outra
época [...] unha calidade que se filtrou nas súas palabras, nas súas letras que
non coincidía cos seus contemporáneos pero si coas primeiras cantantes de blues
[...] As cancións de Winehouse desvelaron algo máis morriñento, máis avolto
[...] cantou abertamente o desexo feminino [...] un sufrimento profundo", e
Julianne Escobedo, da MTV, corrobora esta percepción: "foi esa dor feminina que
a uniu tan intimamente coa música soul das décadas de 1950 e 1960 [...] Os
grupos femininos e as divas do soul desta época usaron a súa música para
liberarse e contar as súas historias". Cando Emeli Sandé estaba facendo o seu
álbum, Our version of Events, unha das súas influencias foi Back to Black de Amy
Winehouse, manifestando ademais: "Amy inspiroume a escribir mellor e a poñer
realmente o meu corazón no álbum, a non tentar ocultar nada".

O álbum Frank foi candidato no 2004 ós Premios Brit, nas categorías de Mellor
Intérprete Británica Feminina e Mellor Artista de Música Urbana, situouse arriba
nas listas de éxitos do Reino Unido e alcanzou o disco de platino. Winehouse
acadou o premio Ivor Novello á Mellor Canción Contemporánea por Stronger Than
Me, compartido con Salaam Remi. O álbum tamén foi candidato ó premio Mercury
Prize no 2004.

O seu segundo álbum, Back to Black, recibiu numerosos recoñecementos e
distincións. Amy Winehouse conseguiu o premio Brit a Mellor Vocalista Feminina
Británica en febreiro do ano 2007, sendo tamén Back to Black aspirante ó Mellor
Álbum Británico, deseguido gañou o premio Ivor Novello a Mellor Canción
Contemporánea por Rehab na cerimonia celebrada o 23 de maio de 2007. Foi de novo
candidata nos Mercury Prize por Back to Black, o seu álbum alcanzou o disco
platino nos Estados Unidos e conseguiu tres mencións nos MTV Video Music Awards
do ano 2007. O 13 de xaneiro do ano 2008 Back to Black situouse en Europa no
número un da Billboard por terceira semana consecutiva. O 20 de febreiro do 2008
Winehouse actuou na cerimonia dos premios Brit interpretando Valerie xunto a
Mark Ronson, canción candidata nesta edición a Mellor Sinxelo, e despois Love Is
a Losing Game.

Na cerimonia dos premios Grammy, celebrados o 14 de febreiro do ano 2008, foi
candidata a 6 galardóns mais foille denegado o visado ós Estados Unidos, non
obstante interveu na gala vía satélite dende Londres. Gañou esa noite cinco
premios Grammy nas categorías de Mellor Artista Revelación, Mellor
Interpretación Vocal Pop Feminina por Rehab, Mellor Álbum Pop Vocal, Gravación
do Ano e Canción do Ano, tamén por Rehab. Foi a primeira cantante británica en
acadar cinco premios Grammy, igualando a Beyoncé en triunfos nunha única noite
para unha artista feminina (Beyoncé superou esta marca no 2010 ó conseguir seis
premios Grammy nunha única noite; Adele acadou igualmente seis Grammy no ano
2012). Back to Black foi candidato a Álbum do Ano e Mark Ronson conseguiu o
Grammy a Produtor do Ano na categoría non clásica polo seu traballo con Amy
Winehouse. A cantante interpretou esa noite vía satélite You Know I'm No Good e
Rehab.

Nos premios Ivor Novello celebrados en maio de 2008 Winehouse converteuse na
primeira artista en optar ó triunfo en dúas categorías; sendo candidata a Mellor
Canción, Lírica e Musicalmente, onde venceu con Love Is a Losing Game e optando
a Mellor Éxito de Vendas por You Know I'm No Good. Foi tamén candidata no 2008
ós premios MTV Europa a Mellor Actuación do Ano, entre outras distincións.

Cando Amy Winehouse morreu á idade de 27 especulouse co feito de que tiña
redactado un testamento, mais estas suposicións resultaron ser incertas.
Winehouse morreu sen testamento, é dicir, sen un testamento válido. O valor dos
seus bens ascendía a 4 257 580 £ en activos totais; tras descontar impostos e
outras débedas esta cifra quedou reducida a 2 944 554 £. Non obstante os activos
que pasaron polo tribunal de sucesións foron unicamente aqueles que deixou ó seu
nome individual cando faleceu; calquera cousa feita conxuntamente con outra
persoa, ou que posuíse un beneficiario designado, quedaba fóra do tribunal e
pasaba directamente á outra persoa. Algunhas estimacións consideran que o valor
dos seus bens podería ascender ata arredor dos 15 ou 20 millóns de dólares.

Ó morrer sen testamento todo o patrimonio pasou directamente a seus pais, Mitch
e Janis. Mitch Winehouse é o administrador das propiedades, segundo os
documentos do tribunal. O seu ex-marido, Fielder-Civil, como ex-cónxuxe non
obtivo nada. Tralo seu falecemento Amy Winehouse continúa xerando cartos,
ingresou 2,4 millóns de libras en beneficios dende a súa morte ata febreiro de
2015.

O abuso de substancias cometido por Amy Winehouse centrou moita atención por
parte dos medios de comunicación, asemade sufriu o acoso continuo da prensa
sensacionalista. No ano 2005 Amy Winehouse atravesou un período de consumo
excesivo de alcol e drogas, acompañado dunha perda de peso evidente.
Fielder-Civil confesou ser o responsable de iniciar a Amy Winehouse no consumo
do crack e da heroína. E cando andaba cos últimos retoques de Back to Black
comezou tamén a consumir cocaína. A morte da súa avoa a mediados do 2006 foi
prexudicial para a cantante. O ano seguinte, no mes de agosto de 2007, Amy
Winehouse cancelou varios concertos no Reino Unido e en Europa aducindo
esgotamento e problemas de saúde. Non obstante foi hospitalizada a causa dunha
sobredose de heroína, éxtase, cocaína, ketamina e alcol tras unha noite de
esmorga. Ela acabou admitindo que as drogas eran as responsables da súa
hospitalización e que "realmente penso que daquela estaba todo acabado para
min". Confesou en varias entrevistas estes problemas xunto a automutilación,
depresión e os trastornos alimentarios.

Seu pai comezou a saír asiduamente nos medios de comunicación expresando a
preocupación da familia polos problemas que sufría a súa filla. Amy estivo
ademais implicada en varios episodios violentos onde se viron envoltas outras
persoas, o seu marido ou algún fan. En diversas entrevistas Winehouse manifestou
que padecía unha enfermidade maníaco-depresiva, desorde caracterizada polos
cambios de humor extremos e ás veces violentos. Un xornalista escribiu "podemos
ver a historia de Amy Winehouse como a dunha drogadicta que ignorou tódolos
esforzos por axudala e acabou cunha morte temperá [...] Ou podemos vela como
unha vítima de enfermidade mental nunha sociedade que non entende ou non
responde á enfermidade mental con grande eficacia".

No mes de outubro do ano 2007 Winehouse e Fielder-Civil foron arrestados nun
hotel en Bergen, Noruega, por posesión de sete gramos de cánnabis. Pasaron a
noite no cárcere e foron liberados tras pagar unha multa de 500 € cada un. Foi
detida tamén unha terceira persoa de orixe británica que estaba con eles.
Comezou a fumar cánnabis arredor dos 15 anos. No mes de decembro de 2007 o
portavoz de Amy Winehouse informou que a cantante entraba nun programa médico
supervisado. O tabloide británico The Sun publicou en xaneiro de 2008 un vídeo
onde se ve a vocalista supostamente fumando crack e mencionando o consumo de
éxtase e Valium. Seu pai mudouse a vivir con ela para controlala e a súa
discográfica, Island Records, suspendeu unha campaña para promover a cantante
nos Estados Unidos. A finais de xaneiro Winehouse entrou finalmente nunha
clínica de rehabilitación para realizar un tratamento de dúas semanas.

O polémico vídeo chegou á Policía Metropolitana o 23 de xaneiro de 2008,
Winehouse foi citada a declarar o 5 de febreiro, porén tralo visionado do vídeo
non se formulou ningunha acusación contra ela ó non ser posible determinar a
substancia contida na pipa de vidro, mais prenderon dúas persoas con relación ó
vídeo, que foron condenadas por ofrecerlle a Winehouse éxtase e crack e gravar
as imaxes, que logo venderon por 50 000 £ ó periódico sensacionalista The Sun.
En marzo do ano 2008 o portavoz de Winehouse dixo que ela estaba "indo ben"
porén a discográfica cría que a súa recuperación non estaba aínda consolidada de
todo.

O 5 de marzo de 2008 a cantante sorprendeu os amigos durante unha festa
inhalando un chopo de vodka polo nariz coa axuda dunha palla. A finais de abril
de 2008 o seu comportamento errático, incluíndo unha amoestación policial por
agresión, fixo temer que os esforzos da súa rehabilitación foran en balde e
levou a seu pai (e mais representante) a considerar o seu ingreso nun hospital
psiquiátrico. O seu aspecto desleixado no mes de setembro tras unha noite de
xolda provocou novos rumores de recaída. Finalmente, o 23 de novembro de 2008,
tras unha discusión telefónica co seu marido e saír toda a noite de esmorga foi
ingresada no hospital por mor do consumo excesivo de substancias mesturadas con
alcol. Pasou varias semanas ingresada antes de viaxar ó Caribe, onde proseguiu
coa súa recuperación.

De acordo coa súa médica, Winehouse abandonou o consumo de substancias ilegais
no ano 2008. Nunha entrevista, falando da decisión de deixar as drogas,
Winehouse dixo: "Eu literalmente levanteime un día e foi como, ‘Non quero facelo
máis’". Porén o consumo de alcol continuaba a representar un problema para a
cantante. No 2010 comezou unha terapia para superar o hábito de beber,
alternando períodos de abstinencia e recaídas. A cantante foi tratada con
Librium para soportar a retirada do alcol e calmar a ansiedade e foi sometida a
avaliacións psicolóxicas e psiquiátricas; no entanto negouse a recibir terapia
psicolóxica. Morreu o 23 de xullo do ano 2011 a causa dunha intoxicación
etílica, tralas análises efectuadas, no seu organismo non se atopou ningún
indicio de substancias ilegais.



https://gl.wikipedia.org/wiki/Cristalina

As cristalinas son un tipo de proteínas estruturais hidrosolubles que se
encontran no cristalino e na córrnea do ollo, ás que se debe a transparencia
desas estruturas. Tamén foron identificadas noutras partes do corpo, como o
corazón, e en tumores agresivos de cancro de mama. Como se descubriu que unha
lesión na lente do ollo (cristalino) promove a rexeneración de nervios, o estudo
das cristalinas foi tamén unha área das investigacións neurolóxicas. Ata agora,
demostrouse que as cristalinas β b2 (crybb2) poden ser un factor promotor das
neuritas.

A principal función das cristalinas no cristalino do ollo é probablemente
incrementar o índice de refracción sen obstruír o paso da luz. Non obstante,
esta non é a súa única función. Cada vez está máis claro que as cristlinas poden
ter varias funcións metabólicas e reguladoras, tanto no cristalino do ollo coma
noutras partes do corpo. Foron caracterizadas máis proteínas que conteñen
dominios de βγ-cristalina como proteínas que se unen ao calcio. Estas proteínas
presentan un motivo de greca como novo motivo para a unión ao calcio.

Un dato moi interesante desde unha perspectiva evolutiva é que algunhas
cristalinas son encimas activos, mentres que outras carecen desa actividade pero
mostran homoloxía con outros encimas. As cristalinas de diferentes grupos de
organismos están relacionadas cun gran número de proteínas distintas; as de aves
e réptiles están relacionadas coa lactato deshidroxenase e a arxininosuccinato
liase, mentres que as dos mamíferos o están coa alcohol deshidroxenase e a
quinona redutase, e as dos cefalópodos coa glutatión S-transferase e a aldehido
deshidroxenase. Investígase activamente se estas cristalinas son produtos dun
accidente fortuíto da evolución no sentido de que cadrou que eran transparentes
e moi solubles, ou se estas diversas actividades encimáticas son parte da
maquinaria protectora do cristalino do ollo. O recrutamento de proteínas que
orixinalmente evolucionaron para ter unha función para desempeñar unha nova
función non relacionada é un exemplo de exaptación.

As cristalinas do cristalino do ollo de vertebrados clasifícanse en tres tipos
principais: alfa, beta e gamma. Estas distincións están baseadas na orde na cal
elúen nunha columna de cromatografía de filtración en xel. Estas tamén se chaman
cristalinas ubicuas. As cristalinas beta e gamma (como CRYGC) son semellantes en
secuencia, estrutura e topoloxía de dominios, e por iso foron agrupadas nunha
superfamilia chamada βγ-cristalinas. As familia das α-cristalinas e as
βγ-cristalinas comprenden o principal grupo de proteínas presentes no cristalino
do ollo. Aparecen en todas as clases de vertebrados (aínda que as
gamma-cristalinas son escasas ou están ausentes no cristalino das aves); e as
delta-cristalinas se encontran exclusivamente en réptiles e aves.

Ademais destas cristalinas hai outras que son específicas de taxón, que só se
atopan no cristalino de determinados organismos; entre estas están as
cristalinas delta, epsilon, tau, e iota. Por exemplo, as cristalinas alfa, beta
e delta encóntranse nos cristalinos de aves e réptiles, mentres que as familias
alfa, beta e gamma encóntranse nos cristalinos doutros vertebrados.

A alfa-cristalina aparece formando grandes agregados, e comprende dous tipos de
subunidades relacionadas (A e B) que son moi similares ás proteínas de shock
térmoico (HSPs) pequenas de 15-30 kDa, especialmente nas súas metades
C-terminais. A relación entre estas familias débese a que se produciu unha
duplicación xénica clásica seguida de diverxencia a partir dunha pequena familia
de HSP, o que permitiu que se adaptasen a novas funcións. A diverxencia
probablemente ocorreu antes da evolución do cristalino, e a alfa-cristalina
atópase en pequenas cantidades en tecidos de fóra do cristalino.

A alfa-cristalina ten propiedades similares ás dunha proteína chaperona como a
capacidade de impedir a precipitación de proteínas desnaturalizadas e de
incrementar a tolerancia natural ao estrés. Suxeriuse que estas funcións son
importantes para o mantemento da transparencia do cristalino e a prevención das
cataratas. Isto apóiase na observación de que as mutacións na alfa-cristalina
mostran unha asociación coa formación das cataratas.

o dominio N-terminal da alfa-cristalina non é necesario para a dimerización ou a
actividade de chaperona, pero parece que se require para a formación de
agregados de orde superior.

As cristalinas beta e gamma forman unha familia separada. Estruturalmente, as
cristalinas beta e gamma están compostas por dous dominios similares que, á súa
vez, están cada un composto por dous motivos similares, e os dous dominios están
unidos por un curto péptido de conexión. Cada motivo, que ten uns corenta
aminoácidos, está pregado nun distintivo patrón de greca. Porén, a cristalina
beta é un oligómero, composto por un grupo complexo de moléculas, mentres que a
cristalina gamma é un monómero máis simple.



https://gl.wikipedia.org/wiki/Coro_p%C3%A9treo_do_Mestre_Mateo

O coro pétreo do mestre Mateo foi unha estrutura interna da catedral de Santiago
de Compostela, tallada totalmente en pedra polo taller de Mateo, construído cara
ao ano 1200, que ocupaba os primeiros catro tramos da nave maior. Foi desmontado
entre 1603 e 1604 por orde do arcebispo Sanclemente para ser substituído por
outro de madeira que encargou a Xoán Davila e Gregorio Español e que foi
desmontado á súa vez en 1945.

O coro tiña unha estrutura rectangular, en U aberta cara ao altar maior, e
ocupaba os catro primeiros tramos da nave maior a partir do cruceiro. Nos tres
primeiros tramos distribuíanse as cadeiras dos cóengos, mentres que o cuarto
tramo estaba ocupado por unha tribuna e o leedoiro sobre ela. As pezas do coro
derruído foron aproveitadas noutras obras que se realizaron na catedral e nas
inmediacións. O uso que se lle deu dependeu da calidade e aprecio que lles
merecese cada peza: as esculturas de apóstolos e profetas foron reempregadas
para a construción da Porta Santa ou como ornato de capelas e outras estancias
da catedral, pero tamén noutros puntos máis afastados.

Tras varias reconstrucións limitadas a unha pequena mostra (o debuxo dunha
cadeira en 1953 e a reconstrución doutra en 1961, dúas en 1971 e tres en 1985)
os profesores Yzquierdo Perrín e Otero Túñez conseguiron montar en 1999 unha
reconstrución virtual da estrutura completa e outra física, formada por 17
cadeiras, que se expón no Museo da Catedral.

Está fóra de dúbida que a construción do coro foi obra do taller do mestre
Mateo, realizado na última campaña da construción da catedral e posterior ó
Pórtico da Gloria, probablemente cara a 1200. Xa existía un coro que mandara
levantar o bispo Xelmírez sobre a que sería a basílica prerrománica de Afonso
III, do que só se coñece a súa existencia pero non as súas características. O
Códice Calixtino nin o menciona, e a Historia Compostelá (1100-1139) só di del
que era bastante capaz e magnificamente condecorado coa dignidade dun óptimo
clero. Esta basílica prerrománica —e, por conseguinte, o coro de Xelmírez— foron
derrubados ó rematar as obras da catedral.

Cando se consagrou a catedral, o 21 de abril de 1211, o coro tiña que estar xa
rematado e, con seguridade, inaugurouse en tan solemne ocasión.

A técnica construtiva, o estilo das esculturas, a composición, coinciden co
traballo do Pórtico e, como neste, apréciase a man de, polo menos, catro
artistas distintos baixo a dirección de Mateo. A este atribúense, como mínimo,
cinco das esculturas que coroaban a fachada exterior: Xeremías, Abdías, Miqueas,
Nahum e Axeo.

O coro constituía unha compacta e amurallada Civitas Dei, un templo dentro do
templo (en palabras de Santo Agostiño), cunha complexa e elaborada mensaxe
teolóxica (como a que tamén tiña o Pórtico da Gloria).

Xa en 1519, o arcebispo de Compostela Alonso III de Fonseca ditou unhas
Capitulacións que regulaban os oficios relixiosos e normas de protocolo a seguir
polos cóengos da catedral, entre as que se cita a prohibición de se mover dun
coro a outro ou de baixar do coro superior ó inferior. Quizais isto teña orixe
no acordo do cabido catedralicio de 7 de xuño de 1522 de nomear unha comisión
para que

En calquera caso, o coro non foi alterado. Segundo Manuel Chamoso Lamas, o
resultado desta comisión foi só a ampliación do coro con varias cadeiras de
madeira: un contrato do 18 de xuño de 1536 entre a abadesa do convento de Santa
Clara e o escultor flamengo Cornielles de Holanda testemuña a construción de
"veinte y quatro sillas de madera muy bien hechas, del talle y manera y del
tamaño de las sillas que están en el coro de la Santa Iglesia de Santiago".

Quizais a primeira actuación sobre o coro pétreo (primera mutilación segundo
Yzquierdo Perrín) fose cara a 1545, cando se encarga a dous cóengos "que
entienden en ... mudar e retraer la rexa del coro y retraer el dicho coro",
medida que afectou a primeira cadeira de cada lado do coro.

Pero a destrución do coro non chegaría ata que foi nomeado arcebispo Juan de
Sanclemente quen, segundo Antonio López Ferreiro, "tenía gran empeño en que se
cerrase la puerta trasera del coro para poner en su lugar la silla pontifical".
Daquela, a cadeira do arcebispo estaba situada no comezo do lado norte do coro
(coro do chantre; o lado sur era o coro do deán), e semella que consideraba
pouco digna a situación lateral do seu sitial, o que explica a súa teima por
pechar a porta do coro e colocar alí, centrada, a súa cadeira. Ademais, era
evidente que soñaba cun coro renacentista.

En 1594 acordouse alargar o coro na parte posterior con máis cadeiras, que foron
encargadas a Gregorio Español e Diego Solís. Non se sabe realmente cantas
cadeiras fixeron nin sequera se chegaron a colocarse, aínda que existen indicios
de que así foi, e que iso trouxo consigo o derrubamento do leedoiro e do lado
transversal do coro para colocar as novas cadeiras na parte posterior da fachada
do trascoro.

Aínda así, esta convivencia das cadeiras de madeira co coro pétreo só foi unha
situación provisional. O 20 de xullo de 1599, o arcebispo Sanclemente consegue
por fin que o capítulo acordase

Un contemporáneo da destrución do coro, o historiador Mauro Castellá Ferrer
(Historia del apóstol Santiago), escribiu en 1605 o seguinte:

A destrución do coro do Mestre Mateo comezou no último trimestre de 1603 e
rematou nos primeiros días de xaneiro de 1604, da man do entón mestre de obras
da catedral Ginés Martínez. Daquela, Sanclemente xa morrera (abril de 1602) e
fora substituído polo arcebispo Maximiliano de Austria, quen trouxo consigo ó
arquitecto Ginés Martínez e nomeouno mestre de obras en 1603.

Como resultaba habitual na práctica arquitectónica daquela época, e posteriores,
as pezas do coro derruído foron aproveitadas noutras obras que se realizaron na
catedral e nas inmediacións. O uso que se lle deu dependeu da calidade e aprecio
que lles merecese cada peza: as esculturas de apóstolos e profetas foron
reempregadas para a construción da Porta Santa ou como ornato de capelas e
outras estancias da catedral, pero tamén noutros puntos máis afastados. Este
aproveitamento permitiu que hoxe se lograse recuperar 36 das 38 figuras que
coroaban a fachada exterior do coro.

As 24 estatuas da fachada exterior da Porta Santa foron colocadas no século
XVII. Entre 1611 e 1616 colocáronse as primeiras doce, segundo se pode ver nos
debuxos que José Vega y Verdugo inseriu na súa Memoria sobre as obras na
catedral de Santiago (1657) para argumentar a necesidade da reforma da fachada
da catedral cara á praza da Quintana. A partir de 1658, o arquitecto José Peña
de Toro comezou as obras desta fachada e completou a Porta Santa con outras 12
estatuas e os catro plafóns da parte superior. Por máis que fose impensable a
súa utilización nunha futura reconstrución do coro, o seu estudo permitiu saber
máis da disposición iconográfica que tivo que ter o coro no seu emprazamento
orixinal.

Yzquierdo Perrín e Otero Túñez inventariaron en 1990 as seguintes figuras do
coro, dispersas en diferentes localizacións:

Outras pezas foron reempregadas noutras obras na catedral (muros,
pavimentacións), pero o resto dos elementos sufriu peor sorte: coas pezas que
retirou ó desmontar o coro, Ginés Martínez fixo a base do coro de madeira que o
substituiría (rematado en 1606) e, dous anos despois, aproveitou outras para
reencher as escalinatas de acceso á fachada do Obradoiro, que construiría tamén
el en 1606.

Nas sucesivas escavacións realizadas durante os séculos XIX e XX en diferentes
localizacións do complexo da catedral foron aparecendo moitos dos elementos
construtivos. Estas escavacións realizáronse en distintas campañas e por
distintos autores no subsolo da nave maior, no pavimento da cripta do Pórtico da
Gloria, na nave oriental do claustro ou no acceso á galería sur do claustro,
ademais das xa citadas nas escaleiras do Obradoiro. Aínda hoxe pode verse no
piar noroeste do cruceiro, un bloque tallado encastado no piar a uns 2 metros de
altura, que probablemente proceda dun esquinal do cadeirado baixo e que se
colocaría alí para restaurar algún dano ocasionado nas columnas ó desmontar o
coro

Como xa se dixo, a dispersión dos distintos elementos do coro tamén levou
algunhas pezas fóra de Santiago, como o caso da fonte de San Pedro de Vilanova
(Vedra, A Coruña).

Mención á parte merecen as 6 figuras de meniños cantores encastadas no friso do
pórtico de Praterías (sobre o tímpano dereito). Foron colocadas en Praterías por
Antonio López Ferreiro en 1884, aínda que daquela se descoñecese a súa orixe no
coro de Mateo senón que foron atribuídas ó Pórtico do Paraíso.

Outras figuras de meniños cantores foron parar ás xambas da capela de San
Salvador de Bembibre (en Val do Dubra) ou ó pé dun cruceiro de Santa Cristina de
Nemenzo, parroquia de Santiago de Compostela. As primeiras foron recuperadas por
Chamoso Lamas en torno a 1970 e utilizadas na segunda reconstrución de dúas
cadeiras en 1971; hoxe forman parte da reconstrución do coro do Museo da
Catedral.

Antonio López Ferreiro, xa nos albores do século XX , e Manuel Chamoso Lamas,
nas escavacións que realiza na catedral entre 1946 e 1958, recuperaron e
recoñeceron como pertencentes a este coro algunhas figuras colocadas no claustro
da catedral, na Porta Santa e nos lugares de fóra de Santiago citados antes.

A partir destes elementos, Xosé Manuel Pita Andrade publicou en 1953 varios
debuxos cunha primeira proposta de como puido ser unha cadeira do coro, sobre
unha suxestión de Xosé Filgueira Valverde e Xosé Ramón Fernández-Oxea.

Ambos historiadores estableceran xa en 1932 o innegable paralelismo entre o
sepulcro da igrexa da Magdalena, en Zamora e o coro de Mateo, do que deriva
aquel:

En 1961, Chamoso Lamas presentou unha reconstrución dunha cadeira, que se amosou
nunha exposición dedicada á arte románica en Barcelona e Santiago de Compostela.
En 1971, co gallo doutra exposición celebrada en Nova York sobre a arte no ano
1200 (The Year 1200), Chamoso Lamas e Pita Andrade presentaron outra proposta
que modificaba parcialmente as anteriores e que, agora, comprendía a
reconstrución de dúas cadeiras. Unha vez rematada a exposición, colocáronse na
cripta do Pórtico da Gloria.

En 1978 tivo lugar o descubrimento do maior número de pezas do coro, con motivo
das obras de restauración que Chamoso Lamas dirixiu nas escalinatas do Obradoiro
e a plataforma na que rematan, fronte á fachada da basílica . Ó levantar o
pavimento comprobouse que algunhas das pedras da escalinata tiñan, na cara
oculta, arcos, columnas, castelos e diversas figuras, que se correspondían,
estrutural e tematicamente, cos restos coñecidos do vello coro pétreo . Estas
obras non formaban parte de ningún proxecto arqueolóxico senón que foron debidas
á necesidade de corrixir as filtracións que se producían desde esta plataforma
nas bóvedas da cripta que conforma a parte inferior do Pórtico da Gloria.
Curiosamente, xa houbo este mesmo problema en 1659, ó pouco de construírse estas
escaleiras, e motivaron un preito entre o párroco das parroquias de San Xoán
Bautista e San Frutuoso —instaladas daquela na cripta— e o cabido da catedral.

Con toda a información recollida ata entón sobre o coro de Mateo, os profesores
Yzquierdo Perrín e Otero Túñez organizaron en 1981 unha mesa redonda en
Santiago, coa colaboración de Pita Andrade e Chamoso Lamas e varios catedráticos
de historia da arte que culminou en 1985 coa proposta de reconstrución completa
do coro, tanto na súa disposición espacial e iconográfica como na plasmación en
tres sitiais que se presentarían en Europalia 85, en Gante (Bélxica), dentro da
exposición Santiago de Compostela. 1000 anos de peregrinaje europeo.

En 1995 comezouse a reconstrución completa do coro, grazas ó patrocinio da
Fundación Pedro Barrié de la Maza, que actualmente consta de 17 cadeiras
expostas no Museo da Catedral: oito do lado sur, as seis da cabeceira e tres do
lado norte, estas últimas coa súa fachada exterior. Para esta fachada exterior
só se dispoñía de cinco figuras, das que se utilizaron, de esquerda a dereita,
as de san Pedro, san Paulo, san Mateo apóstolo e san Xoán o Evanxelista. Esta
reconstrución foi inaugurada pola raíña Sofía o día do Apóstolo do Ano Santo
Xacobeo de 1999.

Durante a reconstrución do coro tívose especial coidado en asegurar unha
intervención mínima e coidadosa das pezas e fragmentos orixinais. A
reconstrución das pezas incompletas fíxose sobre moldes de escaiola que
permitían manter seguros, sen desprazamentos nin manipulacións, os fragmentos
orixinais e reproducir as partes que faltaban nos diferentes talleres . Estas
reproducións fixéronse sobre granito dunha canteira de Friol (Lugo), claramente
distinto do que utilizara o Mestre Mateo (procedente de canteiras das
inmediacións de Santiago) e coas figuras simplemente esbozadas, todo coa
intención de que se distinga sen dificultade o material orixinal e o
reconstruído .

O coro tiña unha estrutura rectangular, en U aberta cara ao altar maior, e
ocupaba os catro primeiros tramos da nave maior a partir do cruceiro. Nos tres
primeiros tramos distribuíanse as cadeiras dos cóengos, mentres que o cuarto
tramo estaba ocupado por unha tribuna e o leedoiro sobre ela.

Do mesmo xeito que o Pórtico da Gloria, o coro de Mateo estaba policromado, como
o demostran os restos de cor nalgunhas das pezas recuperadas (estatuas, relevos,
capiteis, vigas etc.), a base de vermello, branco, azul e negro.

O coro estaría illado das naves circundantes —e do deambular dos peregrinos e o
boureo que producirían— por unhas cadeas estendidas en 1288 entre os laterais do
coro e a capela maior, creando así unha Vía sacra que cerraba o cruceiro, un
corredor que facilitaba o paso entre os dous recintos durante a celebración dos
actos litúrxicos. Esta Vía Sacra mantívose co novo coro de madeira que veu
substituír ó de Mateo e non desapareceu ata que foi desmontado en 1945.

A cara externa do coro, que daba ás naves laterais da catedral, estaba formada
por un muro cego (excepto no leedoiro, onde as arquerías estaban abertas). Esta
fachada exterior, formada por catro arcos en cada intercolumnio, estaba rematado
polas figuras de apóstolos e profetas, centrados sobre os arcos, que alternaban
cos torreóns, centrados sobre as columnas.

As devanditas figuras miden uns 90 cm de altura e uns 45 cm de ancho. Todas
están enmarcadas nun arco de medio punto tallado no mesmo bloque que a figura ou
nunha lousa acaroada por detrás. Distribuíanse nas fachadas norte (16 profetas
—4 maiores e 12 menores—, todos coa cabeza cuberta) e sur (12 apóstolos e 4
evanxelistas, todos coa cabeza descuberta e portando libros pechados ou cartelas
estendidas). Aqueles, os profetas, representaban o Vello Testamento, fronte a
estes, apóstolos e evanxelistas, que representaban o Novo Testamento.

A identificación das 36 figuras que se coñecen ata este momento foi tarefa
difícil, xa que adoitan carecer de atributos característicos e as inscricións
que puideron conter as cartelas que mostran desapareceron completamente. Mesmo
nalgúns casos consta que a cabeza que hoxe mostran non é a orixinal, como
resulta evidente no caso do profeta Xonás. Pascual Madoz, no seu Diccionario
geográfico-estadístico-histórico de España y sus posesiones de Ultramar conta
que a consecuencia da Primeira Guerra Carlista (entre 1833 e 1840), "las
estatuas de la primera línea fueron decapitadas en una noche por el furor de la
pasada guerra de sucesión", sendo restauradas poucos anos despois. En 1990, a
prensa local daba a noticia de que a cabeza do profeta Nahum —unha desas figuras
da primeira liña que xa foran decapitadas na guerra citada e, precisamente, unha
das cinco figuras que se atribúen directamente á man do mestre Mateo— caeu ó
chan e rompeu, polo que tivo que ser substituída pola que hoxe se ve.

As cadeiras eran 72 en total, en dous niveis de 36 cada un (15 nos laterais e 6
na cabeceira), para dar cabida ós 72 cóengos que establecera o bispo Xelmírez.
As inferiores eran un simple banco corrido cunha decoración labrada semellante
ós escanos da superior, aínda que sen respaldo nin teito. As cadeiras da fila
superior estaban moito máis elaboradas (son as que agora se ven na
reconstrución) e estaban reservadas para os cregos de maior dignidade no
cabildo, mentres que o cadeirado baixo era ocupado polos cregos de menor
categoría.

Estas arquerías frontais alternaban cunhas ménsulas da mesma altura e decoradas
con motivos vexetais, que servían de base ás columnas que separaban cada sitial
(unha columna exenta diante e outra entrega detrás) para soster os plafóns que
facían de teito de cada cadeira. Estes plafóns, todos semellantes pero
diferentes entre si, consisten nun círculo central que formaba distintas
composicións xeométricas a partir dun botón central. Entre sitial e sitial, unha
pequena división con arcadas abertas (a diferenza das existentes na fronte dos
asentos), servía para apoiar os brazos.

Só se recuperaron pequenos fragmentos das columnas, polo que resulta imposible
saber a altura exacta dos sitiais. Tamén se ignora se os fustes eran lisos ou
decorados, aínda que resulta probable que fosen entorchados ou estriados. Sobre
elas, uns capiteis con motivos vexetais e, ás veces, sereas-paxaro.

Os sitiais do coro estaban coroados por unha elaborada crestería formada por
doseis coincidentes cos espazos dos asentos, alternando con estilizadas figuras
de nenos cantores que coincidían co eixo das columnas. Xa vimos que López
Ferreiro colocou seis destes nenos cantores na fachada de Praterías; outros dous
foron recuperados en 1970 da porta da capela de San Salvador de Bembibre (en Val
do Dubra).

Os doseis estaban formados por un arco trilobulado sobre o que se levanta un
torreón e, nos extremos, érguense unhas columnas que rematan en castelos. Baixo
os arcos tallouse un completo e detallado bestiario medieval con animais
mitolóxicos (dragóns, sereas, grifóns, centauros, basiliscos) ou reais (unha
aguia e un león); só nun caso hai representación humana: un home loitando cunha
serea á que agarra polo pescozo. Cada módulo, de 88 cm de alto e 82 cm de ancho,
pode estar formado por un só bloque de pedra ou por dous elementos simétricos;
no primeiro caso a figura representada pode ser única ou dobre pero no segundo,
que é a construción máis común, trátase de figuras enfrontadas. Sobre as
columnas atópanse personaxes infantís de pé, con longas cartelas nas súas mans.
Segundo Yzquierdo Perrín representan a inocencia de quen canta as gabanzas do
Creador, en contraposición aos vezos denotados polos animais. Unha cornixa con
follas e bólas remata a crestería, na que se pode apreciar restos da policromía
caracterizada polas cores vermella, branca, negra, azul e dourada.

No extremo occidental do coro abríase unha tribuna que se coñeceu como pulpitum
e, máis comunmente, como leedoiro (legitorium): sobre el líase o Evanxeo e a
Epístola nas grandes celebracións. Segundo documentación do século XIV,
construíronse baixo el dous altares, dedicados a san Xurxo e santa Úrsula e ás
Once mil virxes; posteriormente tamén se colocaron os sartegos de Pedro
Fernández de Castro (finado en 1340) e do arcebispo Rodrigo de Moscoso (1382).

No centro do trascoro abríase a porta de acceso ó coro. Sobre a porta e cara ó
exterior existía un tímpano que representaba a Epifanía, hoxe desaparecido.
Aínda que non se recuperou este tímpano, hai constancia documental da súa
existencia e temática.

Á esquerda do tímpano estaría un delicado relevo que representaría os tres
cabalos dos Reis Magos, cada un dunha cor diferente, saíndo dunha torre ou
cidade fortificada que se identifica con Xerusalén. Este relevo atopouse como
recheo da plataforma da fachada do Obradoiro, en bastante bo estado, e
consérvase hoxe no Museo das Peregrinacións. No lado dereito desta Epifanía cabe
supoñer que estaría un relevo da Anunciación, por paralelismo con outros
tímpanos góticos foráneos e galegos do mesmo tempo e posteriores; non se
recuperou esta peza nin ningún fragmento que puidera pertencer á mesma.



https://gl.wikipedia.org/wiki/Santiago_de_Compostela

Santiago de Compostela é a capital de Galicia (radicando, polo tanto nesta
cidade, o Goberno autonómico) e da comarca de Santiago, na provincia da Coruña.
Segundo o IGE en 2014 tiña 95.800 habitantes (94.824 en 2010). O seu xentilicio
é «santiagués» ou tamén «compostelán», e máis popularmente «picheleiro».

Por outra banda, tamén é a Sé Arcebispal galega, amais do destino das diferentes
rutas que conforman o Camiño de Santiago, declarado pola UNESCO Patrimonio da
Humanidade, distinción que tamén posúe o seu casco vello dende o ano 1985.

A cidade aséntase entre o monte Pedroso e o monte Viso, circundada polos ríos
Sar e Sarela. Limita ao norte cos concellos de Val do Dubra, Trazo e Oroso, ao
sur, con Teo, Vedra e Boqueixón, ao leste, co Pino e Touro e ao oeste, con Ames.
Ademais da cidade de Santiago, o termo municipal comprende vinte e nove
parroquias rurais. Por poboación é o quinto concello galego despois de Vigo, A
Coruña, Ourense e Lugo. Posúe unha densidade de poboación de 432,74 hab./km²
(2011), e unha superficie de 220,6 km².

No territorio que actualmente ocupa a catedral de Santiago existía un poboado
romano que se tende a identificar coa mansión romana de Aseconia (esta mansión
existiu entre a segunda metade do século I e o século V). O poboado desapareceu
pero permaneceu unha necrópole que tivo uso quizais ata o século VII.

O nacemento de Santiago, como se sabe agora, está ligado á presumible descuberta
dos restos do Apóstolo Santiago entre o 820 e o 835. O seu desenvolvemento
débese á elevación ao rango relixioso dos restos, á Universidade e, na
actualidade, á capitalidade de Galicia.

Na Concordia de Antealtares aparece por primeira vez (1077) a tradición medieval
segundo a cal o eremita Paio, alertado por luces nocturnas que se producían no
bosque de Libredón, avisou o bispo de Iria Flavia, Teodomiro, quen descubriu os
restos de Santiago o Maior e de dous dos seus discípulos, no lugar no que
posteriormente se levantaría Compostela, topónimo que podería vir de Campus
Stellae, isto é "campo de estrelas"; ou máis probabelmente de Composita Tella,
"terras ben axeitadas", eufemismo por cemiterio; ou mesmo de "[Ja]Com[e
A]postol[u]". O nome tamén se ten relacionado co hipocorístico Compostela,
correspondente ao antropónimo Composta. A descuberta propiciou que Afonso II,
necesitado de cohesión interna e apoio externo para o seu reino, fixera unha
peregrinación ao lugar. A nova que dela fixo, tanto no seu reino como fóra del,
axudou a que Compostela aparecese como un novo lugar de peregrinación da
cristiandade, nun momento no que a importancia de Roma decaera e Xerusalén non
era accesible por estar en poder dos musulmáns.

Pouco a pouco foise desenvolvendo a cidade. Primeiro estableceuse unha
comunidade eclesiástica permanente a carón dos restos atopados, formada polo
bispo de Iria e os monxes de Antealtares. Espontaneamente asentouse unha
poboación heteroxénea, a maioría procedente das aldeas próximas, que foi
aumentando ao tempo que crecía por todo o occidente peninsular a peregrinación a
Compostela, reforzada polo privilexio concedido por Ordoño II no ano 915 polo
que se establecía que calquera que permanecera corenta días sen ser reclamado
como servo, pasaba a ser considerado como un home libre con dereito a residir en
Compostela.

Lugar de coroación de monarcas do Reino de Galicia e do Reino de León, a cidade
foi destruída por Almanzor o 10 de agosto do ano 997 quen, segundo a lenda
popular, tan só respectou o sartego do apóstolo. Tras a volta dos habitantes
comezou a reconstrución. A mediados do século XI o bispo Cresconio dotou á
cidade dun cinto de foxos e dunha muralla como medida defensiva. No ano 1075 o
bispo Diego Páez deu comezo á construción da catedral románica.

O incremento da peregrinación fai de Compostela un importante lugar de
referencia relixiosa en Europa, aumentando tamén a súa importancia política.
Durante o pontificado do Arcebispo Diego Xelmírez, en 1120, a igrexa compostelá
viuse recompensada coa concesión da categoría de metropolitana. Tamén en tempos
de Xelmírez tiveron gran repercusión na cidade unha serie de revoltas urbanas,
en 1116 e 1136. Entre os séculos XII e XIII foise artellando a rede de rúas
dentro do recinto amurallado.

A chegada da Peste Negra a mediados do século XIV supuxo unha forte recesión
demográfica. A poboación recupérase a partir de 1380, e no século XV a cidade xa
tiña entre catro e cinco mil habitantes. A fundación da Universidade a finais do
século XV e o arcebispo Alonso III de Fonseca danlle a Santiago un novo pulo que
atrae a novos poboadores, principalmente de Galicia.

O estatuto de autonomía de Galicia estableceu a capitalidade galega en
Compostela. Como consecuencia, a cidade sufriu a finais do século XX un
considerable aumento de poboación e unha profunda transformación.

A cidade contaba en 2013 con 96.041 habitantes. Destes, 50.974 naceran na
cidade, 20.141 noutro municipio da Coruña, 11.139 noutra provincia galega, 5.217
noutra comunidade autónoma e 8.200 no estranxeiro. A taxa de natalidade é do
8,91‰ e a de mortalidade do 8,95‰, o que provoca un crecemento vexetativo
negativo.

En canto á distribución por sexos, Santiago conta con 44.497 homes e 51.174
mulleres. Por idades, a xuventude (0-29 anos) representa o 28% da poboación
(26.628), a maior parte da poboación é adulta (30-64 anos), o 53% (50.918), e os
anciáns (máis de 65 anos) supoñen o 19% (18.125). Por sexos e idades, hai
practicamente o mesmo número de mozos que de mozas, 13.320 fronte a 13.308,
entre os adultos hai máis mulleres ca homes, 26.054 (53%) fronte a 23.964 (47%),
e entre os maiores de 65 anos tamén hai maioría feminina, con 10.912 (60%)
mulleres fronte a 7.213 (40%) homes. A densidade de poboación é de 432,74
habitantes/km². A poboación da comarca (sen contar o municipio de Santiago) é de
68.848 persoas, distribuídas en seis concellos: Ames, Boqueixón, Brión, Teo, Val
do Dubra e Vedra.

En Santiago hai 4.256 estranxeiros (4,5% do total da poboación), dos cales a
maioría veñen de América (2.334, 54,8% do total de inmigrantes), seguidos por
inmigrantes europeos (1.325, 31,1% do total de inmigrantes), asiáticos (306,
7,2% do total de inmigrantes) e africanos (274, 6,4% do total de inmigrantes).
Por países destaca especialmente a presenza de portugueses (405) brasileiros
(361), colombianos (256), paraguaios (238) e italianos (217). Ademais de recibir
inmigrantes, da cidade tamén saen persoas, concretamente entre o 2010 e o 2012
marcharon de Santiago case 9.000 persoas, a maioría, 4.500, trasladáronse a
outro concello da Coruña, seguidos polos que se mudaron a outra provincia
galega, 1120, os que se trasladaron a outro país, 1110, e os que cambiaron de
comunidade autónoma, 1060.

O primeiro alcalde da democracia en Santiago de Compostela foi José Antonio
Souto Paz, da UCD, que gobernou dende 1979 ata 1981, cando foi substituído polo
tamén membro da UCD, Marcial Castro Guerra. Logo das eleccións municipais de
1983, o socialista Xerardo Estévez accedeu á alcaldía, onde permaneceu ata 1998,
agás un período entre 1986 e 1987 no que gobernou Ernesto Viéitez Cortizo de AP.
En 1998, Xerardo Estévez abandonou a alcaldía, que pasou ás mans do tamén
socialista Xosé Antonio Sánchez Bugallo, quen gobernou en coalición co Bloque
Nacionalista Galego ata 2011. Durante a última lexislatura de mandato socialista
a xunta de goberno, presidida polo alcalde, estaba composta polos 10
concelleiros do PSdeG e os 4 do BNG.

O anterior alcalde Gerardo Conde Roa presentou a súa dimisión o 16 de abril de
2012, no marco da operación Pokémon,. Conde Roa conseguira a maioría absoluta
nas eleccións municipais do 2011, rematando con 28 anos de alcaldes socialistas
na capital galega e acadando a primeira maioría absoluta do PPdeG na historia da
cidade. En abril de 2012, trala dimisión de Conde Roa, pasou a ocupar a alcaldía
Ángel Currás Fernández, tamén imputado na operación Pokémon. En xuño de 2014 foi
nomeado novo alcalde Agustín Hernández. A corporación municipal está formada por
25 membros, e logo dos comicios do 2011 quedou do seguinte xeito: PPdG con 13
concelleiros, PSdeG con 9 concelleiros e BNG con 3 concelleiros.

Tralas eleccións municipais do 2015, a plataforma Compostela Aberta obtén 10
escanos, que darían a alcaldía a Martiño Noriega, fronte aos 9 escanos do PPdG,
os 4 do PSdeG-PSOE e os dous do BNG.

O Concello de Santiago de Compostela estrutúrase en diferentes áreas: de
facenda, patrimonio e seguridade cidadá; de urbanismo; de función pública,
réxime interior e cultura; de desenvolvemento económico, formación e emprego;
social, participación cidadá e drogodependencias; de acción cidadá; e de xestión
das empresas municipais. O concello celebra plenos ordinarios cada mes, aínda
que con frecuencia se celebran plenos extraordinarios, co fin de debater temas e
problemas que afectan ao municipio.

Santiago de Compostela, como capital de Galicia, é a sede do goberno galego. No
Pazo do Hórreo, situado na rúa do Hórreo da capital compostelá, atópase o
Parlamento de Galicia, mentres que en San Caetano están a meirande parte dos
edificios administrativos da Xunta de Galicia. O Pazo de Raxoi, amais da sede do
concello compostelán, é a sede da presidencia da Xunta de Galicia. Tamén en
Santiago está situada a Residencia oficial de Monte Pío utilizada polo
Presidente da Xunta.

Santiago de Compostela é a capital do partido xudicial número 2 da provincia da
Coruña, partido que comprende, amais do propio concello de Santiago de
Compostela, aos concellos de Ames, Boqueixón, Teo e Vedra.

Santiago de Compostela posúe un clima oceánico húmido con temperaturas suaves ao
longo do ano. A cidade ten unha temperatura media duns 15 °C, uns 8º de media no
inverno e entre 25 e 27 °C durante o verán.

As precipitacións (entre 1700 e 1900 milímetros anuais) concéntranse
principalmente no inverno, e en menor mediada, no outono e na primavera.

Os elementos, neste sentido, que máis inflúen sobre a conformación do clima son
a gran distancia que a separa da costa, a altitude do terreo e a presenza de
importantes serras que "encaixonan" a cidade e as súas zonas próximas. Isto é o
que concentra a humidade e o que provoca tamén que, no inverno, sexan habituais
os días nubrados.

Santiago foi o primeiro concello galego en adherirse á Carta de Aalborg, un
acordo a nivel europeo que busca compatibilizar o desenvolvemento coa
preservación do medio ambiente, isto é, un desenvolvemento sostíbel, implantando
a axenda 21 local, un modelo para diagnosticar e formular políticas municipais
sostíbeis.

A cidade conta con 220 hectáreas de espazos verdes distribuídos en 57 parques
con xogos infantís, 43 polideportivos descubertos e 130 zonas de lecer. Unhas 23
hectáreas do total pertencen a xardíns históricos como o da Alameda que ocupa
8,5 hectáreas ou outros máis pequenos como o de Brandía ou a Finca Simeón. As
meirandes superficies destas zonas verdes localízanse preto de lugares
urbanizados como Fontiñas.

Cespa é a empresa concesionaria encargada do mantemento, así como do deseño e
execución de novas zonas verdes.

Na cidade hai 41 edificios cualificados como de excepcional valor
arquitectónico, histórico e cultural que foron propostos para a súa declaración
individualizada como bens de interese cultural na categoría de monumentos. Son
tutelados pola administración, aínda que só sete deles dispoñen desta
distinción. Hai 293 edificios que presentan características tipolóxicas e
compositivas de especial significación arquitectónica e ambiental, debido ás
súas tipoloxías arquitectónicas. O total de edificios inventariados como de
interese no conxunto urbano é de 1.411.

A cidade vella de Santiago de Compostela é unha zona urbana da cidade
caracterizada pola súa arquitectura antiga e monumental. Foi elixida como
Patrimonio da Humanidade pola UNESCO en 1985. As edificacións que foron
construídas na cidade antiga durante as épocas románica, gótica e barroca,
fixeron dela unha das zonas urbanas mais fermosas do mundo, converténdose nun
lugar de culto cun grande esplendor artístico.

En Santiago hai multitude de esculturas no interior e no exterior de
edificacións ou en parques, de diversas épocas ata a actualidade.

Aínda que a economía santiaguesa depende en gran parte da administración pública
(feito derivado de ser a capital galega), o turismo, sobre todo co Camiño de
Santiago, a industria e a educación universitaria están axudando a
diversificala. Entre as principais empresas da cidade encóntranse a madeireira
FINSA, a automobilística UROVESA, a corporación das telecomunicacións Televés,
Castrosua, que constrúe a metade dos autobuses fabricados en España, ou
Blu:Sens, que se dedica á fabricación produtos tecnolóxicos. Así como dous
polígonos industriais: o do Tambre e o da Sionlla.

Santiago de Compostela conta cunha estación de tren de pequeno tamaño situada na
zona sur da cidade, xusto na intersección entre a Rúa do Hórreo e a Avenida de
Lugo. Conta cunha parada de taxis e varias empresas de alugueiro de vehículos.
Dende a estación de ferrocarril de Santiago saen trens diarios que a comunican
coas principais cidades galegas agás Lugo e Ferrol, para as cales é preciso ir á
Coruña e coller outro tren a estas cidades. Os trens que parten da estación
compostelá tamén comunican á cidade con outras estacións de España
(Madrid-Chamartín e Alacant-Terminal) e de Francia (Hendaia). Porén para se
dirixir a outras estacións é preciso dirixirse a outras cidades, principalmente
Madrid, e coller outro tren. Actualmente está en obras unha liña de AVE que
unirá Compostela con Madrid, aínda que a liña de Alta Velocidade xa une
Compostela con Ourense e A Coruña. Tamén se encontra en proxecto unha futura
estación intermodal, situada na mesma localización que a actual e que aunará o
AVE con trens e autobuses de proximidades.

O 24 de xullo de 2013 no lugar de Angrois, Sar, a dous quilómetros da entrada da
cidade, tivo lugar o accidente de tren máis grave da historia de Galicia, con 78
vítimas mortais, e o segundo máis grave da historia de España despois do de
Torre del Bierzo, que tamén facía ruta dende a meseta ata Galicia.

Un tren Alvia, que circulaba a 190 km/h nunha zona limitada a 80, descarrilou
nunha curva coñecida coma A Grandeira. O pavillón Fontes do Sar utilizouse como
tanatorio provisional pola gran cantidade de finados. Os medios de comunicación
nacionais e internacionais loaron a resposta dos veciños de Angrois, dos
servizos de Compostela e dos cidadáns de Galicia en xeral por contribuír nos
labores de rescate e axuda.

Santiago de Compostela conta cun aeroporto cunha pista de 3,2 quilómetros,
coñecido como aeroporto da Lavacolla. Está situado no lugar da Lavacolla, na
parroquia de Sabugueira a uns 10 km do centro da cidade. Trátase do aeroporto
galego con máis tránsito de viaxeiros e o único que realiza viaxes
transcontinentais, non obstante o aeroporto está a sufrir nos últimos anos un
certo retroceso no número de mercadorías transportadas.

O 4 de maio do 2007 presentouse o proxecto dunha nova terminal. Pretendíase
inaugurala no ano 2010, coincidindo co Ano Santo Compostelán, mais non foi
posible. Rematada e inaugurada o 13 de outubro de 2011, a nova terminal ten
capacidade para máis de catro millóns de pasaxeiros. O edificio ten un total de
74.230 m² e conta con 32 mostradores de facturación, 9 hipódromos de recollida
de equipaxes, 12 portas de embarque e 3.665 prazas de aparcadoiro.

Entre outras melloras aeroportuarias previstas nas actuais instalacións, están a
mellora da capa de rodadura da pista de aterraxe, a ampliación da plataforma de
aeronaves, intervencións no sistema eléctrico, melloras no aparcadoiro e outras
pequenas intervencións no interior da actual terminal.

A cidade de Santiago de Compostela conta cunha rede de autobuses urbanos e
metropolitanos que comunican os distintos puntos da cidade, así como esta con
outras localidades da súa área metropolitana. Está subvencionada pola Xunta de
Galicia e xestiónaa en réxime de concesión a empresa Transportes Urbanos de
Santiago S.A. (Tussa), que explota 24 liñas, das cales 10 son urbanas, 6
circulares e 8 son interurbanas. A pesar do servizo de transporte urbano, os
problemas de tráfico seguen a ser constantes na cidade.

A capital de Galicia conta tamén cunha estación de autobuses que recibe a
milleiros de pasaxeiros cada día e que a comunica con outros puntos de Galicia,
España e Portugal.

En Santiago de Compostela destacan os seus equipos profesionais de fútbol sala e
baloncesto, representados polo Santiago Futsal e o Obradoiro CAB
respectivamente. Ámbolos dous equipos compiten nas máximas categorías das súas
respectivas disciplinas (División de Honra e Liga ACB respectivamente). O equipo
máis laureado da cidade é o Santiago Futsal (anteriormente coñecido como Autos
Lobelle), que conta con varios títulos galegos (3 Copas Xunta de Galicia),
españois (1 Copa de España e 1 Supercopa de España), amais dun título
continental, a Recopa de Europa, conquistada na tempada 2006-07 ante o SL
Benfica en Santiago de Compostela. Estes dous equipos xogan os seus partidos
como locais no Pavillón Multiusos Fontes do Sar, un recinto con capacidade para
ata máis de 6.000 espectadores. En baloncesto tamén hai que salientar ao Club
Baloncesto Rosalía de Castro, que chegou a competir na liga LEB Ouro en dúas
etapas: a primeira comezou na tempada 1999-00 e que durou catro tempadas, e a
segunda durante as tempadas 2007-08 e 2008-09, actualmente compite na Liga EBA.

Outro deporte importante na cidade é o fútbol, deporte no cal salienta a
Sociedade Deportiva Compostela, equipo que competiu na Primeira División
Española, onde ocupa o 39º posto da clasificación histórica, durante catro
tempadas consecutivas (entre a 1994-95 e 1997-98), mais tralo descenso de
categoría, os malos resultados deportivos e a mala situación económica que
atravesou o club dende o descenso levárono á súa desaparición como empresa en
Agosto do 2010, fundándose no seu lugar a Sociedade Deportiva Campus Stellae,
quen continuou a historia do Compostela. O 22 de xullo do 2011 anunciouse que o
club recuperaba a súa denominación orixinal, logo de que o actual presidente, o
empresario Antonio Quinteiro asumira a débeda do club. O Compostela, que na
tempada 2012-13 ascendeu da terceira á segunda división B, disputa os seus
partidos no Estadio Multiusos de San Lázaro, cunha capacidade para 14.000
espectadores. Outros clubs de fútbol importantes da cidade son o Santiago de
Compostela Club de Fútbol, que competiu na Preferente Autonómica ata a tempada
2011-12; e o desaparecido Sociedad Deportiva Ciudad de Santiago, que chegou a
xogar na Segunda División B na tempada 2008-09, xogando tamén como local en San
Lázaro.

Outro deporte representativo da cidade é o waterpolo, representado polo Club
Waterpolo Santiago, que compite na Liga Galega de Wáter-polo e que se proclamou
catro veces campión da Copa Galega (3 en categoría masculina e 1 en categoría
feminina). O hóckey a patíns é un deporte que vai gañando popularidade na
capital de Galicia, estando representado por dous clubs que centran a súa
actividade principalmente nas categorías de base, o Club de Hockey Compostela e
o H.C. Raxoi.

A Cidade da Cultura é un complexo arquitectónico, cultural e de entretemento
situado no monte Gaiás, moi preto do centro urbano de Santiago. O complexo do
Gaiás ocupa unha superficie de 141.800 m2 e, nos catro edificios rematados,
alberga:

O proxecto inicial prevía tamén un Centro da Música e das Artes Escénicas e un
Centro de Arte Internacional. Porén, en marzo de 2013, o Parlamento de Galicia
acordou paralizar definitivamente as obras pendentes.

O Concello de Santiago de Compostela forma parte, dende o ano 1996, da
Asociación Internacional de Cidades Educadoras (AICE), que busca impulsar
colaboracións e accións concretas entre as cidades, participar e cooperar
activamente en proxectos, e intercambios de experiencias con grupos e
institucións con intereses comúns.

A cidade contaba en 2010 con 21 centros de atención de primeira infancia (15
privados e 6 públicos), 35 centros de educación infantil (17 públicos, 3
privados e 15 concertados), 29 centros de educación primaria (14 públicos, 3
privados e 12 concertados), 19 centros de educación secundaria (8 públicos, 3
privados e 8 concertados), 15 centros de bacharelato (9 públicos e 6 privados) e
15 centros de formación profesional (9 públicos e 6 privados). Os alumnos que
estaban a estudar na ensinanza non universitaria nese ano chegaban a 20.500.

A USC data de finais do século XV, sendo a primeira creada en Galiza. En 2012 o
número de alumnos matriculados era de 26.401, dos cales 16.800 eran homes e
9.601 mulleres. A universidade conta con dous campus, vinte e tres facultades e
dúas Escolas Técnicas Superiores, ademais de tres Escolas Universitarias
adscritas e 5 centros vinculados.

Para unha lista completa de todos os lugares do concello de Santiago de
Compostela vexa: Lugares de Santiago de Compostela.



https://gl.wikipedia.org/wiki/Fringe

Fringe é unha serie de televisión de ciencia ficción estadounidense creada por
J.J. Abrams, Alex Kurtzman e Roberto Orci. A serie tivo a súa estrea o 9 de
setembro de 2008 na cadea Fox e rematou as súas emisións o 18 de xaneiro de
2013, tras cinco temporadas e 100 episodios. A historia xira ao redor de Olivia
Dunham (Anna Torv), Peter Bishop (Joshua Jackson) e Walter Bishop (John Noble),
membros dun equipo de investigación, a División Fringe, pertencente ao Federal
Bureau of Investigation e con base en Boston, Massachusetts baixo a supervisión
do Departamento de Seguridade Nacional. O equipo emprega técnicas de
investigación do FBI e da ciencia límite para resolver unha serie de
acontecementos inexplicables que gardan relación cun universo paralelo. A serie
foi descrita como un híbrido de The X-Files, Altered States e The Twilight Zone.

O formato da serie combina elementos dos dramas procedimentais, así como dos
seriais. A serie comezou dun xeito tradicional co "misterio da semana" para
facerse máis serial co paso das temporadas. Con todo, a meirande parte dos
episodios conteñen unha trama independente, contando con varios episodios que
exploran a mitoloxía da serie.

As primeiras críticas da primeira temporada eran displicentes, pero fixéronse
máis favorables co paso das temporadas, a medida que a serie exploraba a súa
mitoloxía, incluíndo os universos paralelos e as liñas do tempo alternativas.
Tanto o programa como o elenco e o equipo foron nomeados a moitos premios
importantes.

En Galicia, a TVG comezou as emisións de Fringe na súa versión dobrada ao galego
desde o 5 de xullo de 2011. A partir do 28 de setembro de 2011, a tvG2 pasou a
ofrecer os novos episodios. Ata xullo de 2016, a tvG2 unicamente emitiu as tres
primeiras temporadas e sucesivas reposicións das mesmas. O 18 de xullo de 2016
pasou a emitir capítulos de estrea da cuarta temporada.

Fringe segue as investigacións da División Fringe, un equipo pertencente ao
Federal Bureau of Investigation, conformado pola axente Olivia Dunham; o doutor
Walter Bishop, un arquetípico científico tolo; e Peter Bishop, o fillo de Walter
e experto en numerosas materias. Ademais, Phillip Broyles é o director da
división e a axente Astrid Farnsworth encárgase de axudar a Walter nas súas
tarefas no laboratorio. A División Fringe investiga casos relacionados con
ciencia límite ou marxinal, que van desde experimentos transhumanistas fallidos,
pasando pola perspectiva dunha singularidade tecnolóxica destrutiva, ata unha
posible colisión de dous universos paralelos. A miúdo, a División Fringe topa
con biotecnoloxía avanzada desenvolvida por unha compañía chamada Massive
Dynamic, fundada polo antigo compañeiro de Walter, o doutor William Bell, e
dirixida pola súa amiga común, Nina Sharp. Asemade, o equipo está vixiado por un
grupo de homes calvos e pálidos denominados "Observadores".

A primeira temporada presenta a División Fringe e introduce as primeiras
investigacións ao redor dunha serie de casos que conforman algo que denominan "o
Patrón", na súa maior parte orquestrados por unha rede internacional de
científicos sen escrúpulos coñecida como ZFT (Zerstörung durch Fortschritte der
Technologie; en galego, Destrución mediante o avance da tecnoloxía) e dirixida
por David Robert Jones. Esta organización prepara unha catástrofe mundial que
pretende causar a fin do mundo. A ameaza da ZFT semella rematar cando Peter mata
a Jones cando intenta cruzar a un universo paralelo. Olivia descobre que, de
nena, foi unha suxeita de probas de Walter nos seus experimentos cunha droga
nootrópica, o Cortexiphan, que lle proporcionou débiles habilidades psiónicas.
Walter tamén debe facer fronte á volta á vida normal ao coidado do seu fillo
Peter despois de pasar dezasete anos internado nunha institución mental, ademais
de agochar o feito de que Peter pertence ao universo paralelo, mentres que o seu
fillo morrera de neno.

Na segunda temporada, finalmente atópase que os incidentes van en conxunción
coas actividades dun universo paralelo que está a sufrir singularidades
gravitacionais naqueles puntos débiles que hai no tecido entre ambos os mundos.
No outro universo, os científicos desenvolveron unha substancia semellante ao
ámbar que é capaz de illar estas singularidades xunto coas persoas que estivesen
no lugar no momento de liberar esa substancia. A División Fringe ten que abordar
máis casos que levan ao que semella unha guerra entre o universo paralelo e o
primeiro, este último inzado de híbridos entre humano e máquina, os multiformas,
enviados polo universo paralelo. Walter vese na obriga de revelar a Peter que
provén do universo paralelo e que substituíu ao seu Peter, que morrera dunha
enfermidade xenética. Walter cruzara ao outro universo desde o conxelado lago
Reiden en 1985 para administrar a cura á versión alternativa de Peter. Pero,
tras destruír a dose da cura durante o transporte, acaba por levar consigo ao
neno ao seu lado. No seu regreso, o xeo rompe a caen á auga, pero un dos
Observadores, Setembro, sálvaos e lembra a Walter a importancia de Peter. As
singularidades no universo paralelo comezan por mor da intrusión de Walter nel,
co lago Reiden como epicentro.

A terceira temporada presenta episodios que alternan entre os dous universos.
"Walternativo", a versión alternativa de Walter, é o Secretario de Defensa dos
EUA e artellou os seus plans para ensamblar as pezas dunha arma da fin do mundo
que unicamente reacciona á bioloxía de Peter. Tamén envía á súa Olivia ao
primeiro universo para suplantar a identidade da axente e montar a versión da
máquina presente no primeiro universo. Entrementres, aproveita para estudar a
Olivia e os poderes que lle induciron os experimentos realizados nela co
Cortexiphan. Por casualidade, a Olivia do universo alternativo queda embarazada
dun fillo de Peter, Henry, antes de ser levada de novo ao seu universo.
Walternativo provoca a aceleración do embarazo para conseguir unha mostra do
sangue do bebé co fin de empregala para activar a máquina. Peter, coa axuda de
Olivia, entra na versión do primeiro universo da máquina e experimenta unha
visión do futuro onde o universo paralelo fora destruído e na que o primeiro
universo está a piques de sufrir mesmo destino. De volta ao presente, Peter
altera o seu plan e utiliza a máquina para crear unha ponte e unir nunha sala
aos habitantes de ambos os dous universos para que poidan resolver o seu dilema.
Non obstante, Peter desaparece e tanto os dous Walter coma as dúas Olivia
esquecen a súa existencia.

A cuarta temporada comeza nunha liña do tempo alternativa, na que Setembro non
salvou a versión alternativa de Peter en 1985, segundo os Observadores. Isto
crea un efecto bolboreta e inflúe no pasado dos personaxes principais, pero
tamén estabiliza os dous universos debido á creación da ponte entre eles. Peter
reaparece axiña nesta nova cronoloxía grazas ás accións da División Fringe da
cronoloxía alternativa. Despois de atopar algunhas dificultades, ambas as
divisións Fringe confían nel e Peter préstalles a súa axuda cos casos que
investigan. Asemade, Peter busca o xeito de regresar á súa liña do tempo ao
comprobar que os seus recordos están alterando os recordos da Olivia desta
cronoloxía. Non obstante, tras atopar a Setembro ferido, Peter descobre que esta
liña do tempo é realmente a súa e, logo de sabelo, retoma a súa relación amorosa
con Olivia. Setembro tamén revela que os Observadores tiveran que eliminar o
fillo de Peter, Henry, para asegurar a creación do seu futuro. Non obstante,
sinala que a futura filla de Peter e Olivia será importante. Entrementres,
William Bell dá ordes a David Robert Jones, vivo nesta cronoloxía, de traballar
coa versión de Nina Sharp do universo paralelo para sincronizar os dous
universos, co obxectivo de destruílos coa axuda dos poderes que o Cortexiphan
deu a Olivia, para así crear un terceiro universo baixo o seu control. A
División Fringe vese na obriga de pechar a ponte dimensional, pero isto non
detén o plan de Bell. Walter soamente ve unha opción para salvar o mundo:
disparar e matar a Olivia, parando o proceso coa súa morte. Bell consegue
escapar, e Walter extrae a bala da cabeza de Olivia para permitir que o
Cortexiphan cure os tecidos e devolva a Olivia á vida. Despois destes
acontecementos, a División Fringe recibe un maior orzamento. Ademais, Olivia
descobre que está embarazada de Peter. Con todo, Setembro aparécelle a Walter e
alértao de que "xa veñen", facendo alusión a un futuro distópico do ano 2036
visto no episodio "Letters of Transit" no que os Observadores, despois de
arruinaren a Terra nun futuro distante, viaxaran atrás no tempo ata o 2015 e
purgaran gran parte da humanidade para tomaren o mundo como seu. Os Observadores
subxugan aos superviventes e modifican o medio ambiente do planeta para facelo
máis axeitado para eles.

A quinta e última temporada continúa a historia en 2036 onde a deixara o
episodio "Letters of Transit"; os membros da División Fringe foron capaces de
meterse en ámbar para evitar seren capturados despois da purga levada a cabo
polos Observadores en 2015. Henrietta ("Etta"), a filla de Peter e Olivia que
desaparecera pouco despois da chegada dos Observadores en 2015, consegue
reunilos de novo. Walter revela que el e mais Setembro desenvolveran un plan
para derrotar os Observadores. O plan estaba explicado en gravacións feitas
nunha serie de cintas de vídeo metidas tamén en ámbar e agochadas no laboratorio
de Walter na Universidade de Harvard. As citas levan ata varios compoñentes que
conforman un dispositivo, incluíndo un neno Observador chamado Michael. As
gravacións tamén aluden a un home chamado Donald que axudou a Walter na
preparación do plan. Etta é asasinada durante o seguimento das pistas deixadas
nas cintas, provocando que Olivia e Peter completen o plan na súa memoria. A
través de Michael, o equipo descobre que Donald é Setembro, que foi despoxado
dos seus poderes de Observador por axudar á División Fringe, e que Michael é o
seu fillo xenético, que fora criado deliberadamente como anomalía no futuro
distante dos Observadores. Setembro explica que o plan é enviar a Michael ao ano
2167, momento no que comezaron os experimentos xenéticos en humanos para
erradicar as emocións en favor da intelixencia, feito que levou á creación dos
Observadores. Ao mostrar aos científicos que Michael posúe tanto emocións como
intelixencia, os experimentos cesarían e nunca se crearían os Observadores.
Setembro prepárase para levar a Michael ao futuro cando o plan se pon en marcha,
pero recibe un disparo e morre no último momento; Walter, consciente de que ía
ter que facer un sacrificio, leva a Michael ao futuro para asegurarse de que o
plan se leve a cabo. Como predeciran, o tempo restablécese desde a invasión en
2015; os Observadores nunca invaden o planeta e Peter, Olivia e Etta viven as
súas vidas tranquilamente.

A maior parte do arco argumental de Fringe ten presente a existencia dun
universo paralelo que se asemella moito ao orixinal, malia contar con numerosas
idiosincrasias históricas. Exemplo disto son os ataques do 11 de setembro de
2001; malia que este acontecemento tamén ocorreu no universo paralelo, o World
Trade Center non foi danado nos ataques, deixando os edificios intactos na
cidade de Manhatan do universo paralelo, nos que se atopan as oficinas do doutor
William Bell.

Os produtores estaban moi interesados en construír un mundo, e a introdución do
universo paralelo na historia permitiulles crear un mundo moi similar con
numerosos detalles diferentes. Este universo paralelo tróuxolles a posibilidade
de mostrar "como as pequenas decisións que se toman definen a cadaquén como
persoa e poden cambiar a vida de moitos xeitos", segundo o codirector Jeff
Pinkner. Con todo, os produtores tamén se decataron de que o concepto do
universo paralelo podía ser confuso para os espectadores e introduciron
elementos aos poucos ao longo das dúas primeiras temporadas antes dunha maior
revelación ao final da segunda temporada e durante toda a terceira. J.H. Wyman
comentou que, a miúdo, pasaba as ideas da historia sobre o universo alternativo
a seu pai para ver se tiñan sentido e traballar naqueles aspectos do guión que
atopase confusos. A construción deste novo mundo tamén lles concedeu a
oportunidade de elaborar historias centradas unicamente nos personaxes do
universo paralelo, con case que ningunha ligazón cos personaxes principais. Nas
palabras de Wyman, puideron "facer dúas series a partir dunha soa".

Antes das pausas para a publicidade, móstrase rapidamente a imaxe dun glifo.
Abrams revelou nunha entrevista que os glifos tiñan un significado agochado.
"Trátase dunha cousa que facemos para a xente que queira descubrilo e seguir as
pistas, pero non é algo que un espectador teña que considerar ao ver a serie".
Abrams tamén dixo que as ras aparentemente non relacionadas cunha letra grega
phi (Φ) no seu lombo que aparecían nas promocións da serie teñen un significado
dentro do contexto da narración, dicindo que "é parte do código da serie". Un
editor da páxina web de tecnoloxía Ars Technica descubriu que o código de glifos
simplemente se trataba dun cifrado por substitución utilizado para deletrear
unha soa palabra relacionada co episodio. Ademais, algúns dos glifos teñen certa
importancia na resolución dalgún caso.

A secuencia de apertura estándar da serie inclúe imaxes dos glifos xunto a
palabras que representan temas da ciencia límite, como "teletransportación" e
"materia escura". Durante a terceira temporada, naqueles episodios que se
desenvolven principalmente no universo paralelo, aparecen novas palabras, como
"hipnose" e "neurociencia" seguindo un formato similar, aínda que cun ton
vermello de fondo no canto do azul orixinal. Estas diferenzas na cor levou aos
afeccionados a chamar o universo orixinal o universo azul, en contraste co
paralelo, o universo vermello. No episodio "Entrada" da terceira temporada, a
secuencia emprega unha mestura das versións azul e vermella, dado que os
acontecementos mostrados teñen lugar en ambos os dous universos por igual. Nos
dous episodios en modo de flashback, "Peter" e "Suxeito 13", introduciuse unha
nova variación da secuencia, con gráficos retro que lembran á tecnoloxía dos
anos 80 e frases como "computadores persoais" e "enxeñaría xenética". Pola súa
banda, o futuro distópico mostrado no episodio "O día que morremos" da terceira
temporada emprega un ton negro, con palabras como "esperanza" e "auga". O
primeiro episodio da cuarta temporada, "Neither Here Nor There" trae consigo un
ton ámbar na secuencia de apertura, con novos termos, que se mantén en case
todos os episodios da temporada. O episodio "Letters of Transit" da cuarta
temporada e todos os episodios da quinta temporada, que regresan ao futuro
universo distópico, mostran unha secuencia de apertura con tons fríos con termos
como "alegría", "pensamento privado" e "libre albedrío", conceptos e ideas
perdidos neste futuro. Cómpre dicir tamén que hai un fotograma na secuencia de
apertura no que aparecen rapidamente as palabras "Os Observadores están aquí".



https://gl.wikipedia.org/wiki/Evoluci%C3%B3n

A evolución é o cambio nas características herdadas das poboacións biolóxicas co
paso das xeracións. Os procesos evolutivos dan lugar a diversidade en todos os
niveis biolóxicos de organización, como as especies, os organismos individuais e
as moléculas como o ADN e proteínas. Todos os seres vivos da Terra descenden dun
antepasado común (LUCA) que viviu hai entre 3 500 e 3 800 millóns de anos. En
xullo de 2016, os científicos informaron da identificación dun conxunto de 355
xenes procedentes de LUCA en todos os organismos vivos da Terra. Os repetidos
eventos de especiación e de diverxencia dos seres vivos poden inferirse do
conxunto de trazos bioquímicos e morfolóxicos compartidos, ou das secuencias de
ADN compartidas. Estes trazos e secuencias homólogas son moi similares entre as
especies que comparten un antepasado común máis recente, e poden utilizarse para
reconstruír as historias evolutivas, utilizando tanto as especies existentes
coma o rexistro fósil. Os patróns existentes de biodiversidade foron modelados
pola especiación e pola extinción.

Charles Darwin foi o primeiro que formulou un argumento científico para a teoría
da evolución por selección natural. A evolución por selección natural é un
proceso que se pode inferir de tres feitos sobre as poboacións: primeiro,
prodúcese máis descendencia da que é posible que sobreviva; segundo, os trazos
varían entre os individuos, o que orixina diferentes taxas de supervivencia e
reprodución; e terceiro, as diferenzas nos trazos son herdables. Así, cando
morren os membros dunha poboación son substituídos pola proxenie dos pais que
estaban mellor adaptados para sobrevivir e reproducirse no medio ambiente no cal
ten lugar a selección natural. Este proceso crea e preserva trazos que son
aparentemente axeitados para o seu papel funcional. A selección natural é a
única causa coñecida da adaptación biolóxica, pero non a única causa da
evolución. Outras causas non adaptativas da evolución son a mutación e a deriva
xenética.

A inicios do século XX, os coñecementos da xenética clásica foron integrados coa
teoría de Darwin da evolución por selección natural coa creación da disciplina
da xenética de poboacións. A importancia da selección natural como causa da
evolución foi aceptada noutras ramas da bioloxía. Ademais, as nocións que se
mantiñan anteriormente sobre evolución, como a ortoxénese e o "progreso"
quedaron obsoletas. Os científicos continúan estudando varios aspectos da
evolución formulando e poñendo a proba hipóteses, construíndo teorías, usando
datos observacionais, e realizando experimentos de campo e de laboratorio. Os
biólogos están de acordo en que a descendencia con modificacións é un dos feitos
científicos establecidos con máis fiabilidade. En termos de aplicacións
prácticas, a comprensión da evolución foi instrumental para os desenvolvementos
de varios campos científicos e industriais, incluíndo a agricultura, medicina,
veterinaria e a bioloxía en xeral. Os descubrimentos feitos na bioloxía
evolutiva tiveron un impacto significativo non só nas áreas tradicionais da
bioloxía senón tamén noutras disciplinas académicas, incluíndo a antropoloxía e
a psicoloxía.

A idea de que un tipo de animal podía descender doutro tipo de animal remóntase
aos primeiros filósofos gregos presocráticos, como Anaximandro e Empédocles. A
diferenza destas visións materialistas, Aristóteles consideraba todas as cousas
naturais, non só as viventes, como concrecións (entelequias) imperfectas de
diferentes posibilidades naturais fixadas, o que se coñece como "formas",
"ideas", ou (nas traducións latinas) "especies". Isto formaba parte do
coñecemento teleolóxico da natureza na cal todas as cousas estaban destinadas a
xogar un papel na orde cósmica divina. O poeta e filósofo romano Lucrecio
propuxo a posibilidade de que existisen cambios evolutivos nos organismos, na
súa obra De rerum natura. Variacións desta idea fixéronse comúns na Idade Media,
e foron integradas dentro das ensinanzas cristiáns, pero Aristóteles non esixía
que cada tipo real de animal correspondese a unha forma metafísica exacta, e deu
exemplos específicos de como se podían chegar a formar novos tipos de seres
vivos.

No século XVII o novo método da ciencia moderna rexeitaba o enfoque de
Aristóteles, e procuraba as explicacións dos fenómenos naturais nas leis da
natureza, que eran as mesmas para todas as cousas visibles, e non necesitaba
asumir ningunha categoría natural fixada, nin ningunha orde cósmica divina. Pero
este novo enfoque tardou moito en aplicarse ás ciencias biolóxicas, que se
converteron no último bastión do concepto de tipos naturais fixos. John Ray usou
un dos termos anteriormente máis xerais para os tipos naturais fixos,
"especies", para aplicalo aos tipos de animais e plantas, pero a diferenza de
Aristóteles el identificou estritamente cada tipo de cousa viva como unha
especie, e propuxo que cada especie podía definirse por características que se
perpetuaban en cada xeración. A clasificación biolóxica introducida por Carolus
Linnaeus en 1735 tamén consideraba que as especies eran fixas segundo os plans
divinos.

Outros naturalistas do seu tempo especularon sobre o cambio evolutivo das
especies ao longo do tempo de acordo coas leis naturais. Maupertuis escribiu en
1751 sobre as modificacións naturais que ocorrían durante a reprodución e que se
acumulaban ao longo de moitas xeracións para producir novas especies. Buffon
suxeriu que as especies podían dexenerar orixinando diferentes organismos, e
Erasmus Darwin propuxo que todos os animais de sangue quente puideron descender
dun só microorganismo (ou "filamento"). O primeiro esquema propiamente
evolucionista foi a teoría da "transmutación" de Lamarck de 1809. Esta teoría
consideraba que a xeración espontánea producía continuamente formas de vida
simples e orixinábase unha maior complexidade en liñaxes paralelas cunha
tendencia inherente a progresar, e que a nivel local estas liñaxes se adaptaban
ao medio ambiente ao herdaren cambios causados polo uso ou desuso de órganos
feito polos seus pais. Este último proceso denominouse despois "lamarckismo".
Estas ideas foron condenadas polos naturalistas establecidos como especulacións
carentes de apoio empírico. En particular Georges Cuvier insistía en que as
especies non estaban relacionadas entre si e eran fixas, as súas semellanzas
reflectían o deseño divino para satisfacer as súas necesidades funcionais.
Mentres tanto, William Paley desenvolveu as ideas de Ray do deseño benevolente
no seu libro de 1802 Natural Theology or Evidences of the Existence and
Attributes of the Deity (Teoloxía natural ou probas da existencia e atributos da
deidade), que propoñía que as complexas adaptacións observadas eran evidencia do
deseño divino, o cal Charles Darwin ao principio admiraba, pero despois acabou
criticando.

A ruptura fundamental co concepto de especie fixa (fixismo) en bioloxía empezou
coa teoría da evolución por selección natural, que formulou Charles Darwin.
Darwin, en parte influenciado polo An Essay on the Principle of Population
(Ensaio sobre o principio da poboación) de Thomas Robert Malthus, fixo notar que
o crecemento da poboación dos distintos seres vivos leva a unha "loita pola
existencia" na cal as variacións favorables poderían prevalecer mentres que
outras perecerían. En cada xeración, moitos dos descendentes non conseguen
sobrevivir ata a idade reprodutiva debido á limitación dos recursos do seu
medio. Isto podía explicar a formación dunha diversidade de animais e plantas a
partir dun antepasado común por medio do funcionamento das leis naturais, que
funcionaban igual para todo tipo de cousas. Darwin estivo desenvolvendo a súa
teoría da "selección natural" desde 1838 en adiante ata que Alfred Russel
Wallace lle enviou unha teoría semellante en 1858. Ambos os dous presentaron
documentos por separado á Sociedade linneana de Londres. A finais de 1859, o
libro publicado por Darwin A orixe das especies explicou a selección natural en
detalle e dun modo que fixo que se producise unha crecente aceptación da
evolución darwinista. Thomas Henry Huxley aplicou as ideas de Darwin aos
humanos, usando a paleontoloxía e a anatomía comparada para proporcionar
evidencias de que os homes e os simios compartían un antepasado común. Na súa
época a algúns lles molestou esta idea, xa que implicaba que os humanos non
ocupaban un sitio especial no Universo.

Os mecanismos precisos da herdanza reprodutiva e da orixe dos novos trazos
seguía sendo un enigma. Ao final da súa vida Darwin desenvolveu a súa teoría
provisional da panxénese. En 1865 Gregor Mendel informou que as características
xenéticas se herdaban dunha maneira predicible por medio da distribución
independente e a segregación de "elementos" (máis tarde chamados xenes). As leis
de Mendel da herdanza finalmente substituirían á teoría da panxénese de Darwin.
Despois, August Weismann fixo a importante distinción entre as células da liña
xerminal (liña dos espermatozoides e óvulos) e as células somáticas do corpo,
demostrando que a herdanza se transmite só a través da liña xerminal. Hugo de
Vries conectou a teoría da panxénese de Darwin coa distinción de Weismann entre
células xerminais e somáticas e propuxo que os panxenes de Darwin estaban
concentrados no núcleo celular e cando se expresaban podían moverse ao
citoplasma para cambiar a estrutura celular (o que hoxe sabemos que non é
exactamente así). De Vries foi tamén un dos investigadores que fixo que se
coñecesen os traballos de Mendel, e cría que a os trazos mendelianos se debían á
transferencia de variacións herdables na liña xerminal. Para explicar como se
orixinaban as novas variacións, De Vries desenvolveu unha teoría da mutación que
orixinou unha división temporal entre os que aceptaban a evolución darwinista e
os biométricos que apoiaban a de Vries. Coa chegada do século XX, os pioneiros
no campo da xenética de poboacións, como J. B. S. Haldane, Sewall Wright, e
Ronald Fisher, estableceron os alicerces da evolución sobre unha base
estatística robusta. Fíxose entón evidente a falsa contradición ente a teoría de
Darwin, as mutacións xenéticas, e a herdanza mendeliana, que foron
reconciliadas.

Nas décadas de 1920 e 1930 a síntese evolutiva moderna conectou a selección
natural, a teoría da mutación, e a herdanza mendeliana nunha teoría unificada
que se aplicou de forma xeral en todas as pólas da bioloxía. A síntese moderna
podía explicar os patróns observados nas especies en termos de poboacións, a
través de fósiles transicionais en palaeontoloxía, e por medio de complexos
mecanismos celulares na bioloxía do desenvolvemento. A publicación da estrutura
do ADN por James Watson e Francis Crick en 1953 demostrou a base física da
herdanza. A bioloxía molecular mellorou moito a nosa comprensión das relacións
entre xenotipo e fenotipo. Fixéronse tamén moitos avances en sistemática
filoxenética, mapando a transición dos trazos xenéticos nun marco comparativo e
comprobable que levou á publicación e uso de árbores filoxenéticas evolutivas.
En 1973, o biólogo evolucionista Theodosius Dobzhansky escribiu que "nada en
bioloxía ten sentido se non está baixo a luz da evolución", porque explica as
relacións do que antes parecían feitos inconexos da historia natural nun corpo
de coñecementos coherente explicativo que describe e predí moitos feitos
observables sobre a vida no noso planeta. Desde entón, a síntese moderna
ampliouse moito máis para explicar os fenómenos biolóxicos a través da escala
integradora completa da xerarquía biolóxica, desde os xenes ata as especies.
Esta ampliación denominouse bioloxía evolutiva do desenvolvemento.

A evolución nos organismos ocorre por medio de cambios nos trazos herdables (as
características particulares dun organismo). Nos humanos, por exemplo, a cor dos
ollos é unha característica herdada e un individuo pode herdar o "trazo ollos
castaños" dun dos seus parentes. Os trazos ou caracteres herdados están
controlados por xenes e o conxunto completo de xenes do xenoma dun organismo
coas variantes concretas que este posúe son o xenotipo dese organismo.

O conxunto completo de trazos observables ou detectables que forman a estrutura
e comportamento dun organismo denomínase fenotipo. Estes trazos orixínanse pola
interacción do seu xenotipo co ambiente. Como resultado, moitos aspectos do
fenotipo dun organismo non se herdan. Por exemplo, o bronceado da pel depende da
interacción entre o xenotipo dunha persoa e a luz do sol, polo que o bronceado
non se transmite de pais a fillos. Porén, algunhas persoas póñense morenas con
máis facilidade que outras, debido a diferenzas nos seus xenotipos; un exemplo
extremo é o das persoas que herdan o carácter albinismo, que teñen falta do
pigmento da pel melanina, non se poden poñer morenos e son moi propensos ás
queimaduras solares.

Os trazos herdables pasan dunha xeración á seguinte por medio do ADN
cromosómico, unha molécula que codifica a información xenética. O ADN é un longo
polímero composto por catro tipo de bases. A secuencia de bases dunha
determinada molécula de ADN especifica a información xenética, de maneira
similar a como unha secuencia de letras serve para escribir unha frase. Antes de
que a célula se divida, o ADN é copiado, para que cada unha das células fillas
resultantes herde a secuencia de ADN. As porcións dunha molécula de ADN que
especifican unha soa unidade funcional denomínanse xenes, e os diferentes xenes
teñen diferentes secuencias de bases. Nas células, as longas fibras de ADN
asociadas con proteínas forman estruturas condensadas chamadas cromosomas. A
localización específica dunha secuencia de ADN nun cromosoma denomínase locus.
Se a secuencia de ADN nun locus varía entre individuos, as diferentes formas
desta secuencia denomínanse alelos. Por tanto, un xene dunha especie pode ter
varios alelos na poboación. As secuencias de ADN poden cambiar por medio de
mutacións, orixinando novos alelos. Se ten lugar unha mutación nun xene, o novo
alelo pode afectar o trazo que ese xene controla (ou sobre o que inflúe),
alterando o fenotipo do organismo. Porén, aínda que esta simple correspondencia
entre alelo e trazo (ou carácter) funciona nalgúns casos, a maioría dos trazos
son máis complexos e están controlados por varios xenes que interaccionan (hai
moitas posibilidades como os caracteres cuantitativos, epistase etc.).

Descubrimentos máis recentes confirmaron importantes exemplos de cambios
herdables que non se poden explicar por cambios na secuencia de nucleótidos do
ADN, que se clasifican como sistemas de herdanza epixenéticos. A metilación do
ADN que marca a cromatina, os bucles metabólicos autosostibles, o silenciamento
de xenes por interferencia de ARN e a conformación tridimensional de certas
proteínas (como os prións) son áreas onde se descubriron sistemas de herdanza
epixenética a nivel de organismo. Os biólogos do desenvolvemento suxiren que as
complexas interaccións nas redes xenéticas e a comunicación entre as células
poden orixinar variacións herdables que poden subxacer na mecánica da
plasticidade do desenvolvemento e a canalización. A heredabilidade pode tamén
ocorrer a grandes escalas, como pode ser, por exemplo, a herdanza ecolóxica polo
proceso de construción de nicho, que se define polas actividades regulares e
repetidas dos organismos no seu ambiente. Isto xera un legado de efectos que
modifica e retroalimenta o réxime de selección de subseguintes xeracións. Os
descendentes herdan xenes xunto coas características ambientais xeradas polas
accións ecolóxicas dos seus devanceiros. Outros exemplos de heredabilidade na
evolución que non están baixo o control directo dos xenes son a herdanza de
trazos culturais e a simbioxénese.

O fenotipo de cada organismo individual depende do seu xenotipo e da influencia
do ambiente no que vive. Unha parte substancial da variación nos fenotipos dunha
poboación débese á diferenza nos seus xenotipos. A síntese evolutiva moderna
define evolución como o cambio co paso do tempo nesta variabilidade xenética. A
frecuencia dun determinado alelo faise máis ou menos prevalente en relación con
outras formas dese xene. A variabilidade desaparece cando un novo alelo chega ao
punto en que se fixa, é dicir, cando desaparece totalmente da poboación ou
substitúe por completo o alelo ancestral.

A selección natural só causa evolución se hai variabilidade xenética dabondo
nunha poboación. Antes do descubrimento da xenética mendeliana, unha hipótese
habitual era a herdanza mesturada. Pero con este tipo de herdanza, as variacións
xenéticas perderíanse rapidamente, facendo imposible a evolución por selección
natural. A lei ou principio de Hardy-Weinberg é unha solución para explicar como
se mantén a variabilidade nunha poboación con herdanza mendeliana. As
frecuencias dos alelos (variacións nun xene) permanecen constantes en ausencia
de selección, mutación, migración e deriva xenética (ver máis abaixo).

A variabilidade procede das mutacións que experimenta o material xenético, da
redistribución dos xenes por medio da reprodución sexual e da migración entre
poboacións (fluxo xénico). Malia a constante introdución de novas variacións
polas mutacións e o fluxo xénico, a maioría do xenoma dunha especie é idéntico
en todos os individuos desa especie. Porén, mesmo se hai só relativamente poucas
diferenzas no xenotipo isto pode producir grandes diferenzas no fenotipo: por
exemplo, os chimpancés e os humanos difiren en só un 5% dos seus xenomas.

As mutacións son cambios na secuencia de ADN do xenoma dunha célula. Cando
ocorre unha mutación, pode non ter efecto, alterar o produto dun xene, ou
impedir que o xene funcione. Baseándose nos estudos realizados na mosca
Drosophila melanogaster, suxeriuse que se unha mutación cambia a proteína
producida por un xene, isto seguramente será prexudicial, xa que aproximadamente
o 70% destas mutacións teñen efectos daniños, e o resto en canto aos seus
efectos son neutras ou lixeiramente beneficiosas.

As mutacións poden afectar a grandes seccións dun cromosoma, que se poden
duplicar (xeralmente por recombinación xenética), o cal pode introducir copias
extra dun xene nun xenoma. As copias extra dos xenes son unha fonte importante
da materia prima necesaria para que evolucionen novos xenes. Isto é importante
porque a maioría dos novos xenes evolucionan dentro de familias xénicas a partir
de xenes preexistentes que comparten antepasados comúns. Por exemplo, o ollo
humano utiliza catro xenes para construír estruturas que captan a luz: tres son
para a visión da cor (conos) e unha para a visión nocturna (bastón), pero os
catro descenden dun só xene ancestral.

Os novos xenes poden xerarse a partir dun xene ancestral se unha copia orixinada
por duplicación muta e adquire unha nova función. Este proceso é máis fácil unha
vez que o xene se duplicou porque iso incrementa a redundancia do sistema (a
mesma cousa fana dous xenes); un xene dese par pode adquirir unha nova función
mentres que a outra copia continúa realizando a súa función orixinal. Outros
tipos de mutacións poden mesmo xerar xenes completamente novos a partir de ADN
que previamente era non codificante.

A xeración de novos xenes pode tamén implicar a duplicación de pequenas partes
de varios xenes, e estes fragmentos despois poden recombinarse para formar novas
combinacións con novas funcións. Cando os novos xenes se ensamblan a partir do
rearranxo de partes preexistentes, os dominios proteicos actúan como módulos con
funcións independentes simples, que se poden mesturar e unir para producir novas
combinacións con novas e complexas funcións. Por exemplo, as policétido sintases
son grandes encimas que producen antibióticos; estes encimas conteñen ata cen
dominios independentes, cada un dos cales cataliza un paso do proceso xeral da
síntese, como un paso nunha cadea de montaxe.

Nos organismos asexuais, os xenes hérdanse todos xuntos, ou ligados, xa que non
se poden mesturar con outros xenes doutros individuos durante a reprodución.
Polo contrario, a descendencia dos organismos sexuais contén mesturas aleatorias
dos cromosomas dos seus proxenitores que se formaron por distribución
independente (tipicamente a metade dos cromosomas procede da nai e o outra
metade do pai). Nun proceso relacionado chamado recombinación homóloga, os
organismos sexuais intercambian ADN entre dous cromosomas que se corresponden
(os chamados pares de cromosomas homólogos). A recombinación e a distribución
independente non alteran as frecuencias dos alelos, pero si crean novas
combinacións de alelos que levará o individuo, producindo unha descendencia con
novas combinacións de alelos, que non van ser iguais ás dos seus pais. O sexo
xeralmente incrementa a variabilidade xenética e pode incrementar a taxa de
evolución.

O fluxo xénico ou xenético é o intercambio de xenes entre as poboacións dunha
especie e entre especies. Xa que logo, pode ser unha fonte de variabilidade nova
para unha poboación ou especie. O fluxo xénico pode ser causado polo movemento
de individuos entre poboacións separadas dunha especie, como pode ser o
movemento de ratos de poboacións do interior do continente cara ás poboacións
costeiras, ou o movemento de pole entre plantas herbáceas tolerantes a metais
pesados (que viven en áreas contaminadas con eses metais) e outras sensibles a
eses metais.

A transferencia de xenes entre especies distintas inclúe a formación de
organismos híbridos e o transferencia horizontal de xenes. A transferencia
horizontal de xenes é a transferencia de material xenético dun organismo a outro
que non forma parte da súa proxenie, e é máis común entre as bacterias. En
medicina, isto contribúe ao espallamento da resistencia a antibióticos, que
ocorre cando unha bacteria adquire xenes de resistencia transferidos doutra
especie (ou cepa) coa que convive. A transferencia horizontal de xenes desde as
bacterias aos eucariotas tamén ocorreu, como nos lévedos Saccharomyces
cerevisiae e no escaravello Callosobruchus chinensis. Un exemplo de
transferencia a grande escala son os eucariotas rotíferos bdeloideos, que
recibiron todo un conxunto de xenes das bacterias, fungos e plantas. Os virus
poden tamén transferir ADN dun organismo a outro, mesmo de distintos dominios
dos seres vivos.

A transferencia de xenes a grande escala ocorreu tamén entre os antepasados das
células eucariotas e as bacteria, durante a adquisición dos cloroplastos e
mitocondrias mediante un proceso de endosimbiose. É posible que os eucariotas
como tales se orixinasen por transferencia horizontal de xenes entre as
bacterias e as arqueas.

Desde unha perspectiva neodarwinista, a evolución ocorre cando se producen
cambios na frecuencia dos alelos nunha poboación de organismos que se poden
aparear entre si. Por exemplo, se o alelo para a cor negra nunha poboación de
avelaíñas (lepidópteros) se fai máis común, iso supón un cambio evolutivo. Os
mecanismos que poden orixinar estes cambios nas frecuencias dos alelos son a
selección natural, a deriva xenética, o autostop xenético, a mutación e o fluxo
xénico.

A evolución por medio da selección natural é o proceso polo cal as mutacións
xenéticas que melloran a reprodución (posibilidade de deixar fillos) fanse máis
comúns e mantéñense en sucesivas xeracións dunha poboación. A miúdo tense
considerado como un mecanismo "evidente" porque se segue necesariamente de tres
simples feitos:

Estas condicións producen unha competición entre os organismos por sobrevivir e
reproducirse. En consecuencia, os organismos con trazos ou características que
lles dan vantaxe sobre os seus competidores transmiten eses trazos vantaxosos
aos seus fillos, mentres que os trazos que non confiren vantaxe non se
transmiten á seguinte xeración na mesma proporción.

O concepto central de selección natural é a chamada eficacia biolóxica, aptitude
biolóxica ou fitness evolutiva dun organismo. A fitness mídese pola capacidade
dun organismo de sobrevivir e reproducirse, o cal determina a magnitude da súa
contribución xenética á seguinte xeración. Porén, a fitness dun organismo non é
o mesmo que o seu número total de fillos, senón que vén indicada pola proporción
de xeracións seguintes que levan os xenes dese organismo . Por exemplo, se un
organismo puido sobrevivir ben e reproducirse rapidamente, pero a súa
descendencia estaba formada por individuos que eran todos demasiado pequenos e
febles como para sobrevivir, este organismo vai facer finalmente unha
contribución xenética pequena ás futuras xeracións (haberá poucos xenes
procedentes del nas seguintes xeracións) e entón habería que considerar que tiña
unha baixa fitness.

Se un alelo incrementa a fitness máis que outros alelos dun determinado xene,
entón con cada xeración ese alelo farase máis común na poboación. Estes trazos
dise que son "seleccionados favorablemente". Exemplos de trazos que poden
incrementar a fitness son os que melloran a supervivencia e incrementan a
fecundidade. Inversamente, a diminución da fitness causada por ter alelos menos
beneficiosos ou deletéreos fai que eses alelos se fagan máis raros (son
"seleccionados en contra"). É importante subliñar que a fitness dun alelo non é
unha característica fixada; porque se se producen cambios no ambiente, trazos
que eran previamente neutrais ou daniños poden pasar a ser beneficiosos, e
outros que previamente eran beneficiosos poden pasar a ser prexudiciais. Porén,
mesmo se a dirección da selección se inverte deste modo, os trazos que se
perderon no pasado poden non reevolucionar de forma idéntica (ver lei de Dollo).

A selección natural nunha poboación dun trazo que pode variar nun rango de
valores, como a altura, pode clasificarse en tres tipos. O primeiro é a
selección direccional, que é un cambio no valor medio dun trazo co tempo (por
exemplo, organismos que se van facendo pouco a pouco máis altos). Outro tipo é a
selección disruptiva, que é a selección en favor dos valores extremos do trazo,
que con frecuencia dá lugar a que se fagan máis comúns dous valores diferentes
moi separados, e haxa unha selección en contra dos valores medios. Isto ocorre,
por exemplo, cando tanto os organismos altos coma os baixos teñen unha vantaxe,
pero non os de tamaños medios. Finalmente, na selección estabilizante hai
selección en contra dos trazos extremos tanto os moi elevados como os moi
pequenos, o que fai que diminúa a varianza arredor do valor medio e haxa menos
diversidade. Isto faría, por exemplo, que os organismos se fixeran pouco a pouco
todos da mesma altura.

Un caso especial de selección natural é a selección sexual, que é a selección a
favor de calquera trazo que incremente o éxito no apareamento ao incrementar o
atractivo dun organismo para conseguir potenciais parellas. Os trazos que
evolucionaron por medio da selección sexual son particularmente salientables nos
machos dalgunhas especies animais. A pesar de que características como ter
cornamentas incómodas, chamadas de apareamento ou brillantes cores que poden
atraer a atención dos depredadores, fan decrecer a supervivencia dos machos,
esta desvantaxe compénsase co seu maior éxito reprodutivo.

A selección natural na maior parte dos casos fai da "natureza" o árbitro que
determina que individuos ou trazos individuais é máis probable que sobrevivan. A
"natureza" neste sentido significa un ecosistema, que é o sistema no cal os
organismos interaccionan con todos os demais elementos que os rodean, tanto
abióticos (físicos, químicos) coma bióticos (seres vivos), no seu medio ambiente
local. Eugene Odum, fundador da ecoloxía, definiu ecosistema como: "Calquera
unidade que inclúa todos os organismos...dunha determinada área que
interaccionan co ambiente físico para que un fluxo de enerxía leve a definir
claramente estruturas tróficas, diversidade biótica e ciclos materiais (por
exemplo, o intercambio de materiais entre as partes vivas e non vivas) nese
ecosistema." Cada poboación nun ecosistema ocupa un diferente nicho ecolóxico,
ou posición, establecendo distintas relacións con outras partes do sistema.
Estas relacións implican a historia da vida do organismo, a súa posición na
cadea trófica e a súa distribución xeográfica. Esta comprensión ampla da
natureza permite aos científicos delinear forzas específicas que, en conxunto,
comprenden a selección natural.

A selección natural pode actuar en diferentes niveis de organización, como os
xenes, células, individuos, grupos de individuos e especies. A selección pode
actuar a múltiples niveis simultaneamente. Un exemplo de selección que ocorre a
un nivel inferior ao de individuo é a dos xenes chamados transposóns, que poden
replicarse e espallarse por todo o xenoma. A selección a nivel superior ao de
individuo, como a selección de grupo, pode permitir a evolución da cooperación,
como se discutiu antes.

Ademais de ser unha das fontes principais de variabilidade, a mutación pode
tamén funcionar como un mecanismo evolutivo cando hai diferentes probabilidades
a nivel molecular de que ocorran as mutacións, un proceso que se coñece como
nesgo na mutación. Se temos dous xenotipos, por exemplo un co nucleótido G e
outro co nucleótido A na mesma posición, que teñen a mesma fitness, pero a
mutación de G a A ocorre con máis frecuencia que a mutación de A a G, entón os
xenotipos con A tenderán a evolucionar. Diferentes nesgos nas mutacións de
inserción fronte a deleción en distintos taxons poden causar a evolución de
diferentes tamaños xenómicos. O nesgo mutacional ou de desenvolvemento foi tamén
observado na evolución morfolóxica. Por exemplo, segundo a teoría da evolución
de fenotipo primeiro, as mutacións poden causar eventualmente a asimilación
xenética de trazos que eran previamente inducidos polo ambiente.

Os efectos do nesgo mutacional superpóñense a outros procesos. Se a selección
favorece unha das dúas mutacións, pero non hai vantaxe extra de telas as dúas á
vez, entón a mutación que ocorre con maior frecuencia é a que máis probablemente
quedará fixada na poboación. As mutacións que orixinan a perda da función dun
xene son moito máis comúns que as mutacións que producen un novo xene
completamente funcional. A maioría das mutacións de perda de función sofren unha
selección en contra. Pero cando a selección é feble, o nesgo mutacional cara á
perda de función pode afectar á evolución. Por exemplo, os pigmentos xa nos son
útiles cando os animais viven en covas, e tenden a perderse. Este tipo de perda
de función pode ocorrer a causa do nesgo mutacional, e/ou porque a función ten
un custo, e unha vez que desaparece o beneficio que proporcionaba a función, a
selección natural leva á súa perda. A perda da capacidade de esporulación con
nesgo mutacional en certas bacterias durante a súa evolución no laboratorio
parece que é causada polo nesgo na mutación, máis que por selección natural
contra o custo de manter a capacidade de esporulación. Cando non hai selección a
favor da perda de función, a velocidade á cal evoluciona a perda depende máis do
grao de mutación que do tamaño efectivo de poboación, indicando que foi dirixida
máis polo nesgo na mutación que pola deriva xenética.

A deriva xenética é o cambio na frecuencia dos alelos dunha xeración á seguinte
que se produce debido a que os alelos están suxeitos a erros de mostraxe. Como
resultado, cando están ausentes forzas selectivas ou estas son relativamente
febles, as frecuencias alélicas tenden a "derivar" subindo ou baixando
aleatoriamente. Esta deriva detense cando un alelo finalmente queda fixado, ou
desaparece da poboación, ou substitúe completamente os outros alelos. A deriva
xenética pode eliminar algúns alelos da poboación debido só á sorte. Mesmo en
ausencia de forzas selectivas, a deriva xenética pode orixinar dúas poboacións
separadas que empezaron tendo a mesma estrutura xenética pero que derivaron
separándose en dúas poboacións diverxentes con diferentes conxuntos de alelos.

É xeralmente difícil medir a importancia relativa dos procesos de selección e os
neutros, incluíndo a deriva. A importancia comparativa das forzas adaptativas e
non adaptativas na dirección do cambio evolutivo é unha área na que se está a
investigar dende comezos do século XX.

A teoría neutralista da evolución molecular propón que a maioría dos cambios
evolutivos son o resultado da fixación de mutacións neutras por deriva xenética.
Por tanto, neste modelo a maioría dos cambios xenéticos na poboación son o
resultado da presión de mutación constante e a deriva xenética. Esta forma da
teoría neutralista foi en gran medida abandonada, xa que non parece cadrar coa
variabilidade xenética observada na natureza. Porén, unha versión deste modelo
máis recente e con mellores apoios é a teoría case neutralista da evolución
molecular, na que unha mutación que sería neutra nunha pequena poboación non é
necesariamente neutra nunha poboación grande. Outras teorías alternativas
propoñen que a deriva xenética queda empequenecida por outras forzas
estocásticas que operan na evolución, como o arrastre por ligamento ou efecto
autostop, tamén chamado genetic draft.

O tempo que tarda un alelo en fixarse por deriva xenética depende do tamaño de
poboación, e a fixación ocorre máis rapidamente en poboacións pequenas. O número
de individuos dunha poboación non é o fundamental, senón un valor coñecido como
tamaño efectivo de poboación. A poboación efectiva é xeralmente menor que a
poboación total, xa que para calculala hai que ter en conta factores como o
nivel de endogamia e o estado do ciclo vital no cal a poboación é menor. O
tamaño efectivo de poboación pode non ser o mesmo para todos os xenes dunha
mesma poboación.

A recombinación permite que os alelos da mesma fibra dun ADN acaben separados
(doutro modo herdaríanse xuntos, xa que as cromátides dos cromosomas se
distribúen enteiras nas células fillas). Porén, o grao de recombinación é baixo
(aproximadamente hai dous eventos de recombinación por cromosoma e por
xeración). Como resultado, os xenes que están próximos entre si nun cromosoma
poucas veces serán redistribuídos separándose un do outro e tenden a herdarse
xuntos, un fenómeno que se denomina ligamento xenético. Esta tendencia mídese
calculando a frecuencia con que dous alelos aparecen xuntos nun cromosoma
comparada co esperado, o que se denomina desequilibrio de ligamento. Un conxunto
de alelos que xeralmente se herda nun grupo denomínase haplotipo. Isto pode ser
importante cando un alelo dun determinado haplotipo é moi beneficioso, xa que a
selección natural pode impulsar un varrido selectivo que tamén causará que
outros alelos do haplotipo se fagan máis comúns na poboación; este efecto
denomínase arrastre por ligamento ou efecto autostop (genetic hitchhiking ou
genetic draft). Este efecto causado polo feito de que algúns xenes neutros están
ligados xeneticamente a outros que están baixo selección pode ser parcialmente
capturado por un tamaño efectivo de poboación apropiado.

O fluxo xénico ou fluxo xenético é o intercambio de xenes entre poboacións e
entre especies. A presenza ou ausencia de fluxo xénico supón un cambio
fundamental no curso da evolución. Debido á complexidade dos organismos, dúas
poboacións completamente illadas desenvolverán co tempo incompatibilidades
xenéticas por medio de procesos neutros, como no modelo de
Bateson-Dobzhansky-Muller, mesmo se ambas as poboacións permanecen esencialmente
idénticas en canto á súa adaptación ao ambiente.

Durante o desenvolvemento da síntese evolutiva moderna, Sewall Wright
desenvolveu a súa teoría do equilibrio cambiante na que o fluxo xénico entre
poboacións parcialmente illadas era un aspecto importante da evolución
adaptativa. Porén, recentemente houbo críticas substanciais sobre a importancia
que realmente ten esta teoría.

A evolución inflúe en todos os aspectos que afectan á forma e comportamento dos
organismos. Os máis salientables son o comportamento específico e a adaptación
física que son o resultado da selección natural. Estas adaptacións incrementan a
aptitude biolóxica ou fitness ao engadir cambios en actividades como a procura
de alimentos, evitación de depredadores ou a atracción de parellas. Os
organismos poden tamén responder á selección cooperando uns cos outros,
xeralmente axudando os seus parentes ou establecendo simbioses mutuamente
beneficiosas. A longo prazo, a evolución produce novas especies ao dividir as
poboacións ancestrais de organismos en novos grupos que non poden ou acabarán
por non poder cruzarse.

Estes resultados da evolución divídense ás veces en dous niveis de evolución:
macroevolución e microevolución. A macroevolución é a evolución que ocorre ao
nivel ou por encima do nivel de especie, como a extinción e a especiación. A
microevolución son os cambios evolutivos pequenos, como as adaptacións dentro
dunha especie ou poboación. En xeral, a macroevolución considérase como o
resultado de longos períodos de microevolución. Deste xeito, a distinción entre
micro e macroevolución non é fundamental, xa que a diferenza é simplemente a
cantidade de tempo implicado. Porén, en macroevolución, os trazos da especie
enteira poden ser importantes. Por exemplo, a existencia dunha gran cantidade da
variación entre os individuos é característica dunha especie que se adapta
rapidamente a novos hábitats, diminuíndo así a posibilidade de extinguirse,
mentres que ter unha área de distribución xeográfica ampla incrementa a
posibilidade de especiación ao facer máis probable que parte da poboación quede
illada. Neste sentido, a microevolución e a macroevolución poderían implicar
unha selección a diferentes niveis; a microevolución actuaría sobre os xenes e
organismos, e os procesos macroevolutivos como a selección de especies actuarían
sobre a especie enteira e afectarían ás súas taxas de especiación e extinción.

Un erro de concepto común é pensar que a evolución ten obxectivos ou plans a
longo prazo; porén, en realidade, a evolución non ten obxectivos a longo prazo e
non necesariamente vai producir unha maior complexidade. Aínda que na evolución
se orixinaron especies complexas, estas apareceron como un efecto lateral do
crecente número total de organismos e as formas simples de vida seguen sendo as
máis comúns na biosfera. Por exemplo, a inmensa maioría das especies son
procariotas microscópicos, os cales forman aproximadamente a metade da biomasa
do planeta malia o seu pequeno tamaño, e constitúen a gran maioría da
biodiversidade de Terra. Os organismos simples foron as formas de vida
dominantes en toda a historia de Terra e continúan séndoo, mentres que as formas
complexas de vida nos parecen máis diversas só porque destacan máis nun exame
superficial. de feito, a evolución dos microorganismos é especialmente
importante na investigación evolutiva moderna, xa que a súa rápida reprodución
permite o estudo da evolución experimental e a observación da evolución e a
adaptación en tempo real.

A adaptación é o proceso que fai que os organismos adquiran as características
máis axeitadas para vivir no seu hábitat. O termo tamén se pode referir aos
trazos que son importantes para a supervivencia dun organismo. Por exemplo, a
adaptación dos dentes dos cabalos para triturar a herba. Podemos distinguir os
dous sentidos da palabra usando os termos adaptación para o proceso evolutivo e
trazo adaptativo para o produto (a parte do corpo ou función). As adaptacións
prodúcense por selección natural. As seguintes definicións débense a Theodosius
Dobzhansky.

A adaptación pode facer que se adquira unha nova característica ou que se perda
unha característica ancestral. Un exemplo que mostra os dous tipos de cambio é a
adaptación bacteriana aos antibióticos, na que cambios xenéticos orixinan
resistencia a antibióticos ao modificaren a diana sobre a que actuaba o
antibiótico ou incrementaren a actividade dos transportadores que bombean o
antibiótico fóra da célula. Outros exemplos notables son a capacidade adquirida
pola bacteria Escherichia coli de utilizar o ácido cítrico como nutriente en
experimentos de laboratorio de evolución a longo prazo, a adquisición polas
Flavobacterium de novos encimas que permiten que estas bacterias crezan nos
produtos da manufactura do nailon, ou a evolución na bacteria do chan
Sphingobium dunha vía metabólica completamente nova que degrada o pesticida
sintético pentaclorofenol. Unha interesante pero aínda controvertida idea é que
algunhas adaptacións poderían incrementar a capacidade dos organismos de xerar
diversidade xenética e adaptarse por selección natural (incrementando a
evolucionabilidade do organismo).

A adaptación ten lugar pola modificación gradual de estruturas existentes.
Consecuentemente, as estruturas cunha organización interna similar poden ter
diferentes funcións en organismos emparentados. Isto é o resultado da adaptación
dunha estrutura ancestral a funcionar de diferentes modos. Os ósos das ás dos
morcegos, por exemplo, son moi similares aos dos pés do rato e mans dos primates
porque todas estas estruturas descenden das dun devanceiro común mamífero.
Porén, como todos os organismos vivos están emparentados nalgunha medida, mesmo
órganos que parecen ter pouca ou ningunha semellanza estrutural, como os ollos
dos artrópodos, luras e vertebrados, ou as extremidades e ás de artrópodos e
vertebrados, poden depender dun conxunto de xenes homólogos que controlan a súa
ensamblaxe e funcionamento, o que se chama homoloxía profunda.

Durante a evolución algunhas estruturas poden perder a súa función orixinal e
converterse en estruturas vestixiais. Tales estruturas poden ter nas especies
actuais moi poucas ou ningunha función, pero tiñan unha clara función nas
especies ancestrais, ou outras especies relacionadas. Exemplos poden ser os
pseudoxenes, os restos non funcionais de ollos en peixes cegos que viven en
covas, as ás de aves non voadoras, e a presenza de ósos das cadeiras en baleas e
serpes. Exemplos de estruturas vestixiais en humanos son a moa do xuízo, o
cóccix, e outros vestixios de comportamento como a pel de galiña e os reflexos
primitivos.

Porén, moitos trazos que parecen ser adaptacións simples son de feito o que se
chama exaptacións: estruturas adaptadas orixinalmente para unha función, pero
que casualmente no proceso se fixeron útiles para algunha outra función. Un
exemplo é o lagarto africano Holaspis guentheri, que evolucionou adquirindo unha
cabeza extremadamente plana para esconderse en gretas, como se pode comprobar
observando os seus parentes próximos. Porén, nesta especie, a cabeza quedou tan
aplanada que lle axuda a saltar planando dunha árbore a outra. Nas células, as
máquinas moleculares como o flaxelo bacteriano e a maquinaria de translocación
de proteínas mitocondrial evolucionaron polo recrutamento de varias proteínas
preexistentes que previamente tiñan diferentes funcións. Outro exemplo é o
recrutamento de encimas da glicólise e metabolismo xenobiótico para servir como
proteínas estruturais chamadas cristalinas nas lentes do ollo (o cristalino).

Unha área de investigación actual en bioloxía evolutiva do desenvolvemento é o
estudo da base relacionada co desenvolvemento que subxace nas adaptacións e
exaptacións. Esta investigación está enfocada a estudar a orixe e evolución do
desenvolvemento embrionario e como as modificacións do desenvolvemento e os seus
procesos producen novas características. Estes estudos mostran que a evolución
pode alterar o desenvolvemento para producir novas estruturas, como as
estruturas óseas embrionarias que se forman na mandíbula de moitos vertebrados
que nos mamíferos forman parte do oído medio. Tamén é posible que estruturas que
se perderon na evolución reaparezan debido a cambios nos xenes do
desenvolvemento, como a mutación en polos que causa que aos embrións de polo
lles crezan dentes similares aos dos crocodilos. Agora parece claro que a
maioría das alteracións na forma dos organismos débense a cambios nun pequeno
grupo de xenes conservados.

As interaccións entre os organismos poden producir conflitos mais tamén
cooperacións. Cando as interaccións son entre pares de especies, como entre
patóxenos e hóspedes, ou predadores e presas, estas especies poden desenvolver
conxuntos emparellados de adaptacións. Neste caso, a evolución dunha das
especies fai que se produzan adaptacións na segunda especie. Despois, estes
cambios na segunda especie causan, á súa vez, novas adaptacións na primeira
especie. Este ciclo de selección e resposta denomínase coevolución. Un exemplo é
a produción de tetrodotoxina nos anfibios Taricha granulosa e a evolución de
resistencia á tetrodotoxina no seu predador a serpe Thamnophis sirtalis
sirtalis. Neste par predador-presa, produciuse unha carreira de armamentos
evolutiva que orixinou a produción de altos niveis de toxina no anfibio e
correspondentes altos niveis de resistencia á toxina na serpe.

Non todas as interaccións que coevolucionan entre especies implican un conflito
nin a toma de contramedidas. Evolucionaron tamén moitos casos de interaccións
mutuamente beneficiosas. Por exemplo, existe unha cooperación extrema entre as
plantas e os fungos que forman micorrizas que crecen nas raíces da planta e
axudan á planta a absorber nutrientes do chan. Esta é unha relación recíproca,
xa que a planta proporciona ao fungo azucres fabricados na fotosíntese. Aquí, o
fungo medra introducíndose dentro das células da planta, o que lle permite
intercambiar nutrientes co seu hóspede, á vez que envía sinais que suprimen a
reacción defensiva da planta.

Tamén evolucionaron coalicións entre organismos da mesma especie. Un caso
extremo é a eusocialidade que se encontra nos insectos sociais, como as abellas,
térmites e formigas, na que os insectos estériles alimentan e coidan a un
pequeno número de individuos da colonia que poden reproducirse. A unha escala
aínda menor, as células somáticas que forman o corpo dun animal limitan a súa
propia reprodución para que poidan manter un organismo estable, o cal mantén un
número pequeno de células xerminais, que son as que producirán a descendencia.
Aquí, as células somáticas responden a sinais específicos que dan as instrucións
para crecer, permanecer como están ou morrer. Se as células ignoran estes sinais
e se multiplican inapropiadamente, o seu crecemento incontrolado causa un
cancro.

Esta cooperación entre especies pode evolucionar por un proceso de selección de
parentesco, na cal un organismo actúa para axudar os descendentes emparentados
con el. Esta actividade é seleccionada favorablemente porque se o individuo que
axuda contén alelos que promoven a actividade de axudar, é probable que os seus
descendentes tamén conteñan eses alelos e os transmitan. Outros procesos que
poden promover a cooperación son a selección de grupo, na que a cooperación
proporciona beneficios a un grupo de organismos.

A especiación é o proceso mediante o que as especies diverxen orixinando dúas ou
máis especies distintas descendentes. Hai moitas formas de definir o concepto de
"especie". A elección da definición depende das particularidades das especies en
cuestión. Por exemplo, algúns conceptos de especie aplícanse máis doadamente a
organismos que se reproducen sexualmente, mentres que outros son mellores para
organismos asexuais. A pesar da diversidade de conceptos de especie, estes poden
adscribirse a tres posibles enfoques: de cruzamento, ecolóxicos e filoxenéticos.
O concepto de especie biolóxica é un exemplo clásico do enfoque centrado no
cruzamento. Definido por Ernst Mayr en 1942, o concepto biolóxico de especie
establece que a "especie son grupos de poboacións naturais que real ou
potencialmente se poden cruzar, que están reprodutivamente illados doutros
grupos". Malia o amplo e duradeiro uso desta definición, o concepto biolóxico de
especie non está exento de controversia, por exemplo porque este concepto non se
pode aplicar aos procariotas, e esta dificultade é o que se chama o problema da
especie. Algúns investigadores intentaron unificar a definición monística de
especie, mentres que outros adoptaron unha aproximación pluralista e suxiren que
podería haber diferentes modos para interpretar loxicamente a definición de
especie.

Cómpre que haxa barreiras reprodutivas entre dúas poboacións sexualmente
diverxentes para que as poboacións orixinen novas especies. O fluxo xénico pode
facer máis lento este proceso ao estender as novas variantes xenéticas tamén ás
outras poboacións. Dependendo do moito que diverxesen entre si dúas especies
desde o seu antepasado común máis recente, pode ser que aínda poidan producir
descendencia por un cruzamento entre elas, como ocorre co cabalo e o burro, que
se poden aparear orixinando unha mula. Tales híbridos son xeralmente estériles.
Neste caso, especies moi próximas poden cruzarse regularmente, pero os híbridos
formados sufrirán unha selección en contra e as especies seguirán sendo
distintas. Porén, poden formarse ocasionalmente híbridos viables e estas novas
especies híbridas poden ou ben ter propiedades intermedias entre as dúas
especies parentais, ou ben posuirán un fenotipo totalmente novo. A importancia
da hibridación na produción de novas especies de animais non está clara, aínda
que se teñen visto casos en moitos tipos de animais, como o ben estudado exemplo
da ra arbórea gris (Hyla versicolor).

A especiación observouse en numerosas ocasións en condicións controladas de
laboratorio e na natureza. Nos organismos que se reproducen sexualmente, a
especiación orixínase polo illamento reprodutivo seguido dunha diverxencia
xenealóxica. Hai catro mecanismos para a especiación. O máis común nos animais é
a especiación alopátrica, que ten lugar en poboacións inicialmente illadas
xeograficamente, como ocorre pola fragmentación do hábitat ou a migración. A
selección baixo estas condicións pode producir cambios moi rápidos na aparencia
e comportamento dos organismos. Como a selección e a deriva actúan
independentemente nas poboacións que están illadas do resto das súas especies, a
separación pode finalmente producir organismos que non se poden cruzar.

O segundo mecanismo de especiación é a especiación peripátrica, que ten lugar
cando unha pequena poboación de organismos queda illada nun novo ambiente. Isto
difire da especiación alopátrica en que as poboacións illadas son moito menores
numericamente que a poboación parental. Aquí, o efecto fundador causa unha
rápida especiación despois dun incremento de cruzamentos endogámicos que
incrementa a selección sobre os homocigotos, o que produce un rápido cambio
xenético.

O terceiro mecanismo de especiación é a especiación parapátrica. É similar á
especiación peripátrica en que tamén unha pequena poboación entra nun novo
hábitat, pero difire en que non hai separación física entre estas dúas
poboacións. A especiación é resultado de que evolucionan mecanismos que reducen
o fluxo xénico entre as dúas poboacións. Xeralmente isto ocorre cando houbo un
drástico cambio no ambiente dentro do hábitat da especie parental. Un exemplo é
a planta herbácea Anthoxanthum odoratum (lesta), que pode sufrir unha
especiación parapátrica en resposta á contaminación da terra por metais
procedentes de explotacións mineiras. Aquí, as plantas evolucionan para ter
resistencia aos altos niveis de metais no chan. A selección en contra do
cruzamento coa poboación parental sensible aos metais produciu un cambio gradual
no tempo de floración das plantas resistentes aos metais, o cal finalmente
orixinou un completo illamento reprodutivo. A selección en contra dos híbridos
entre as dúas poboacións pode causar un reforzamento, o cal é a evolución de
trazos que promoven o apareamento dentro de cada especie, e o desprazamento de
carácter, que se produce cando dúas especies se fan máis distintas en aspecto.

Finalmente, na especiación simpátrica as especies diverxen sen que haxa
illamento xeográfico nin cambios no hábitat. Esta forma é rara, xa que mesmo
unha pequena cantidade de fluxo xénico pode eliminar as diferenzas xenéticas
entre partes dunha poboación. Xeralmente a especiación simpátrica nos animais
require a evolución de diferenzas xenéticas e apareamento non aleatorio, para
que poida evolucionar o illamento reprodutivo.

Un tipo de especiación simpátrica implica a hibridación entre dúas especies
relacionadas que producen unha nova especie híbrida. Isto non é común en
animais, xa que os híbridos animais son xeralmente estériles, porque durante a
meiose os cromosomas homólogos de cada proxenitor son de diferentes especies e
non poden emparellarse con éxito. Porén, é máis común en plantas porque as
plantas con frecuencia duplican o seu número de cromosomas para formar
poliploides. Isto permite que os cromosomas de cada especie proxenitora formen
pares coincidentes (homólogos) durante a meiose, xa que cada cromosoma de cada
proxenitor está xa representado por un par. Un exemplo dese tipo de especiación
é o cruzamento das plantas da especie Arabidopsis thaliana coas Arabidopsis
arenosa, que deu lugar á nova especie Arabidopsis suecica. Isto ocorreu hai uns
20 000 anos, e o proceso de especiación foi repetido no laboratorio, o cal
permitiu estudar os mecanismos xenéticos implicados neste proceso. A duplicación
cromosómica nunha especie pode ser unha causa común de illamento reprodutivo, xa
que a metade dos cromosomas duplicados quedará sen emparellarse na meiose cando
se crucen con organismos sen esa duplicación.

Os eventos de especiación son importantes na teoría do equilibrio interrompido
(ou puntuado), que intenta explicar o patrón observado no rexistro fósil de
curtos períodos de "explosión" evolutiva intercalados con períodos relativamente
longos de "estase", nos cales as especies permanecen relativamente sen cambiar.
Nesta teoría, a especiación e a rápida evolución están ligadas, e a selección
natural e a deriva xenética actúan máis intensamente sobre os organismos que
están sufrindo especiación en novos hábitats ou pequenas poboacións. Como
resultado, os períodos de estase no rexistro fósil corresponden á poboación
parental e os organismos que sofren especiación e rápida evolución encóntranse
en pequenas poboacións ou hábitats xeograficamente restrinxidos e, por tanto,
raramente aparecen preservados no rexistro fósil.

A extinción é a desaparición completa dunha especie. A extinción é un evento
natural, xa que as especies aparecen regularmente por especiación e desaparecen
por extinción. Case todas as especies de animais e plantas que existiron sobre a
Terra están agora extinguidas, e a extinción parece ser o destino final de todas
as especies. Estas extincións ocorreron continuamente no decurso da historia da
vida, aínda que a taxa de extinción se dispara en ocasionais episodios de
extinción en masa. O evento de extinción do Cretáceo-Paleoxeno, durante o cal se
extinguiron os dinosauros non aviarios, é o mellor coñecido, pero o anterior
evento de extinción do Pérmico-Triásico foi aínda máis intenso, e nel
desapareceron o 96% das especies. O evento de extinción do Holoceno é un
episodio de extinción en masa que está en marcha na época actual asociado coa
expansión da humanidade por todo o globo nos últimos miles de anos. As taxas de
extinción actuais son de 100 a 1000 veces maiores que a taxa normal, e ata un
30% das especies actuais poden extinguirse a mediados do século XXI. As
actividades humanas son agora a causa primaria do episodio de extinción actual,
e o quecemento global pode acelerala no futuro.

O papel da extinción na evolución non se comprende ben e pode depender de que
tipo de extinción se considere. As causas dos continuos episodios de extinción
de "baixo nivel", que forman a maioría das extincións, poden ser o resultado da
competición entre especies polos recursos limitados (exclusión competitiva). Se
unha especie pode deixar fóra da competencia a outra, eliminándoa, isto podería
producir unha selección de especies, e a especie mellor adaptada sobrevivirá e a
outra especie extinguirase. As extincións en masa intermitentes son tamén
importantes, pero en vez de actuaren como forza selectiva, o que fan é reduciren
drasticamente a diversidade dunha maneira non específica e promoveren explosións
de evolución rápida e a especiación nos sobreviventes.

O ambiente que un organismo explota e co que se ten que confrontar está
constantemente cambiando, e pode, ás veces, cambiar de forma rápida e drástica,
ou deteriorarse. É necesaria unha constante adaptación a cambios pequenos e
grandes para que un organismo continúe prosperando, ou mesmo sobreviva. Esta é a
"hipótese da Raíña Vermella", chamada así pola afirmación da Raíña Vermella do
libro Alicia do outro lado do espello de Lewis Carroll de que a Terra era un
lugar onde, “tes que correr todo o que poidas para manterte no mesmo sitio”.

A idade da Terra estímase nuns 4 540 millóns de anos. A evidencia máis antiga
indiscutida de vida na Terra data de polo menos 3 500 millóns de anos, durante a
era Eoarcaica. Atopáronse restos fósiles de tapetes microbianos en rochas de
3 480 millóns de anos de antigüidade en Australia Occidental. Outra evidencia
física moi antiga dunha substancia bioxénica é o grafito de hai 3 700 millóns de
anos descuberto en rochas de Groenlandia e os "restos de vida biótica" atopados
en rochas de 4 100 millóns de anos de Australia Occidental.

Hai uns 4 mil millóns de anos crese que unhas reaccións químicas moi enerxéticas
orixinaron a primeira molécula autorreplicante, e 500 millóns de anos máis tarde
apareceu o último antepasado común universal de todos os seres vivos actuais. O
consenso científico actual é que a bioquímica complexa que conforma a vida
procede de reaccións químicas máis simples. O principio da vida puido comprender
a formación de moléculas autorreplicantes como o ARN e a ensamblaxe de células
simples.

Todos os organismos da Terra descenden dun antepasado común ou poza xenética
ancestral. As especies actuais son un estadio no proceso evolutivo, e a súa
diversidade é produto dunha longa serie de episodios de especiación e extinción.
O antepasado común de todos os organismos foi deducido por catro simples feitos
que afectan aos organismos: Primeiro, teñen distribucións xeográficas que non
poden ser explicadas por adaptacións locais. Segundo, a diversidade da vida non
está formada por un conxunto de organismos únicos separados, senón que os
organismos comparten semellanzas morfolóxicas. Terceiro, os trazos vestixiais
que non teñen unha clara función lembran aos trazos ancestrais e, finalmente,
eses organismos poden clasificarse usando estas semellanzas nunha xerarquía de
grupos aniñados uns dentro doutros máis amplos, que é similar a unha árbore de
familia. Porén, a investigación moderna suxire que, debido á transferencia
horizontal de xenes, esta "árbore da vida" pode ser máis complicada que unha
simple árbore ramificada, xa que algúns xenes se difundiron independentemente
entre especies afastadas.

As especies pasadas deixaron tamén rexistro da súa historia evolutiva. Os
fósiles, xunto coa anatomía comparada dos organismos actuais, constitúen un
rexistro morfolóxico ou anatómico. Comparando as anatomías de especies modernas
e extinguidas, os paleontólogos poden inferir a liñaxe desas especies. Con todo,
esta aproximación ten máis éxito para os organismos que teñen partes duras, como
cunchas, ósos ou dentes. Ademais, os procariotas como as bacterias e as arqueas
comparten un conxunto limitado de morfoloxías comúns, e os seus fósiles non
proporcionan información sobre os seus devanceiros.

Máis recentemente, as evidencias sobre unha ascendencia común proceden dos
estudos das semellanzas bioquímicas entre os organismos. Por exemplo, todas as
células vivas utilizan o mesmo conxunto básico de nucleótidos e aminoácidos. O
desenvolvemento da xenética molecular revelou o rexistro que deixou a evolución
nos xenomas dos organismos, o que permitiu facer datacións do momento en que as
especies diverxeron por medio de reloxos moleculares producidos polas mutacións.
Por exemplo, estas comparacións das secuencias de ADN revelaron que os humanos e
os chimpancés comparten o 98% dos seus xenomas, e analizando as poucas áreas nas
que son diferentes pódese obter moita información de en que época existiu o
antepasado común desas dúas especies.

Os procariotas levan habitando na Terra desde hai aproximadamente de 3 a 4 miles
de millóns de anos. Non se produciron cambios obvios en morfoloxía ou
organización celular neses organismos nos últimos miles de millóns de anos. As
células eucariotas apareceron hai entre 1,6 e 2,7 miles de millóns de anos. O
seguinte cambio importante na estrutura celular produciuse cando certas
bacterias foron fagocitadas por células eucariotas, e estableceron unha
asociación cooperativa chamada endosimbiose. Estas bacterias incluídas dentro
das células eucariotas e a célula hóspede experimentaron unha coevolución, e as
bacterias evolucionaron transformándose nas mitocondrias ou en hidroxenosomas.
Outra fagocitose similar de organismos fotosintéticos similares a cianobacterias
deu orixe aos cloroplastos das algas e plantas.

A historia da vida foi só a dos eucariotas, bacterias e arqueas unicelulares ata
hai uns 610 millóns de anos cando empezaron a aparecer os organismos
multicelulares nos océanos no período Ediacariano. A evolución da
multicelularidade tivo lugar por medio de moitos episodios independentes, en
organismos tan diversos como esponxas, algas pardas, cianobacterias, mofos
mucosos e mixobacterias.

Pouco despois da emerxencia destes primeiros organismos pluricelulares, apareceu
unha importante diversidade biolóxica en aproximadamente 10 millóns de anos, nun
evento chamado explosión cámbrica. Nese momento apareceron a maioría dos filos
de animais modernos no rexistro fósil, xunto con outras liñaxes que se
extinguiron. Propuxéronse varios factores que puideron desencadear a explosión
cámbrica, como a acumulación de oxíxeno na atmosfera debido á actividade
fotosintética.

Hai uns 500 millóns de anos, as plantas e os fungos colonizaron a terra firme e
foron axiña seguidos polos artrópodos e outros animais. Os insectos tiveron un
especial éxito e aínda hoxe son a maioría das especies animais. Os anfibios
apareceron hai uns 364 millóns de anos, seguidos polos primeiros amniotas e aves
hai uns 155 millóns de anos (ambos os dous da liñaxe reptiliana), os mamíferos
apareceron hai arredor de 129 millóns de anos, os homininae hai arredor de 10
millóns de anos, e os humanos modernos hai uns 250 000 anos. Con todo, a pesar
de que evolucionaron todos eses grandes animais e plantas, os organismos máis
pequenos similares aos que primeiro apareceran no inicio da evolución seguen
tendo un éxito enorme e aínda dominan a Terra, de modo que a maioría da biomasa
e das especies da Terra son procariotas.

Os conceptos e modelos utilizados en bioloxía evolutiva como a selección
natural, teñen moitas aplicacións.

A selección artificial é a selección intencional de trazos na poboación de
organismos. Isto foi utilizado desde hai miles de anos para a domesticación de
animais e plantas. Máis recentemente, esa selección converteuse nunha parte
vital da enxeñaría xenética, e utilízanse marcadores seleccionables como xenes
de resistencia a antibióticos para manipular o ADN. Poden facerse evolucionar
con repetidas roldas de mutación e selección a proteínas con propiedades
valiosas, por exemplo encimas modificados e novos anticorpos, nun proceso
chamado evolución dirixida.

Comprender os cambios que ocorreron durante a evolución dun organismo pode
revelar os xenes que se necesitan para construír partes do corpo, xenes que
poden estar implicados nos trastornos xenéticos humanos. Por exemplo, o peixe
Astyanax mexicanus é un peixe de caverna albino que perdeu a súa vista durante a
evolución. Cruzando diferentes poboacións deste peixe cego nacen algúns
descendentes con ollos funcionais, xa que ocorreron diferentes mutacións nas
poboacións illadas que evolucionaran en diferentes cavernas e que orixinaban
cada unha a cegueira. Isto axudou a identificar os xenes necesarios para a
visión e a pigmentación.

Moitas doenzas humanas non son fenómenos estáticos, senón con capacidade de
evolucionar. Virus, bacterias, fungos e os cancros evolucionan para ser
resistentes ao sistema inmunitario do seu hóspede, e aos fármacos. Estes mesmos
problemas ocorren na agricultura coa resistencia a pesticidas e herbicidas. É
posible que nos esteamos enfrontando ao fin da vida efectiva de moitos
antibióticos e para predicir a evolución e a evolucionabilidade dos nosos
patóxenos e idear estratexias para facelas máis lentas ou evitalas cómpre ter
profundos coñecementos das complexas forzas que impulsan a evolución a nivel
molecular.

Na ciencia da computación, as simulacións da evolución usando algoritmos
evolutivos e a vida artificial iniciadas na década de 1960 e ampliáronse coa
simulación da selección artificial. A evolución artificial converteuse nun
método de optimización amplamente recoñecido como resultado do traballo de Ingo
Rechenberg na década de 1960. Rechenberg utilizou estratexias evolutivas para
resolver complexos problemas de enxeñaría. Os algoritmos xenéticos en particular
fixéronse populares coas publicacións de John Holland. Entre as aplicacións
prácticas tamén están os programas computacionais de evolución automática. Os
algoritmos evolutivos son agora utilizados para resolver problemas
multidimensionais máis eficientemente que o software ideado polos deseñadores
humanos e tamén para optimizar o deseño de sistemas.

No século XIX, particularmente despois da publicación de A orixe das especies en
1859, a idea de que a vida evolucionara era unha fonte activa de debate
académico centrado nas implicacións evolutivas relixiosas, sociais e
filosóficas. Hoxe, a síntese evolutiva moderna é aceptada por unha esmagadora
maioría dos científicos. Porén, a evolución segue sendo un concepto contencioso
para algúns teístas.

Aínda que varias confesións relixiosas reconciliaron as súas crenzas coa
evolución por medio de conceptos como a evolución teísta, hai aínda
creacionistas que cren que a evolución é contradita polos mitos da creación que
forman parte das súas relixións e que presentan varias obxeccións á evolución.
Como xa se demostrara polas respostas á publicación do libro Vestiges of the
Natural History of Creation (Vestixios da Historia Natural da Creación) en 1844,
os aspectos máis controvertidas da bioloxía evolutiva son que a evolución humana
implica que os humanos comparten un antepasado común cos simios e que as
facultades mentais e morais da humanidade teñen o mesmo tipo de causas naturais
que outros trazos herdados nos animais.

En canto a Galicia, aínda que actualmente non hai polémicas significativas sobre
a evolución e a súa ensinanza, que forma parte do currículo escolar, a situación
foi moi distinta cando xurdiu o darwinismo no século XIX. Daquela estas novas
ideas chocaban cunha sociedade dominada pola Igrexa, que mantiña aínda moitos
privilexios e poder e cunha parte da burguesía conservadora e enfrontáronse ás
lexislacións dese turbulento século en España. A propia Universidade de Santiago
de Compostela era moi conservadora, o que se evidencia nos discursos de
inauguración de curso claramente antidarwinistas e de xustificación da
supeditación da Ciencia á Relixión, a prohibición de comprar libros darwinistas
para a Biblioteca e da súa ensinanza. Durante o Sexenio Revolucionario os
profesores da Universidade González Linares e Laureano Calderón son destituídos
por defenderen ideas darwinistas ao aplicárselles o decreto Orovio, contrario á
liberdade de cátedra, que o prohibía. Outra intelectual galega da época
antidarwinista foi Emilia Pardo Bazán, que escribiu Reflexiones críticas contra
el darwinismo (Reflexións críticas contra o darwinismo) e incluíu referencias ao
evolucionismo en Los pazos de Ulloa (Os pazos de Ulloa). En consecuencia, o
darwinismo difundiuse moi pouco en Galicia no século XIX.

Nalgúns países, en Occidente fundamentalmente en Estados Unidos, estas tensións
entre ciencia e relixión impulsaron a actual controversia creación-evolución, un
conflito relixioso centrado na política e a educación pública. Aínda que outros
campos científicos como a cosmoloxía e as ciencias da Terra tamén entran en
conflito con interpretacións literais de moitos textos relixiosos, é a bioloxía
evolutiva a que ten significativamente máis oposición das persoas relixiosas
literalistas.

A ensinanza da evolución nas clases de bioloxía na escola secundaria
norteamericana era pouco común na maior parte da primeira metade do século XX. A
famosa sentenza do xuízo de Scopes de 1925 fixo que esa materia aparecese
raramente nos libros de bioloxía de secundaria norteamericanos durante unha
xeración, pero foi reintroducida gradualmente máis tarde e quedou legalmente
protexida coa sentenza de 1968 de Epperson contra Arkansas. Desde entón, as
crenzas relixiosas do creacionismo non foron recoñecidas no currículo da escola
secundaria en varias decisións nas décadas de 1970 e 1980, pero regresaron en
forma pseudoscientífica como o deseño intelixente, para seren excluídas unha vez
máis no caso de 2005 de Kitzmiller contra o Distrito Escolar da Área de Dover.



https://gl.wikipedia.org/wiki/Uni%C3%B3n_Europea

A Unión Europea ( pronunciación (axuda · info)) (UE) é unha organización
internacional constituída por 28 estados europeos. Moitos dos seus obxectivos
herdáronse da CEE, en vigor dende a década de 1950, porén esta comunidade non
adoptou o nome de UE até 1992 durante o Tratado da Unión Europea (normalmente
coñecido como Tratado de Maastricht). As tres sedes principais da Unión Europea
atópanse en Bruxelas, Luxemburgo e Estrasburgo. O 12 de outubro de 2012 a Unión
foi galardoada co Premio Nobel da Paz pola súa "contribución ao avance da paz e
reconciliación, democracia e dereitos humanos en Europa".

A Unión Europea ten moitas actividades, entre as que destacan a creación dun
mercado europeo único (ou sexa unha unión aduaneira), dunha moeda única
(adoptada por 16 dos 28 estados membros) e dunha política agrícola, pesqueira,
comercial e de transportes común. A Unión Europea desenvolve tamén varias
iniciativas para a coordinación das actividades xudiciais e de defensa dos
Estados Membros, así como trata de equiparar o desenvolvemento das diversas
rexións mediante compensacións económicas, e de fortalecer a propia unión
creando vínculos culturais e de cooperación por medio de programas específicos
de mantemento de proxectos a escala europea e intercambio de persoas.

O Tratado de París (1951), establecendo a Comunidade Europea do Carbón e do
Aceiro (CECA), e o Tratado de Roma (1957), instituíndo a Comunidade Económica
Europea e a Comunidade Europea da Enerxía Atómica ou Euratom, foron asinados por
seis membros fundadores: Alemaña, Bélxica, Francia, Italia, Luxemburgo e Países
Baixos. Bélxica, Países Baixos e Luxemburgo acordaran anteriormente formar o
chamado Benelux.

Despois disto, a UE realizou seis ampliacións sucesivas: en 1973 Dinamarca,
Irlanda e Reino Unido; en 1981 Grecia; en 1986 España e Portugal; en 1995
Austria, Finlandia e Suecia; o 1 de maio de 2004, República Checa, Chipre,
Eslovaquia, Eslovenia, Estonia, Hungría, Letonia, Lituania, Malta e Polonia; o 1
de xaneiro de 2007, Bulgaria e Romanía; o 1 de xullo de 2013 Croacia.

En 1972 e 1994, Noruega asinou tamén tratados de adhesión á Unión Europea. Porén
e sempre a través de referendos, a poboación norueguesa rexeitou a adhesión do
seu país. A República de Macedonia, Islandia Montenegro e Turquía son candidatos
a adhesión á UE. As negociacións con Turquía, e Macedonia aínda non se iniciaron
formalmente e por tanto aínda non hai unha data definida para a súa
incorporación.

O século XX estivo marcado pola ascensión e caída das ideoloxías totalitarias.
Na primavera de 1950 Europa atópase á beira do abismo. A Guerra Fría fai pesar a
ameaza dun conflito entre as partes do Leste e Oeste do continente. Cinco anos
despois da fin da Segunda Guerra Mundial, os antigos adversarios de ámbalas
beiras están lonxe da reconciliación. Procurouse evitar repetir os erros do
pasado e crear condicións para unha paz duradeira entre inimigos tan recentes.

O problema troncal era a relación entre Francia e Alemaña. Era preciso crear
unha relación forte entre estes dous países e reunir no seu torno todos os
países libres de Europa co fin de construír conxuntamente unha comunidade cun
destino común. Jean Monnet, coa súa experiencia única como negociador e
construtor da paz, propón ao Ministro de Asuntos Exteriores francés, Robert
Schuman, e ao Chanceler alemán Konrad Adenauer centrar as súas políticas nun
interese común entre ámbolos países: a xestión sobre o control dunha autoridade
independente do mercado do carbón e do aceiro. A proposta é formulada
oficialmente o 9 de maio de 1950 por Francia e recibe unha fervorosa acollida en
Alemaña, Italia, Países Baixos, Bélxica e Luxemburgo.

O Tratado que constituíu a primeira Comunidade Europea, a Comunidade Europea do
Carbón e do Aceiro (CECA), será asinado en abril de 1951, abrindo as portas das
realizacións concretas a Europa. Seguiron outras realizacións, ata chegar á
Unión Europea actual, que se está abrindo ao leste dun continente do que estivo
demasiado tempo separada.

O plan Schuman tiña dado orixe a unha Comunidade especializada en dous dominios
decisivos, mais limitados: o carbón e o aceiro. Baixo a presión da Guerra Fría,
leváronse a cabo diversas medidas nos dominios da defensa e da unión política
para as que a opinión pública non estaba aínda preparada. Os seis
Estados-membros da CECA escolleron por tanto unha nova área de integración no
dominio económico: a creación dun mercado único.

O Tratado de Roma de 25 de marzo de 1957, que institúe a Comunidade Económica
Europea (CEE), crea instrucións e mecanismos de toma de decisión que permiten
dar expresión tanto aos intereses nacionais como a unha visión comunitaria. A
Comunidade Europea constitúe de aí en diante o eixo principal en torno do cal se
vai organizar a construción europea.

De 1958 a 1970, a abolición dos dereitos aduaneiros ten repercusións
espectaculares: o comercio intracomunitario é multiplicado por seis, ao paso que
os intercambios comerciais da CEE co resto do mundo son multiplicados por tres.
No mesmo período, o produto nacional bruto medio da CEE aumenta un 70%. Seguindo
o patrón dos grandes mercados continentais, como o dos Estados Unidos da
América, os axentes económicos europeos saben tirar proveito da dinamización
resultante da abertura das fronteiras. Os consumidores habitúanse a que lles
sexa proposta unha gama cada vez máis variada de produtos importados. A
dimensión europea tórnase unha realidade. En 1986, a sinatura da Acta Única
permitirá abolir as outras restricións, de orde regulamentar e fiscal, que
atrasaban aínda a creación dun mercado interno xenuíno, totalmente unificado.

Cos seus destinos a unírense no continente, os Estados fundadores da Comunidade
Europea asinan coas súas antigas colonias africanas, en 1963, unha convención
que garante a estas últimas certas vantaxes comerciais e axudas financeiras. A
Convención de Lomé, que se seguiu á de Iaundé, aplícase actualmente a 70 países
de África, do Caribe e do Pacífico, tornándose a Unión Europea na maior fonte de
axuda pública ao desenvolvemento. A cooperación estendeuse igualmente, baixo
outras formas, á maior parte dos países de Asia e de América Latina.

O 28 de novembro de 1995, os 15 países da Unión Europea e 12 países do sur do
Mediterráneo estabelecen unha parcela que deberá conducir á creación dunha zona
de comercio libre, combinada con acordos de cooperación nos dominios social,
cultural e humano.

No século XXI espérase á afirmación da Europa como potencia de paz, dende que a
Unión promova a estabilidade e o desenvolvemento nos grandes grupos rexionais
que a envolven. Grazas ao papel que desempeña nos intercambios comerciais
mundiais e ao seu peso económico, a Unión é xa un participante respectado nas
grandes instancias internacionais, tales como a Organización Mundial do Comercio
ou a ONU.

Progresivamente, a Unión apóiase no seu potencial económico para desenvolver a
súa influencia política e afirmarse cunha soa voz. O Tratado da Unión Europea,
de 1992, fixa o obxectivo e as modalidades dunha Política Externa e de
Seguridade Común (PESC), que inclúe, a prazo fixo, a definición dunha política
de defensa común. Mais os europeos deberán aínda facer numerosos esforzos para
harmonizar a súa diplomacia e a súa política de seguridade. É ese o prezo, que
presupón umha vontade política real dos Estados-membros, para que a Unión poida
defender os seus intereses e contribuír á creación dun mundo de paz e de
xustiza.

Así, Dinamarca, Irlanda e o Reino Unido adhírense á Comunidade o 1 de xaneiro de
1973. A estas adhesións seguiulle unha ampliación ao Sur do continente, durante
os anos 80, con Grecia, España e Portugal, tras a súa afirmación democrática. A
terceira onda de adhesións, que tivo lugar en 1995, traduce a vontade dos países
da Europa escandinava e central de se xuntar a unha Unión que ten vindo a
consolidar o seu mercado interno e se afirma como o único pólo de estabilidade
no continente, ademais do desagregamento do bloque soviético.

De seis a nove, de doce a quince membros, a Europa comunitaria vai gañando
influencia e prestixio. Debe manter un modo de decisión eficaz, capaz de
xestionar o interese común en proveito de todos os seus membros, preservando
simultaneamente as identidades e as especificidades nacionais e rexionais que
constitúen a súa riqueza. O maior desafío para o que se preparan actualmente os
europeos consiste en acoller ós xa adheridos países da Europa central,
balcánica, mediterránea e báltica. De cara ao futuro, os retos eran atopar os
recursos necesarios para que os novos países atinxisen o nivel económico e
estrutural dos países da UE no máis breve prazo, e doutra banda adaptar as
institucións para que estas puidesen continuar a cumprir as súas misións en
beneficio dunha Unión de máis de 25 Estados-membros.

O Parlamento Europeo desempeña un papel fundamental no equilibrio institucional
da Comunidade: representa os pobos de Europa e caracteriza a natureza
democrática do proxecto europeo. Dende a súa creación, dotado de poderes de
control do ramo executivo, o Parlamento Europeo dispón igualmente de poder
lexislativo, na forma dun dereito de ser consultado sobre os principais textos
comunitarios, poder que se foi ampliando progresivamente para se transformar nun
verdadeiro dereito de co-decisión lexislativa. O Parlamento comparte, ademais
diso, co Consello da Unión Europea o poder orzamental.

Ata 1979, os membros do Parlamento Europeo eran membros dos parlamentos
nacionais, que os nomeaban para representalos en Estrasburgo. A partir de 1979,
pasaron a ser elixidos por sufraxio universal directo en cada un dos países da
Unión, por mandatos de cinco anos. Os cidadáns escollen así os deputados que
terán asento, non en delegacións nacionais, mais en grupos parlamentarios
transnacionais, representativos das grandes correntes de pensamento político
existentes no continente.

A ambición de crear entre os Estados-membros unha relación especial, que lles
permita xestionar os seus intereses e os seus diferendos segundo as mesmas
regras de dereito e os mesmos procedementos de arbitraxe que unen ós cidadáns
dun Estado democrático, é totalmente revolucionaria na práctica das relacións
internacionais. "Nós non ligamos Estados, nós unimos ás persoas", escribía Jean
Monnet. De este xeito, as institucións europeas, articulando e conciliando
permanentemente os intereses dos cidadáns en canto tales, deben ser fortes e
equilibradas. A dialéctica sutil que funciona dende hai preto de cincuenta anos
entre o Consello da Unión Europea, o Parlamento Europeo, a Comisión Europea e o
Tribunal de Xustiza da Unión Europea, representa indubidabelmente unha
adquisición fundamental da construción europea, sendo a chave do seu éxito.

A Comisión tomou por tanto, unha iniciativa audaz que levou á adopción da Acta
Única. Fixou o 1 de xaneiro de 1993 como a data límite para a plena realización
do mercado interno e, grazas á ampliación da votación por maioría, propiciou ás
institucións europeas os medios para adoptaren as 300 directivas que eran
necesarias.

Ó obxectivo do gran mercado interno, a Acta Única asocia estreitamente outro de
importancia tan fundamental como o primeiro: o da cohesión económica e social.
Europa crea así políticas estruturais en beneficio das rexións con atrasos de
desenvolvemento ou que se viron afectadas por mudanzas tecnolóxicas e
industriais. Promove igualmente a cooperación en materia de investigación e de
desenvolvemento. Por último, toma en consideración a dimensión social do mercado
interno: no espírito dos gobernantes da Unión, o bo funcionamento do mercado
interno e unha concorrencia sa entre as empresas son indisociábeis do obxectivo
constante que consiste na melloría das condicións de vida e de traballo dos
cidadáns europeos.

Ao entrar en vigor, o 1 de novembro de 1993, o Tratado da Unión Europea, asinado
o 7 de febreiro de 1992 en Maastrich, confere unha nova dimensión á construción
europea. A Comunidade Europea (o Tratado de Maastricht substituíu ó nome
Comunidade Económica Europea), fundamentalmente económica nas súas aspiracións e
na súa teoría, pasa a estar integrada na Unión Europea baseada, de agora en
diante, en tres piares.

Os outros dous piares envolven os Estados-membros en dominios caracterizados ata
entón como sendo da competencia exclusivamente nacional: a política externa e de
seguridade, por un lado, e os asuntos internos, tales como a política de
imigración e de asilo, a policía e a xustiza, por outro. Trátase de un progreso
importante, na medida en que os Estados-membros consideran que é do seu interese
cooperar máis estreitamente nestes dominios como xeito de afirmar a identidade
europea no mundo e de asegurar unha mellor protección dos seus cidadáns contra a
criminalidade organizada e o tráfico de drogas.

Mais o que os cidadáns recordarán do Tratado de Maastrich será probabelmente a
decisión que terá maior impacto práctico na súa vida cotiá: a realización da
Unión Económica e Monetaria. A partir do 1 de xaneiro de 1999, a UEM reunirá
todos os países que cumpren un determinado número de criterios económicos
destinados a garantir a súa boa xestión financeira e a asegurar a estabilidade
futura da moeda única: o euro.

A Unión Europea está composta de 28 países soberanos independentes que se
coñecen como os Estados membros: Alemaña, Austria, Bélxica, Bulgaria, Chipre,
Croacia, Dinamarca, Eslovaquia, Eslovenia, España, Estonia, Finlandia, Francia,
Grecia, Hungría, Irlanda, Italia, Letonia, Lituania, Luxemburgo, Malta, Países
Baixos, Polonia, Portugal, Romanía, Reino Unido, República Checa e Suecia.

Hai dous países candidatos oficiais, a República de Macedonia e Serbia, mentres
que Montenegro e Turquía están en negociacións. O resto de países dos Balcáns
occidentais, Albania, Bosnia e Hercegovina e Kosovo, son recoñecidos
oficialmente como candidatos potenciais. Kosovo é tamén considerado pola
Comisión Europea como un potencial candidato, mais esta institución non o lista
como un país independente, porque non todos os Estados membros recoñéceno como
un país separado de Serbia.

Para unirse á UE, un país debe satisfacer os criterios de Copenhaguen, definidos
en 1993 no Consello Europeo de Copenhaguen. Estes esixen unha democracia estable
que respecte os dereitos humanos e o Estado de Dereito; unha economía de mercado
viable capaz de competir dentro da UE, e a aceptación das obrigacións da
adhesión, incluída a lexislación da UE. A avaliación do cumprimento dos
criterios por parte dun país é a responsabilidade do Consello Europeo. O marco
actual non especifica como un país pode saír da Unión (aínda que Groenlandia,
territorio de Dinamarca, retirouse en 1985), pero o proxecto de Tratado de
Lisboa contén un procedemento formal para a retirada.

Catro países da Europa occidental que optaron por non adherirse á UE
comprometéronse en parte coa economía da UE e os seus regramentos: Islandia,
Liechtenstein, e Noruega son unha parte do mercado común a través do Espazo
Económico Europeo, e Suíza ten vencellos semellantes a través de tratados
bilaterais. As relacións entre a Unión Europea e microestados como Andorra,
Mónaco, San Marino e Cidade do Vaticano inclúen o uso do euro e outras
cooperacións.

O territorio da UE consiste no conxunto de territorios dos seus 28 Estados
membros con algunhas excepcións que expóñense a continuación. O territorio da UE
non é o mesmo có de Europa, xa que partes do continente atópanse fóra da UE,
como Islandia, Suíza, Noruega, e Rusia. Algunhas partes dos Estados membros non
forman parte da UE, malia que forman parte do continente europeo (por exemplo as
Illas da Canle e as Illas Feroe). Varios territorios de ultramar vinculados aos
Estados membros que están fóra de Europa xeográfica non son tampouco parte da UE
(por exemplo, Groenlandia, Aruba, as Antillas Neerlandesas, e de todos os
territorios non europeos asociados co Reino Unido).

Algúns territorios de ultramar son parte da UE, ata se non son xeograficamente
parte de Europa, como as Azores, as Illas Canarias, Ceuta, Güiana Francesa,
Guadalupe, Madeira, Martinica, Melilla, e Reunión.

A superficie combinada dos Estados membros da UE abrangue unha área de
4.324.782 km². A paisaxe, o clima, e a economía da UE vense influídas polas súas
costas, que suman 69.342 km de longo. A UE ten a segunda costa máis longa do
mundo logo do Canadá. A combinación dos Estados membros comparten fronteiras
terrestres con 21 estados non membros para un total de 12.441 km, a quinta
fronteira máis longa do mundo.

Incluíndo os territorios de ultramar dos Estados membros, a UE experimenta a
maioría dos tipos de clima, de ártico ao tropical, polo que as medias
meteorolóxicas da UE no seu conxunto carecen de sentido. Na práctica, a maioría
da poboación vive xa sexa nas zonas cun clima mediterráneo (o sur de Europa), un
clima oceánico temperán (Europa Occidental), ou un cálido verán continental
(Europa oriental).

Cunha poboación no ano 2010 de 501.259.840 habitantes a UE abarca países con
diferenciais de poboación importante, por exemplo os 82 millóns de habitantes de
Alemaña e os escasos 400.000 de Malta. Estes números dan unha densidade total de
114 hab./km², cabe dicir que esta densidade non é homoxénea; existen grandes
baleiros demográficos no interior das penínsulas Ibérica e Helénica, ao mesmo
tempo hai zonas como a dorsal europea (SE de Gran Bretaña ó NO de Italia) cuxas
densidades superan a media da Unión.

Con respecto ao crecemento natural da UE hai que destacar o escaso incremento,
debido á baixa natalidade e mortalidade; sendo este ás veces negativo. As
maiores taxas de crecemento danse en países como Irlanda e as máis baixas en
países do sur como España . Aínda así estados como o español conseguen medrar
grazas ao saldo migratorio.

A esperanza de vida da UE aproxímase aos 80 nos homes e elévase por enriba desta
cifra nas mulleres, sendo unha das máis altas do planeta.

A estrutura demográfica dá unha perspectiva da UE como unha poboación
envellecida. A Unión Europea caracterízase por unha gran importancia do sector
terciario o que nos leva a un proceso de urbanización importante no que máis do
77 % da poboación vive en cidades. Estes núcleos na súa maioría son de tamaño
pequeno e medio. Pero tamén se dan casos de grandes aglomeracións urbanas coma a
de Londres ou Madrid.

A poboación da UE abrangue o 7,3 % da poboación total do mundo, e o 3 % da
superficie da Terra, o que dá unha densidade media de 113 habitantes por km²
facendo da UE unha das rexións máis densamente poboadas do mundo. Un terzo dos
cidadáns da UE vive en cidades de máis dun millón de habitantes, cifra que sobe
ao 80 % ao referirse a aqueles que habitan en áreas urbás. Na UE atópanse máis
cidades globais cá ningunha outra rexión do mundo. Na Unión Europea hai máis de
16 cidades con poboacións por riba do millón de habitantes.

Ademais das súas cidades, na UE existen numerosas rexións densamente poboadas
resultantes da conexión de moitas áreas urbanas que conforman hoxe en día
grandes áreas metropolitanas. As maiores son: Rin-Ruhr con 10,5 millóns de
habitantes (Colonia, Dortmund, Düsseldorf etc.), Randstad aprox. 7 millóns
(Ámsterdan, Rotterdam, A Haia, Utrecht etc.), Rexión Rin-Main aprox. 5,8 millóns
(Frankfurt, Wiesbaden etc.), o Diamante flamengo aprox. 5,5 millóns (área urbana
entre Antwerp, Bruxelas, Lovaina e Gante), a Rexión metropolitana de Silecia
aprox. 3,5 millóns (Katowice, Sosnowiec etc.), e maila Rexión do Oresund aprox.
2,5 million (Copenhagen, Dinamarca e Malmö, Suecia).

Na Unión Europea empréganse 24 linguas oficiais: alemán, búlgaro, castelán,
checo, croata, dinamarqués, eslovaco, esloveno, estoniano, finlandés, francés,
grego, holandés, húngaro, inglés, italiano, irlandés, letón, lituano, maltés,
polaco, portugués, romanés e sueco. Importantes documentos, como a lexislación,
son traducidas a tódalas linguas oficiais. Asemade, o Parlamento Europeo traduce
tódolos documentos e sesións de xeito automático ás linguas oficiais. Algunhas
institucións empregan só unhas cantas linguas como lingua de traballo,
normalmente o inglés, o alemán e mailo francés. A política lingüística é
reponsabilidade dos países membros, porén, as institucións da UE promoven a
aprendizaxe doutras linguas.

O alemán é a lingua nai máis falada da UE (88,7  millóns de falantes no 2006),
seguida polo inglés, o italiano e mailo francés. O inglés, falado por máis da
metade (51%) dos habitantes da Unión, é de lonxe a lingua estranxeira máis
espallada e falada, seguida polo alemán e o francés. O 56% dos europeos son quen
de manter unha conversa nunha lingua que non sexa a súa lingua nai. A meirande
parte das linguas oficiais da UE pertencen á familia das linguas indoeuropeas,
agás o estoniano, o finlandés, e mailo húngaro, as cales pertencen á familia das
linguas ugrofinesas, e o maltés, pertencente á familia das linguas semíticas. A
meirande parte das linguas oficiais da UE escríbense no alfabeto latino agás o
búlgaro, escrito no alfabeto cirílico, e o grego, escrito no alfabeto grego.

Xunto as 24 linguas oficiais, na UE fálanse 150 linguas rexionais e
minoritarias, faladas por uns 50 millóns de habitantes. Destas, só o
catalán/valenciano, o éuscaro, o galego, o gaélico escocés e mailo galés poden
ser empregadas polos cidadáns para comunicarse coas principais institucións
europeas. Malia seren protexidas e apoiadas por programas da UE, a protección
dos dereitos lingüísticos das linguas rexionais, atinxe a cada país membro.

Amais das linguas nativas dos estados da UE, fálanse tamén centos de linguas de
tódolos recunchos da terra faladas nas comunidades estranxeiras que moran nos
estados membros. Destacan o turco, o árabe magrebí, o ruso, o urdu, o bengalí, o
hindi, o támil, o ucraíno, o punjabi e mailas linguas dos Balcáns. As linguas
dos inmigrantes non teñen status formal ou recoñecemento nin nas institucións da
UE nin nos países membros da UE

A Unión Europea é un corpo secular sen conexións formais coa relixión. Nas
discusións sobre os bosquexos dos textos da Constitución Europea e o Tratado de
Lisboa propúxose citar á cristiandade ou a deus no preámbulo do texto, mais a
idea foi rexeitada e desbotada.

A énfase no cristianismo parte de ser esta a relixión dominante no continente
europeo, e polo tanto da UE. O cristianismo divídese en varias pólas: o
catolicismo, un amplo abano de igrexas protestantes (especialmente na Europa do
norte) e o cristianismo ortodoxo (no sur da Europa oriental). Outras relixións
coma o islam e mailo xudaísmo atópanse presentes na UE.

No ano 2006, a UE tiña unha poboación musulmá estimada nuns 16 millóns de
persoas, cifra que baixa ata o millón no tocante aos xudeus.

As enquisas Eurobarómetro de opinión pública do Eurostat amosan que a maioría
dos cidadáns da UE cren nalgúnha forma de crenza, aínda que só o 21% consideran
que é importante. En anos recentes a maioría dos países europeos experimentou
unha diminución no número de persoas que atende os servizos relixiosos e no
número de persoas pertencentes a unha confesión. O Eurobarómetro do ano 2005
amosou que o 52% dos cidadáns europeos (dos 25 estados membros naquel tempo),
crían nun deus, o 27% nalgunha forma de espírito ou forza e o 18% non tiñan
ningún tipo de crenza. Os países onde menos xente declarou ser crente foron a
República Checa (19%) e Estonia (16%), Os países máis relixiosos foron Malta
(95%), Chipre e Romanía (90%). Ao longo da UE, as mulleres amosaron ser máis
crentes cós homes, cifra que medra coa idade, naquelas persoas con educación
relixiosa, nas persoas con educación elemental, e naquelas que "se posicionan á
dereita na escala política (57%)."

Outras relixións con significante presenza nos territorios da UE son o budismo,
o sikhism e mailo hinduísmo tendo as dúas derradeiras importantes comunidades no
Reino Unido.

A actual Unión Europea fundaméntase xuridicamente en 4 Tratados: O Tratado da
Unión Europea e os tres Tratados que anteriormente instituíranse ás tres
diferentes Comunidades:

Os Tratados de Ámsterdam, de 1997, e de Niza, de 2001, alteraron tanto o texto
do Tratado da Unión Europea como o do Tratado de Roma e de EURATOM. O Tratado de
Lisboa asinado en decembro de 2007 pretende actualizar a estrutura política e
legal da Unión.

O Consello de Europa elaborou a Carta Europea das Linguas Rexionais ou
Minoritarias, texto legal que recolle o compromiso dos estados co
desenvolvemento das linguas minorizadas, e declarou 2001 o Ano Europeo das
Linguas Non Normalizadas.

Os países da Unión Europea no seu conxunto, constitúen a principal potencia
mundial no que ao desenvolvemento e aplicación de enerxías renovables se refire.
A promoción das enerxías renovables ten un papel moi importante, tanto no que se
refire a reducir a dependencia exterior da UE no seu abastecemento enerxético,
como nas accións que deben adoptarse en relación coa loita contra o cambio
climático. Con todo Alemaña é o único membro da UE que está en camiño de acadar
os obxectivos establecidos no Protocolo de Kyoto sobre o cambio climático que
vai rematar no 2012.

O Consello Europeo de marzo de 2007 en Bruxelas aprobou un plan enerxético
obrigatorio que inclúe un recorte do 20% das súas emisións de dióxido de carbono
antes do ano 2020 e consumir máis enerxías renovables para que representen o 20%
do consumo total da UE (contra o 7% no 2006). O acordo recoñeceu indirectamente
o papel da enerxía nuclear na redución da emisión de gas de efecto invernadeiro,
correspondendo a cada Estado membro decidir se recorrerá ou non a esta
tecnoloxía.

Por outra banda estableceuse o compromiso de lograr unha cota mínima dun 10% de
biocombustibles no consumo total de gasolina e gasóleo de transporte no ano
2020.

O futuro repartimento do esforzo desa porcentaxe do 20% terá en conta as
especificidades enerxéticas de cada estado. Ademais, a UE comprométese a chegar
ata un 30% na redución de gases de efecto invernadeiro no caso de compromiso
internacional que involucre tanto a outras potencias como aos novos países
industrializados.

Un dos grandes logros da UE foi a consecución e logro da moeda única, o Euro. O
Euro é a moeda da Eurozona, a cal abarca a 19 dos 28 países membros da UE. Estes
son: Alemaña, Austria, Bélxica, Chipre, Eslovaquia, Eslovenia, España, Estonia,
Finlandia, Francia, Grecia, Irlanda, Italia, Letonia, Lituania, Luxemburgo,
Malta, Países Baixos e Portugal. Como moeda única trae consigo unha serie de
consecuencias favorables para a eurozona:



https://gl.wikipedia.org/wiki/Serramoura

Serramoura é unha serie de televisión de suspense producida por Voz Audiovisual
para a Televisión de Galicia. Emitiuse por vez primeira o domingo a noite do 5
de outubro de 2014 na TVG en horario de máxima audiencia. Desde o 25 de outubro
de 2016 a serie emítea a canle rusa AXN Sci-Fi co título de Черный лес.

En Serramoura, unha pequena aldea ficticia que vive da explotación madeireira,
Mónica Triáns (Sara Casasnovas) aparece morta no medio do monte con claros
signos de se tratar dun asasinato violento. Perante o homicidio, é enviado á
vila Diego Bazán (Mighello Blanco), que xunto coa sarxento local Marga Neira
(Lucía Regueiro), tentarán dar coa solución do caso. Porén, a idiosincrasia do
pobo, o conflito de intereses entre as dúas principais familias, os Soutelo e os
Fiúza, que pelexarán polo control do serradoiro, e os segredos que todos os
habitantes do pobo gardan, farán da resolución do caso unha tarefa complicada.

Nos Premios Mestre Mateo de 2014, Serramoura estivo nomeado a 9 premios en 8
categorías, resultando gañador no premio á mellor serie de televisión. Nos
Premios Mestre Mateo de 2015, Serramoura volve estar nomeada a 9 premios en 9
categorías.



https://gl.wikipedia.org/wiki/Segunda_Guerra_Mundial

A Segunda Guerra Mundial foi un conflito armado a escala mundial que durou do 1
de setembro de 1939 ó 2 de setembro de 1945. Involucrou á maioría de países do
mundo, incluídas todas as grandes potencias que eventualmente formaron dúas
alianzas militares opostas: os Aliados e o Eixe. Foi a guerra de máis alcance da
historia, involucrando directamente a máis de 100 millóns de persoas de máis de
30 países. Nun estado de "guerra total", os principais participantes adicaron a
súa capacidade económica, industrial e científica ó completo ó esforzo de
guerra, eliminando as distincións entre recursos militares e civís. Marcada
polas mortes masivas de civís, incluíndo o Holocausto no que faleceron uns 11
millóns de persoas e os bombardeos estratéxicos de centros industriais e de
poboación nos que faleceron ó redor dun millón de persoas, incluíndo os
bombardeos de Hiroshima e Nagasaki, tivo como resultado final un total de entre
50 e 58 millóns de mortes. Isto fixo da Segunda Guerra Mundial o conflito
militar con maior número de mortos na historia da humanidade.

En 1937 o Imperio do Xapón pretendía dominar Asia e o Pacífico e xa estaba en
guerra coa República da China, mais a data de inicio da guerra mundial dátase
xeralmente no 1 de setembro de 1939 coa invasión de Polonia por parte de Alemaña
e as subsecuentes declaracións de guerra de Alemaña a Francia e o Reino Unido.
Dende finais de 1939 ata comezos de 1941, mediante unha serie de campañas
militares e tratados, Alemaña conquistou ou pasou a controlar gran parte da
Europa continental, e formou a alianza do Eixe xunto con Italia e o Xapón. Por
medio do Pacto Molotov-Ribbentrop de agosto de 1939, Alemaña e a Unión Soviética
dividiron e anexionaron territorios dos seus veciños europeos, incluíndo
Polonia, Finlandia, Romanía e os países bálticos. A guerra continuou entre as
principais potencias europeas do Eixe e a coalición do Reino Unido e a
Commonwealth, con varias campañas no norte e leste de África, a batalla aérea de
Inglaterra, a campaña de bombardeo do Blitz, a campaña dos Balcáns e a
continuada batalla do Atlántico. En xuño de 1941 as potencias europeas do Eixe
comezaron unha invasión da Unión Soviética, abrindo o maior teatro de guerra
terrestre da historia, o que bloqueou a gran parte das súas forzas nunha guerra
de desgaste. En decembro de 1941 o Xapón atacou ós Estados Unidos e invadiu
territorios europeos no océano Pacífico, conquistando con rapidez gran parte do
Pacífico occidental.

O avance do Eixe detívose en 1942 cando o Xapón perdeu a batalla de Midway preto
de Hawai, e cando Alemaña sufriu sendas derrotas no norte de África e
Stalingrado. En 1943, tras unha serie de derrotas alemás na Fronte Oriental, a
invasión Aliada de Sicilia e Italia deron como resultado a rendición de Italia.
Xunto coas vitorias Aliadas no Pacífico, o Eixe perdeu a iniciativa da guerra e
levou a cabo unha retirada estratéxica en tódalas frontes. En 1944 os Aliados
Occidentais invadiron a Francia ocupada por Alemaña, mentres que a Unión
Soviética recuperou o territorio perdido e comezou unha invasión de Alemaña e os
seus aliados. Durante os anos 1944 e 1945 os xaponeses sufriron varios reveses
no continente asiático, no sur e centro da China e en Birmania, mentres que os
Aliados conseguiron debilitar á Armada Xaponesa e capturaron varias illas chave
do Pacífico Occidental.

A guerra en Europa concluíu coa invasión de Alemaña por parte dos Aliados
Occidentais e da Unión Soviética, culminando na captura de Berlín e a
subsecuente rendición incondicional de Alemaña o 8 de maio de 1945. Trala
Declaración de Potsdam dos Aliados o 26 de xullo de 1945 e o rexeitamento do
Xapón da rendición baixo os seus termos, os Estados Unidos lanzaron bombas
atómicas nas cidades xaponesas de Hiroshima e Nagasaki o 6 e o 9 de agosto
respectivamente. Cunha inminente invasión do arquipélago xaponés, a posibilidade
de novos bombardeos atómicos e a declaración de guerra da Unión Soviética e a
invasión de Manchuria, o Xapón rendeuse o 15 de agosto de 1945.

A Segunda Guerra Mundial alterou os aliñamentos políticos e a estrutura social
do mundo. Estableceuse a Organización das Nacións Unidas co obxectivo de
fomentar a cooperación internacional e previr conflitos futuros semellantes, e
as grandes potencias mundiais vitoriosas —os Estados Unidos, a Unión Soviética,
a China, o Reino Unido e Francia— convertéronse en membros permanentes do seu
Consello de Seguridade. A Unión Soviética e os Estados Unidos xurdiron como
superpotencias mundiais, preparando o escenario da Guerra Fría que duraría 46
anos. Ó mesmo tempo a influencia mundial das potencias europeas diminuíu
considerablemente, dando lugar a descolonización de Asia e África. A maioría de
países que viron a súa industria danada pola guerra comezaron diversos esforzos
para unha recuperación económica, e a integración política, especialmente en
Europa, xurdiu como un esforzo para atallar conflitos evitando posibles guerras
e co obxectivo de crear unha identidade común europea.

O comezo da guerra en Europa adoita indicarse no 1 de setembro de 1939 coa
invasión alemá de Polonia, aínda que a declaración de guerra por parte do Reino
Unido e Francia non tivo lugar ata dous días despois. A data indicada para o
comezo da guerra no Pacífico é habitualmente a do comezo da segunda guerra
sino-xaponesa, o 7 de xullo de 1937, pero en ocasións tamén se indica como tal a
invasión xaponesa de Manchuria o 19 de setembro de 1931. Outros autores seguen a
opinión do historiador británico A. J. P. Taylor, que afirmou que a guerra
sino-xaponesa e a guerra en Europa e nas súas colonias comezou de forma
simultánea e que as dúas guerras uníronse nunha soa en 1941, e outro punto de
vista indica que a data de comezo da guerra na invasión italiana de Abisinia o 3
de outubro de 1935. O historiador británico Antony Beevor considerou o comezo da
Segunda Guerra Mundial nas batallas de Khalkhin Gol entre o Xapón e as forzas de
Mongolia e da Unión Soviética dende maio ata setembro de 1939. Existe tamén o
punto de vista que chega a considerar a Primeira Guerra Mundial e a Segunda
Guerra Mundial como parte da mesma guerra civil europea ou segunda guerra dos
Trinta Anos".

Da mesma forma non hai un acordo total na data exacta do fin da guerra. Polo
xeral acéptase que a guerra finalizou co armisticio do 14 de agosto de 1945 (o
Día da Vitoria sobre o Xapón), no lugar da rendición formal do Xapón o 2 de
setembro de 1945. Algunhas das consecuencias e eventos posteriores causados pola
guerra inclúense en ocasións como parte da mesma. O tratado de paz co Xapón foi
asinado en 1951, formalizando varias cuestións pendentes como por exemplo as
compensacións os prisioneiros de guerra Aliados que foran vítimas de
atrocidades, e outros autores chegaron incluso a considerar que a guerra non
rematou realmente ata o colapso da Unión Soviética e o fin da Guerra Fría,
cualificando a esta última como unha continuación da Segunda Guerra mundial. Así
mesmo, ata 1990 non se asinou o Tratado Dous Máis Catro que permitiu a
reunificación alemá e resolveu outras cuestións relacionadas con orixe na
Segunda Guerra Mundial.

A Primeira Guerra Mundial transformou o mapa xeopolítico europeo coa derrota dos
Poderes Centrais (o Imperio Austrohúngaro, o Imperio Alemán e o Imperio Otomán),
e a toma de poder bolxevique en Rusia que deu paso cara á eventual fundación da
Unión soviética. Os Aliados da Primeira Guerra Mundial como Francia, Bélxica,
Italia, Grecia e Romanía gañaron territorio, e creáronse novos estados a partir
do colapso dos imperios Austrohúngaro e Otomán. Para previr unha nova guerra
mundial, creouse a Liga de Nacións durante a Conferencia de Paz de París de
1919, co principal obxectivo de previr o conflito armado por medio da seguridade
colectiva, o desarmamento militar e naval, e a consecución de acordos en
disputas internacionais por medio de negociacións pacíficas e arbitradores.

Malia que xurdiu un forte sentimento pacifista como consecuencia da Primeira
Guerra Mundial, o seu desenlace deu lugar a unha corrente irredentista e
nacionalista en varios países Europeos. Estes sentimentos foron especialmente
marcados en Alemaña, principalmente por mor das significativas perdas
territoriais, coloniais e financeiras impostas no Tratado de Versalles. Baixo
este tratado, Alemaña perdeu ó redor dun 13% do seu territorio europeo e tódalas
súas colonias, prohibíuselle a anexión doutros estados, impuxéronlle diversas
reparacións e limitouse a súa capacidade de desenvolvemento militar.

Italia formou parte dos aliados da Tripla Entente, gañando territorio trala
guerra. Porén, os nacionalistas italianos sentíronse anoxados polo incumprimento
ao final da guerra das promesas feitas por Reino Unido e Francia para conseguir
asegurar a entrada italiana na guerra. De 1922 a 1925 o movemento fascista
liderado por Benito Mussolini conseguiu o poder no país cunha axenda
nacionalista, totalitarista e clasista que aboliu a representatividade
democrática, reprimiu o socialismo e as forzas liberais e de esquerdas, e
procurou unha política exterior expansionista moi agresiva coa intención de
converter a Italia nunha potencia mundial baixo a promesa da creación dun novo
Imperio Romano.

O Imperio Alemán foi disolto na Revolución alemá de 1918, creándose un goberno
democrático coñecido posteriormente como a República de Weimar. Durante o
período de entreguerras houbo conflitos entre os simpatizantes da nova república
e os opositores de liña dura tanto nas dereitas coma nas esquerdas. Adolf
Hitler, tras un fracasado intento de derrocar o goberno alemán en 1923,
converteuse eventualmente no chanceler de Alemaña en 1933, abolindo a
democracia, facendo promoción dunha revisión da orde mundial radical motivada na
raza e apresurando unha masiva campaña de rearmamento. Mentres tanto Francia
procurou asegurar unha alianza con Italia, dándolle carta branca ás súas
intencións coloniais en Etiopía. A situación agravouse a comezos de 1935 cando o
Territorio da Bacía do Saar foi reunificado legalmente con Alemaña e cando
Hitler repudiou o Tratado de Versalles acelerando o seu programa de rearmamento
e adoptando o servizo militar.

O Reino Unido, Francia e Italia formaron a Fronte de Stresa procurando conter a
Alemaña. Porén, en xuño de 1935 o Reino Unido acordou un tratado independente
con Alemaña que levantou algunhas das restricións impostas previamente. A Unión
Soviética, preocupada polos obxectivos alemás de expansión cara ó leste de
Europa, redactou un tratado de axuda mutua con Francia. Antes de ser efectivo, o
pacto franco-soviético tivo que pasar a burocracia da Liga das Nacións, quedando
practicamente ineficaz. Pola súa banda, os Estados Unidos observaban os os
eventos que estaban tendo lugar en Asia e Europa, e aprobaron unha Lei de
Neutralidade en agosto dese mesmo ano. Hitler desafiou os tratados de Versalles
e Locarno, remilitarizando Renania en marzo de 1936 cunha mínima oposición do
resto de potencias Europeas. En outubro dese ano Alemaña e Italia formaron o
Eixe Roma-Berlín, e un mes despois Alemaña e o Xapón asinaron o Pacto
Anticomintern, ó que se uniría posteriormente Italia en 1937.

Na China, o Kuomintang comezou unha campaña de unificación contra varios señores
da guerra rexionais e unificou nominalmente o país a mediados dos anos 1920,
pero ó pouco tempo viuse envolto nunha guerra civil contra os seus anteriormente
aliados do Partido Comunista. En 1931 o Imperio Xaponés incrementou o seu poder
militar, procurando unha influencia na China como punto de partida para o que o
seu goberno vía como o seu dereito de gobernar Asia, e usou o incidente de
Mukden como pretexto para lanzar unha invasión de Manchuria e establecer o
estado monicreque de Manchukuo.

Demasiado débil para resistir o empuxe xaponés, a China apelou á Liga das
Nacións pedindo axuda, e o Xapón saíu da Liga tras ser condenada pola súa
incursión en Manchuria. Os dous países enfrontáronse nunha serie de batallas en
Shanghai, Rehe e Hebei, ata que asinaron a Tregua de Tanggu en 1933. Non
obstante, forzas voluntarias chinesas mantiveron a resistencia á agresión
xaponesa en Manchuria, Chahar e Suiyuan. Tralo incidente de Xi'an en 1936, o
Kuomintang e as forzas comunistas chinesas acordaron un cesamento das
hostilidades para presentar unha fronte unida contra o Xapón.

A segunda guerra italo-abisinia foi unha breve guerra colonial que deu comezo en
outubro de 1935 e finalizou en maio de 1936. A guerra comezou coa invasión
italiana do Imperio Etíope (tamén coñecido como "Abisinia"), lanzada dende a
Somalia Italiana e Eritrea. O conflito resultou na ocupación militar de Etiopía
e a súa anexión á nova colonia de África Oriental Italiana. Tamén expuxo a
debilidade da Liga das Nacións como unha forza de preservación da paz. Tanto
Italia como Etiopía eran membros da Liga, que non interveu aínda cando Italia
violou un dos seus propios artigos. Alemaña foi a única nación Europea que
apoiou a invasión, e Italia subsecuentemente retirou as súas obxeccións ó
obxectivo alemán de absorber Austria.

Tralo estalido da guerra civil en España, Hitler e Mussolini prestaron apoio
militar ós sublevados nacionalistas liderados polo xeneral Francisco Franco,
mentres que a Unión Soviética apoiou o goberno existente, a Segunda República.
Máis de 30 000 voluntarios estranxeiros, coñecidos como as Brigadas
Internacionais, tamén loitaron no bando republicano contra os nacionalistas.
Tanto Alemaña como a Unión Soviética empregaron esta guerra delegada como unha
oportunidade para probar en combate as súas armas e tácticas máis avanzadas. O
bombardeo de Guernica por parte da Lexión Cóndor en abril de 1937 provocou unha
preocupación global temendo que a seguinte gran guerra incluiría bombardeos de
terror extensivos sobre brancos civís. Por outra banda, segundo Tony Judt "a
estratexia comunista en España resultou ser un ensaio para a toma de poder en
Europa Oriental tras 1945". Finalmente, o bando nacional gañou a guerra civil en
abril de 1939. Franco, agora ditador do país, levou a cabo negociacións e
acordos con ámbolos dous bandos durante a Segunda Guerra Mundial, enviando á
División azul a loitar na fronte oriental baixo ordes alemás, aínda que España
permaneceu neutral e non chegou a participar de forma activa no conflito.

En xullo de 1937 o Xapón capturou a antiga capital imperial chinesa de Pequín
tras instigar o incidente da ponte Marco Polo, que culminou nunha campaña
xaponesa para invadir toda a China. A Unión Soviética asinou un pacto de non
agresión coa China prestándolle equipamento militar, dando por finalizada de
forma efectiva a cooperación previa da China con Alemaña. Chiang Kai-shek
despregou o seu exército para defender Shanghai, mais despois de tres meses de
loita a cidade foi capturada en novembro de 1937. Os xaponeses seguiron
empuxando as liñas chinesas, capturando a capital Nanjing en decembro de 1937.
Trala caída de Nanjing, varios centos de miles de civís e combatentes desarmados
chineses foron asasinados no masacre de Nanjing.

En marzo de 1938 as forzas nacionalistas chinesas gañaron a batalla de
Taierzhuang, pero a cidade de Xuzhou foi capturada polos xaponeses en maio dese
mesmo ano. En xuño de 1938 as forzas chinesas detiveron o avance xaponés
inundando o río Amarelo. Esta manobra deulle tempo ó exército chinés a preparar
a defensa de Wuhan, pero a cidade foi capturada en outubro. As vitorias
xaponesas non conseguiron colapsar a resistencia chinesa e o goberno chinés
trasladouse a Chunquin, continuando a guerra entre os dous países.

A mediados e finais dos anos 1930 as forzas xaponesas en Manchukuo mantiveron
conflitos fronteirizos esporádicos coa Unión Soviética e Mongolia. O exército
imperial xaponés favoreceu a doutrina Hokushin-ron que poñía énfase na expansión
do Xapón cara ó norte, pero non conseguiu manter esta política por mor das
derrotas sufrida nas batallas de Khalkhin Gol en 1939 e a procura alemá dunha
neutralidade cos soviéticos. O Xapón e a Unión Soviética firmarían eventualmente
un pacto de neutralidade en abril de 1941, e o Xapón adoptou a doutrina
Nanshin-ron favorecida pola armada, mudando os seus obxectivos cara ó sur e
dando lugar á eventual guerra cos Estados Unidos e os Aliados.

En Europa, Alemaña e Italia foron cada vez máis agresivas. En marzo de 1938
Alemaña anexionou Austria, cunha mínima resposta por parte das outras potencias
europeas. Hitler comezou entón a facer presión coas reclamacións alemás no
Sudetenland, unha zona de Checoslovaquia cunha poboación predominante de etnia
alemá. O Reino Unido e Francia seguiron o consello do primeiro ministro
británico Neville Chamberlain e concedéronlle este territorio a Alemaña por
medio do Pacto de Múnic, en contra dos intereses do goberno checoslovaco, e a
cambio da promesa de que Alemaña non faría máis reclamacións territoriais. Ó
pouco tempo, Alemaña e Italia forzarían a Checoslovaquia a ceder territorio
adicional a Hungría.

Malia que o tratado satisfixo tódalas demandas alemás, Hitler continuou cos seus
plans de ocupar a totalidade de Checoslovaquia. Nos seus discursos posteriores,
Hitler cargou contra os británicos e xudeus, e en xaneiro de 1939 ordenou en
secreto un aumento considerable da armada alemá para facerlle fronte á
supremacía naval británica. En marzo de 1939 Alemaña invadiu o que restaba de
Checoslovaquia e dividiu o seu territorio no Protectorado de Bohemia e Moravia e
o estado cliente proalemán da República Eslovaca. Hitler deulle tamén un
ultimato a Lituania, forzando a concesión do Territorio de Memel ese mesmo mes
sen a oposición do resto de potencias europeas. Alarmados por estes feitos e con
Hitler declarando a reclamación da Cidade Libre de Danzig, o Reino Unido e
Francia garantiron o seu apoio á independencia de Polonia. Cando Italia
conquistou Albania en abril 1939, estenderon esta mesma garantía a Romanía e
Grecia, e pouco despois Alemaña e Italia formalizaron a súa alianza no chamado
Pacto de Aceiro. Hitler acusou ó Reino Unido e a Polonia de querer "arrodear" a
Alemaña, e renunciou ó acordo naval anglo-xermano e ó pacto de non agresión
xermano-polaco.

En agosto de 1939 Alemaña e a Unión Soviética asinaron o Pacto
Ribbentrop-Molotov, tratado polo que as dúas partes repartíronse os dereitos a
dúas "esferas de influencia" (Polonia occidental e Lituania para Alemaña,
Polonia oriental, Finlandia, Estonia, Letonia e Besarabia para a Unión
Soviética) e poñía en dúbida a continuidade da independencia polaca. A situación
acadou un estado de crise xeral a finais de agosto cando as tropas alemás
comezaron a súa mobilización cara á fronteira polaca.

O 1 de setembro de 1939 Alemaña invadiu Polonia baixo o falso pretexto de que os
polacos realizaran unha serie de operacións de sabotaxe contra obxectivos
alemáns preto da fronteira. Dous días despois, tras un ultimato británico para
que Alemaña cesase as operacións militares que foi ignorado, o Reino Unido e
Francia declaráronlle a guerra a Alemaña, seguidos dos dominios da Commonwealth
británica: Australia e Nova Celandia o 3 de setembro, Suráfrica o 6 de setembro
e o Canadá o 10 de setembro. Inicialmente, esta alianza limitouse a fornecer
apoio militar directo de forma limitada, principalmente en forma dunha pequena
ofensiva no Saarland. Os aliados tamén comezaron un bloqueo naval de Alemaña,
dirixido a limitar a capacidade económica e o esforzo de guerra alemán. Alemaña
respondeu a este bloqueo ordenando ataques de U-Boots contra navíos de guerra e
mercantes aliados, o que escalaría posteriormente na batalla do Atlántico.

O 17 de setembro de 1939, tras asinar un alto o fogo co Xapón, a Unión Soviética
invadiu Polonia dende o leste. O exército polaco foi derrotado e Varsovia
rendeuse ós alemáns o 27 de setembro. O territorio de Polonia dividiuse entre
Alemaña e a Unión Soviética, con Lituania e Eslovaquia recibindo tamén unha
pequena porción do seu territorio. Trala derrota das forzas armadas polacas,
Polonia estableceu un estado clandestino e un exército de resistencia. Uns
100 000 membros do exército polaco foron evacuados cara a Romanía e os países
bálticos, loitando moitos deles posteriormente contra os alemáns en varios
teatros de guerra. Os membros do Biuro Szyfrów que axudaron na descodificación
do sistema Enigma foron tamén evacuados cara a Francia.

O 6 de outubro Hitler fíxolle unha proposta pública de paz ó Reino Unido e
Francia, afirmando que o futuro de Polonia estaría determinado de forma
exclusiva por Alemaña e a Unión Soviética. Chamberlain rexeitouna o 12 de
outubro, afirmando: "As experiencias do pasado amosaron que non se pode
depositar confianza nas promesas do presente goberno alemán". Hitler ordenou
entón unha ofensiva inmediata contra Francia, que finalmente pospuxo ata a
primavera de 1940 por mor das malas condicións do tempo e a oposición dos seus
xenerais.[a]

Tras asinar o Tratado Xermano-Soviético de Amizade, Cooperación e Demarcación a
finais de 1939, a Unión Soviética forzou ós países bálticos —Estonia, Letonia e
Lituania— a permitirlle estacionar tropas soviéticas no seu territorio baixo
pactos de "axuda mutua". Finlandia rexeitou as súas demandas territoriais, dando
lugar a unha invasión soviética en novembro de 1939 e a guerra de Inverno que
finalizou en marzo de 1940 co Tratado de Paz de Moscova. O Reino Unido e Francia
tratou este ataque soviético a Finlandia como o equivalente da súa entrada na
guerra no bando alemán, e respondeu apoiando a expulsión da Unión Soviética da
Liga das Nacións.

En abril de 1940 Alemaña invadiu Dinamarca e Noruega para protexer cargamentos
de mineral de ferro procedentes de Suecia, ós que os Aliados tentaban cortar
minando de forma unilateral as augas norueguesas. Dinamarca capitulou tras unhas
poucas horas, e malia o apoio dos Aliados que conseguiron recapturar
temporalmente o porto de Narvik, Noruega foi conquistada dous meses despois. O
descontento británico pola Campaña de Noruega tivo como resultado a destitución
do seu primeiro ministro Neville Chamberlain, substituído por Winston Churchill
o 10 de maio de 1940.

As forzas alemás lideradas polo xeneral Heinz Guderian comezaron unha ofensiva
contra Francia o 10 de maio de 1940, e adheríndose ó Plan Manstein Alemaña
atacou tamén os países neutrais de Bélxica, Países Baixos e Luxemburgo. Ese
mesmo día forzas británicas desembarcaron en Islandia e nas Illas Feroe para
previr unha posible invasión alemá destes territorios.[b] Os Estados Unidos, en
colaboración co enviado danés en Washington D.C., acordaron a protección de
Groenlandia, fundando a base política para o establecemento de bases militares
en abril de 1941. Os Países Baixos e Bélxica foron invadidos empregando tácticas
de Blitzkrieg nuns poucos días e semanas respectivamente. Alemaña circunvalou as
fortificacións francesas da Liña Maginot e o corpo principal de forzas aliadas
desprazadas en Bélxica mediante un movemento de flanqueo a través do espeso
bosque da rexión das Ardenas, que os aliados consideraban erroneamente unha
barreira natural impenetrable para os vehículos blindados. Como resultado disto,
o groso das forzas aliadas viuse arrodeado e foi derrotado. Os alemáns
aprisionaron a maioría das forzas aliadas, aínda que uns 300 000 soldados, na
súa maioría británicos e franceses, foron evacuados do continente en Dunkerque a
comezos de xuño, deixando atrás case todo o seu equipamento.

O 10 de xuño Italia invadiu Francia, declarándolle a guerra tanto a Francia coma
ó Reino Unido. París caeu perante ós alemáns o 14 de xuño e oito días despois
Francia asinou un armisticio con Alemaña, quedando dividida en dúas zonas de
ocupación controladas por Alemaña e Italia, xunto a un estado residual non
ocupado baixo o réxime fascista de Vichy, manténdose oficialmente neutral mais
cunha postura política proalemá. Francia mantivo a súa frota pero, temendo que
Alemaña se apropiase dela, o Reino Unido levou a cabo un ataque o 3 de xullo
para limitar a súa capacidade.

A batalla de Inglaterra comezou a primeiros de xullo con ataques da Luftwaffe a
varios portos e fretes británicos. O 19 de xullo Hitler fixo unha nova oferta
para finalizar a guerra, aducindo que non desexaba destruír o Imperio Británico,
ultimato que foi rexeitado polo Reino Unido. A principal campaña de
superioridade aérea alemá deu comezo en agosto pero non conseguiu derrotar ó
Mando de Caza da RAF, e o 17 de setembro Alemaña pospuxo indefinidamente o seu
plan de invasión de Inglaterra. A ofensiva alemá de bombardeos estratéxicos
infensificouse en forma de ataques nocturnos a Londres e outras cidades no
Blitz, pero non conseguiu afectar de forma significativa ó esforzo de guerra
británico.

Usando os recentemente capturados portos franceses, a armada alemá conseguiu
varios éxitos contra a Armada Real Británica, empregando os U-Boots contra os
navíos británicos na batalla do Atlántico. Non obstante, o Reino Unido conseguiu
unha vitoria significativa o 27 de maio de 1941 afundindo o Acoirazado Bismarck.
Ademais, durante a batalla de Inglaterra a RAF conseguira resistir o asalto da
Luftwaffe, limitando a campaña alemá de bombardeos en maio de 1941.[c]

En novembro de 1939 os Estados Unidos emendaron a Acta de Neutralidade para
permitir as adquisicións de materiais "cash and carrry" por parte dos Aliados.
En 1940, trala captura alemá de París, os Estados Unidos incrementaron de forma
significativa a súa armada. En setembro dese mesmo ano os Estados Unidos
chegaron a un acordo para ceder destrutores estadounidenses a cambio de
establecer bases en territorio británico. Porén, unha gran maioría da opinión
pública estadounidense continuou opoñéndose a unha intervención militar directa
no conflito ata ben entrado o ano 1941. Malia que Roosevelt prometera manter ós
Estados Unidos fóra da guerra, en decembro de 1940 acusou a Hitler de planear
unha conquista mundial e desbotou calquera tipo de negociación con Alemaña,
convocando a que os Estados Unidos se converteran nun "arsenal da democracia" e
promovendo a adopción das axudas lend-lease en apoio do esforzo de guerra
británico. En xaneiro de 1941 mantivéronse conversas de alto nivel co goberno
británico co propósito de determinar a forma de derrotar a Alemaña no caso de
que os Estados Unidos entraran en guerra. Nestas conversas decidíronse varias
políticas ofensivas, incluíndo ofensivas aéreas, a "eliminación prematura" de
Italia, asaltos e apoio ós grupos de resistencia, e a captura de varias
posicións para lanzar unha ofensiva contra Alemaña.

A finais de setembro de 1940, o Pacto Tripartito uniu ó Xapón, Italia e Alemaña
formalizando os Poderes do Eixe. Este pacto estipulou que calquera país, a
excepción da Unión Soviética, que atacase a calquera dos tres países estaría
forzado a entrar en guerra cos tres xuntos. O Eixe ampliouse en novembro de 1940
cando Hungría, Eslovaquia e Romanía uníronse ó pacto. Romanía e Hungría farían
unha contribución destacada ó Eixe contra a Unión Soviética, tanto na recaptura
do territorio de Besarabia e Bucovina do norte como na consecución das
intencións de Ion Antonescu de combater o comunismo.

Italia comezou unha serie de operacións no Mediterráneo en 1940, iniciando un
asalto a Malta en xuño, iniciando a conquista da Somalia Británica en agosto e
facendo unha incursión en Exipto en setembro. En outubro dese mesmo ano Italia
comezou unha invasión de Grecia, pero ós poucos días os italianos foron
rexeitados e obrigados a retirarse ata o sur de Albania. O Reino Unido respondeu
ás peticións de axuda gregas enviando tropas a Creta e fornecendo apoio aéreo,
aínda que de forma limitada. Hitler decidiu apoiar a Italia para previr que os
británicos conseguisen afianzar unha posición nos Balcáns, combater a dominación
naval británica no Mediterráneo, e asegurar o acceso alemán ó petróleo de
Romanía. En decembro de 1940 as forzas da Commonwealth Británica comezaron unha
serie de contraofensivas fronte as forzas italianas en Exipto e África oriental.
A ofensiva británica no norte de África tivo un éxito significativo e cara a
comezos de febreiro de 1941 Italia perdera o control do este de Libia, e a
mariña italiana sufriu varias derrotas importantes a mans da Royal Navy nas
batallas de Taranto e Cabo Matapán.

Alemaña interveu para axudar a Italia, enviando tropas alemás a Libia en
febreiro baixo o mando do mariscal de campo Erwin Rommel, lanzando unha ofensiva
a finais de marzo que en menos dun mes fixo retroceder ás forzas da
Commonwealth, debilitadas por mor do apoio fornecido a Grecia, cara a Exipto,
coa excepción das que se mantiveron no porto asediado de Tobruk. A Commonwealth
tentou rexeitar as forzas do Eixe en maio e de novo en xuño, sen éxito nas dúas
ocasións.

A finais de marzo de 1941 Bulgaria asinou o Pacto Tripartito e Alemaña atopábase
preparada para intervir en Grecia. Porén, estes plans cambiaron por mor dos
eventos que tiveron lugar na veciña Iugoslavia. O goberno iugoslavo asinara o
Pacto Tripartito o 25 de marzo, pero dous días despois foi derrocado nun golpe
de estado apoiado polo Reino Unido. Hitler considerou este novo réxime como
hostil e decidiu que debía ser eliminado de forma inmediata. O 6 de abril
Alemaña invadiu Iugoslavia e Grecia de forma simultánea, conseguindo un rápido
progreso e obrigando a ámbalas dúas nacións a renderse ó mes de iniciar as
invasións. Os británicos foron expulsados dos Balcáns trala conquista alemá de
Creta a finais de maio dese mesmo ano. Malia rápida vitoria alemá en Iugoslavia,
a subsecuente resistencia partisana contra a ocupación do país continuou ata o
final da guerra.

Os Aliados conseguiron algúns éxitos durante este tempo. No Oriente Medio, as
forzas da Commonwealth sufocaron un levantamento en Iraq, apoiado por aeronaves
alemás dende bases Sirias controladas polo réxime de Vichy, e coa axuda da
Francia Libre invadiron Siria e Líbano para previr futuros conflitos similares
na zona.

O Xapón planeaba aproveitarse da guerra en Europa para apoderarse das posesións
europeas ricas en recursos naturais no sueste asiático, e asinou xunto a Unión
Soviética o Pacto de Neutralidade Soviético-Xaponesa en abril de 1941. Por outra
banda, as tensións entre a Unión Soviética e Alemaña foron en aumento e os
alemáns comezaron a prepararse para un ataque á Unión Soviética, amasando as
súas forzas na fronteira soviética.

Hitler cría que o rexeitamento británico da súa oferta de finalizar a guerra
baseábase na esperanza de que os Estados Unidos e a Unión Soviética entrarían na
guerra contra Alemaña. Por este motivo decidiu tentar fortalecer as relacións
entre Alemaña e os soviéticos, ou no seu defecto, atacar e eliminalos como
factor na guerra. En novembro de 1940 tiveron lugar varias negociacións para
determinar se a Unión Soviética uniríase ó Pacto Tripartito. Os soviéticos
amosaron o seu interese, pero esixiron concesións de Finlandia, Bulgaria,
Turquía e o Xapón que Hitler considerou inaceptables, polo que o 18 de decembro
de 1940 ordenou unha directiva para comezar as preparacións dunha invasión da
Unión Soviética.

O 22 de xuño de 1941 Alemaña, co apoio de Italia e Romanía, invadiu a Unión
Soviética baixo a operación Barbarossa, acusando ós soviéticos de conspirar
contra Alemaña. Finlandia e Hungría uníronse á ofensiva alemá pouco tempo
despois. Os principais obxectivos desta ofensiva sorpresa foron a rexión do
Báltico, Moscova e Ucraína co obxectivo final de finalizar a campaña de 1941
preto da Liña Arkhangelsk-Astrakán, dende o Caspio ata o mar Branco. As
intencións de Hitler eran eliminar á Unión Soviética como poder militar,
exterminar o comunismo, xerar Lebensraum ("espazo vital") desapoderando á
poboación nativa e garantir o acceso ós recursos estratéxicos necesarios para
derrotar ós restantes rivais de Alemaña.

Malia que o exército Vermello xa comezara a prepararse para unha contraofensiva
antes da invasión, Barbarossa obrigou ó Mando Supremo Soviético a adoptar unha
defensa estratéxica. No verán de 1941 o Eixo conseguiu realizar avances
significativos en territorio soviético, inflixindo un gran número de baixas
persoais e perdas materiais. Non obstante, cara a mediados de agosto o Alto
Mando do Exército Alemán decidiu suspender a ofensiva do considerablemente
minguado grupo central do exército, e desviar o 2º Grupo Panzer para reforzar ás
tropas que avanzaban cara a Ucraína central e Leningrado. A ofensiva de Kiev
tivo un gran éxito para Alemaña, arrodeando e eliminando a catro corpos do
exército soviéticos e facendo posible un avance adicional cara a Crimea e a
industrialmente desenvolvida Ucraína oriental.

O desprazamento de tres cuartos das tropas do Eixe e da maioría das súas forzas
aéreas dende Francia e o Mediterráneo central cara á Fronte Oriental deulle pé ó
Reino Unido a reconsiderar a súa estratexia global. En xullo de 1941 formou
xunto á Unión Soviética unha alianza militar contra Alemaña, invadindo Irán para
asegurar o Corredor Persa e os campos petrolíferos iranianos, e en agosto dese
mesmo ano emitiu de forma conxunta cos Estados Unidos a Carta do Atlántico.

Cara outubro o Eixe acadou os seus obxectivos operacionais en Ucraína e na
rexión do Báltico, cos soviéticos aínda resistindo os asedios de Leningrado e
Sebastopol. Alemaña renovou a súa ofensiva en Moscova. Tras dous meses de
batallas baixo unhas condicións atmosféricas cada vez máis duras, o exército
alemán conseguira achegarse á periferia exterior de Moscova, momento no que as
súas tropas xa exhaustas[d] víronse obrigadas a suspender a ofensiva. O Eixe
acadou unhas ganancias territoriais considerables, pero a súa campaña non
conseguiu os seus obxectivos principais: dúas das cidades chave, Leningrado e
Sebastopol, mantíñanse baixo control soviético, a capacidade de resistencia
soviética non estaba eliminada e a Unión Soviética aínda mantiña unha parte
considerable do seu potencial bélico. Considérase que foi neste momento cando a
fase de guerra da Blitzkrieg en Europa tivo a súa fin.

A comezos de decembro, novas forzas de reserva soviéticas recentemente
mobilizadas permitíronlle a Unión Soviética acadar unha paridade numérica coas
tropas do Eixe. Isto, xunto a datos de intelixencia que establecían que un
número mínimo de tropas soviéticas no este serían suficientes para disuadir
calquera tipo de ataque por parte do exército Kwantung xaponés, permitiulle ós
soviéticos levar a cabo unha contraofensiva masiva que comezou o 5 de decembro
por toda a fronte e fixo retroceder ás tropas alemás entre 100 e 250 km cara ó
oeste.[e]

En 1939 os Estados Unidos renunciaron ó seu tratado co Xapón. Comezando cun
embargo no combustible para avións en xullo de 1940, O Xapón viuse baixo unha
cada vez maior presión económica. Foi neste tempo cando o Xapón lanzou o seu
primeiro ataque contra Changsha, unha cidade chinesa de importancia estratéxica,
pero as forzas xaponesas foron rexeitadas cara a finais de setembro. Malia
varias ofensivas por parte de ámbolos dous bandos, a guerra entre a China e o
Xapón chegou a un estado de táboas en 1940. O Xapón bloqueou as rutas de
subministración chinesas, e procurando unha mellor posición das súas forzas no
caso dunha guerra coas potencias occidentais, invadiu e ocupou o norte de
Indochina. Tras isto, os Estados Unidos estableceron un embargo de ferro, aceiro
e pezas mecánicas contra o Xapón.

En agosto dese mesmo ano, os comunistas chineses lanzaron unha ofensiva na China
central. Como represalia, o Xapón instituíu duras medidas nas zonas ocupadas
para reducir os recursos humanos e materiais dispoñibles para os comunistas. Os
conflitos entre os comunistas e os nacionalistas chineses continuaron e
culminaron nun enfrontamento armado en xaneiro de 1941, rematando así a súa
cooperación de forma efectiva. En marzo o 11º exército xaponés atacou o cuartel
xeral do 19º exército chinés, pero foi repelido durante a batalla de Shanggao.
En setembro, o Xapón intentou tomar de novo a cidade de Changsha, enfrontándose
alí coas forzas nacionalistas chinesas.

Os éxitos alemáns en Europa animaron ó Xapón a incrementar a presión nos
territorios gobernados polos europeos no sueste asiático. O goberno neerlandés
acordou fornecer ó Xapón con algunhas subministracións de petróleo procedente
das Indias Orientais Holandesas, pero as negociacións para un maior acceso ós
seus recursos fracasaron en xuño de 1941. En xullo o Xapón enviou tropas ó sur
de Indochina, ameazando así as posesións territoriais en oriente do Reino Unido
e dos Países Baixos. Os Estados Unidos xunto ó Reino Unido e outros gobernos
occidentais reaccionaron a este movemento conxelando os activos xaponeses e
impoñéndolle un embargo total do petróleo.

Dende comezos de 1941 os Estados Unidos e o Xapón mantiveran negociacións nun
intento de mellorar a súa relación e finalizar a guerra na China. Nestas
negociacións o Xapón fixo unha serie de propostas que foron rexeitadas polos
estadounidenses por consideralas "non axeitadas". Ó mesmo tempo os Estados
Unidos, o Reino Unido e os Países Baixos mantiveron unha serie de conversas
secretas para asegurar a defensa conxunta dos seus territorios no caso dun
ataque xaponés. Roosevelt reforzou as Filipinas (protectorado estadounidense coa
súa independencia programada para o 1946) con forzas estadounidenses baixo o
mando do xeneral MacArthur, e advertiulle ó Xapón que os Estados Unidos
reaccionarían ós ataques xaponeses contra calquera "país veciño".

O 17 de outubro o xeneral Hideki Tōjō converteuse no primeiro ministro do Xapón,
e o 20 de novembro os xaponeses presentáronlle ós Estados Unidos unha proposta
temporal como oferta final, pedindo a fin da axuda estadounidense á China e que
se retomase a subministración de petróleo e outros recursos para o Xapón. A
cambio prometeron non lanzar ningún ataque no sueste asiático e retirar as súas
forzas das súas posicións no sur de Indochina. A contraoferta estadounidense
tivo lugar o 26 de novembro, requirindo que o Xapón evacuara toda a China sen
condicións e acordara pactos de non agresión con tódalas potencias do Pacífico.
Isto provocou que o Xapón se vira esencialmente forzado a escoller entre
abandonar as súas ambicións territoriais na China ou obter pola forza os
recursos naturais que precisaba nas Indias Orientais.[f] O exército xaponés non
considerou a primeira opción, e moitos dos seus oficiais consideraron o embargo
de petróleo como unha declaración de guerra velada.

O Xapón planeaba tomar pola forza as colonias europeas en Asia para crear un
gran perímetro defensivo que chegaba ata o Pacífico central. Isto permitiríalles
explotar os recursos naturais do sueste asiático esgotando ós Aliados nunha
guerra defensiva.[g] Para previr unha intervención estadounidense ó mesmo tempo
que aseguraban este perímetro, o Xapón planeou neutralizar a frota
estadounidense do Pacífico e a presenza das forzas estadounidenses nas
Filipinas. O 7 de decembro de 1941 (8 de decembro nas zonas horarias asiáticas),
o Xapón atacou propiedades británicas e estadounidenses con ofensivas case
simultáneas no sueste asiático e no Pacífico central. Estas ofensivas incluíron
un ataque á frota estadounidense en Pearl Harbor, ataques nas Filipinas,
desembarcos en Tailandia e Malaisia e un ataque a Hong Kong. Tras estes ataques
os Estados Unidos, o Reino Unido, a China, Australia e varios outros estados
formalizaron a súa declaración de guerra ó Xapón, mentres que a Unión Soviética,
involucrada en hostilidades a grande scala en Europa, mantivo o seu acordo de
neutralidade co Xapón.[h] Alemaña, seguida dos restantes estados do Eixe,
declaroulle a guerra ós Estados Unidos en solidariedade co Xapón, citando como
xustificación ataques estadounidenses a navíos de guerra alemáns que foran
ordenados por Roosevelt.

En xaneiro de 1942, o "Big Four" (os Estados Unidos, Reino Unido, a Unión
Soviética e a China) xunto con outros 22 gobernos menores ou no exilio emitiron
a Declaración das Nacións Unidas, reafirmando a Carta do Atlántico e acordando
non asinar unha paz de forma individual coas potencias do Eixe.

Durante 1942 os oficiais Aliados debateron cal sería a estratexia global
axeitada que debían perseguir. Todos eles acordaron que a derrota de Alemaña era
o obxectivo principal. Os estadounidenses favorecían un ataque directo a grande
escala a Alemaña a través de Francia, mentres que os soviéticos demandaban tamén
unha segunda fronte. Os británicos pola súa banda argumentaron que as operacións
militares debían ter como obxectivo as zonas periféricas para desgastar as
forzas alemás, reducir a súa moral e reforzar os movementos de resistencia.
Alemaña sería obxectivo dunha gran campaña de bombardeos, e a ofensiva final
estaría liderada por divisións blindadas Aliadas sen empregar exércitos a grande
escala. Eventualmente os británicos convenceron ós estadounidenses de que un
desembarco en Francia non era factible en 1942 e que no seu lugar deberían
centrarse en expulsar ó Eixe do norte de África.

Na Conferencia de Casablanca a comezos de 1943, os Aliados reiteraron as
afirmacións da Declaración das Nacións Unidas de 1942, e demandaron a rendición
incondicional de Alemaña e os seus aliados. Os británicos e os estadounidenses
acordaron continuar a presión no Mediterráneo cunha invasión de Sicilia para
asegurar por completo as rutas de subministración na zona. Malia que os
británicos insistiron na necesidade de levar a cabo operacións militares nos
Balcáns para atraer a Turquía á guerra, en maio de 1943 os estadounidenses
acadaron o compromiso británico para limitar as operacións Aliadas no
Mediterráneo a unha invasión de Italia continental e unha invasión de Francia en
1944.

A finais de abril de 1942 o Xapón e o seu aliado Tailandia conquistaran case por
completo Birmania, Malaisia, as Indias Orientais Holandesas, Singapur e Rabaul,
inflixindo un severo número de baixas nas tropas Aliadas e atrapando a un gran
número de prisioneiros. Malia forte resistencia das forzas estadounidenses e
filipinas, a Commonwealth das Filipinas foi finalmente conquistada en maio de
1942, forzado o exilio do seu goberno. En Birmania, o 16 de abril uns 7 000
soldados británicos foron arrodeados pola 33ª División xaponesa na batalla de
Yenangyaung e posteriormente rescatados pola 38ª División chinesa. As forzas
xaponesas conseguiron sendas vitorias no mar do Sur da China, no mar de Xava e
no Índico, ademais de bombardear a base naval Aliada de Darwin. En xaneiro de
1942 o único éxito aliado contra o Xapón foi unha vitoria chinesa en Changsha.
Esta serie de éxitos militares contra os seus pouco preparados opoñentes
estadounidenses e europeos provocaron un exceso de confianza e unha
extralimitación territorial no Xapón.

A principios de maio de 1942 o Xapón comezou unha operación para capturar Port
Moresby por medio dun asalto anfibio e así cortar as comunicacións e liñas de
subministracións entre os Estados Unidos e Australia. Este plan frustrouse cando
unha forza de combate Aliada centrada en dous portaavións da frota
estadounidense combateu ás forzas navais xaponesas na batalla do mar do Coral. O
seguinte plan do Xapón, motivado pola Incursión Doolittle, foi capturar o Atol
de Midway e atraer ós portaavións estadounidenses cara a unha batalla para
eliminalos. Como distracción, o Xapón enviaría tamén tropas para ocupar as
Aleutianas en Alasca. A comezos de xuño o Xapón puxo en acción as súas
operacións, pero os estadounidenses, que descifraran os códigos navais xaponeses
a finais de maio, estaban ó tanto dos seus plans e disposicións de forzas,
usando estes coñecementos para acadar unha vitoria decisiva en Midway.

Coa súa capacidade ofensiva reducida de forma significativa como resultado da
batalla de Midway, o Xapón centrouse nun tardío intento de capturar Port Moresby
por medio dunha campaña por terra no Territorio de Papúa. Ó mesmo tempo Estados
Unidos planeou un contraataque na zona sur das Illas Salomón, principalmente en
Guadalcanal, como primeiro paso para unha captura de Rabaul, a principal base de
operacións xaponesa no sueste asiático. Os dous plans deron comezo en xullo,
pero cara a mediados de setembro a batalla de Guadalcanal fíxose prioritaria
para os xaponeses, que ordenaron un traslado de tropas de Nova Guinea na zona de
Port Moresby cara ó norte da illa, onde se enfrontaron a tropas estadounidenses
e australianas na batalla de Buna-Gona. Guadalcanal tornouse nun foco principal
para ámbolos dous bandos, que involucraron nesta batalla un gran número de
tropas e navíos. A comezos de 1943 os xaponeses foron derrotados na illa e
retiraron as súas tropas. Mentres tanto en Birmania as forzas da Commonwealth
montaron dúas operacións. A primeira, unha ofensiva na rexión de Arakan a finais
de 1942, tivo un resultado desastroso para os Aliados que se viron forzados a
retirarse cara á India a finais de 1943. A segunda foi unha inserción de forzas
irregulares por detrás das liñas xaponesas en febreiro, acadando resultados
mixtos cara a finais de abril.

A comezos de 1942 Alemaña e os seus aliados detiveron a súa ofensiva no centro e
sur da Unión Soviética, mantendo a maior parte dos territorios conquistados
durante todo o ano anterior. En maio Alemaña repeleu as ofensivas soviéticas do
Estreito de Kerch e Kharkov, para posteriormente lanzar unha ofensiva de verán
no sur de Rusia en xuño dese mesmo ano, co obxectivo de capturar os campos
petrolíferos do Cáucaso e ocupar a estepa de Kuban, ó mesmo tempo que mantiñan
as súas posicións no norte e centro da fronte. Os alemáns dividiron o seu Grupo
Sur do exército en dous grupos: o grupo A avanzou cara á parte baixa do río Don
e atacou a parte sueste do Cáucaso, mentres que o grupo B dirixiuse cara ó
Volga. Os soviéticos tomaron entón a decisión de facer a súa defensa en
Stalingrado.

A mediados de novembro os alemáns tiñan tomado Stalingrado case por completo no
medio dunha cruenta guerra urbana cando os soviéticos comezaron a súa segunda
contraofensiva de inverno, comezando por unha operación para arrodear ás forzas
alemás en Stalingrado e cun asalto no saínte de Rzhev preto de Moscova, malia
que esta última fracasou de forma significativa. A primeiros de febreiro de 1943
o exército alemán sufrira un número moi elevado de perdas, as tropas alemás en
Stalingrado víronse obrigadas a renderse, e a liña da fronte foi repelida ata
máis atrás da súa posición antes da ofensiva de verán. Cara a mediados de
febreiro, cando o empuxe soviético foi diminuíndo, Alemaña lanzou outro ataque
en Kharkov, creando un saínte na súa liña de fronte ó redor da cidade de Kursk.

Aproveitando unha serie de pobres decisións do mando naval estadounidense, a
mariña alemá fixo estragos importantes na frota aliada nas operacións
Paukenschlag e Neuland na costa atlántica dos Estados unidos. En novembro de
1941 as forzas da Commonwealth lanzaron unha contraofensiva no norte de África,
a operación Crusader, e recuperaron os territorios que conquistaran ata entón os
alemáns e italianos. Alemaña respondeu cunha nova ofensiva en xaneiro de 1942,
rexeitando as posicións británicas ata a Liña Gazala a comezos de febreiro,
seguida dun momento de calma temporal no combate que os alemáns aproveitaron
para preparar novas ofensivas. O Reino Unido invadiu a illa de Madagascar,
controlada pola Francia de Vichy, a principios de maio dese ano temendo que os
xaponeses puidesen empregar as súas bases militares. Por outra banda unha
ofensiva do Eixe en Libia forzou unha retirada dos Aliados ata Exipto ata que as
forzas do Eixe foron detidas en El Alamein. No continente europeo varias
incursións con pouco éxito de comandos Aliados a obxectivos estratéxicos,
culminando na considerada como desastrosa incursión de Dieppe, demostraron a
necesidade de mellor preparación, equipamento e seguridade operacional por parte
dos Aliados para lanzar unha invasión a grande escala na Europa continental.

En agosto de 1942 os Aliados tiveron éxito repelendo un segundo ataque en El
Alamein e conseguiron entregar subministracións á asediada Malta, aínda que cun
gran custo en baixas. Poucos meses despois os Aliados realizaron o seu propio
ataque en Exipto, desbancando ás forzas do Eixe e comezando un avance a través
de Libia. A este ataque seguíronlle os desembarcos anglo-estadounidenses na
África do Norte francesa baixo o mando de Eisenhower, dando como resultado a
unión destes territorios ó bando Aliado. Hitler respondeu á deserción das
colonias francesas ordenando a ocupación da Francia de Vichy. Aínda que as
forzas de Vichy non se resistiron a esta violación do armisticio, conseguiron
afundir a súa propia frota para previr a súa captura por parte das forzas
alemás. As forzas do Eixo en África víronse atenazadas e retiráronse a Tunisia,
que foi conquistada polos Aliados en maio de 1943. A comezos de 1943 os
británicos e estadounidenses comezaron a Ofensiva de Bombardeo Combinado, unha
campaña de bombardeos estratéxicos contra Alemaña co obxectivo de danar a
economía de guerra alemá, reducir a moral das súas tropas e deixar sen fogares á
poboación civil.

Trala Campaña de Guadalcanal os Aliados iniciaron varias operacións contra o
Xapón no Pacífico. En maio de 1943 forzas estadounidenses e canadenses foron
enviadas a eliminar as forzas xaponesas das Aleutianas. Pouco despois os Estados
Unidos co apoio de tropas australianas e neozelandesas levaron a cabo operacións
para illar Rabaul por medio da captura das illas ó seu redor e para rachar o
perímetro xaponés no Pacífico Central nas Illas Marshall e Gilbert. Cara a
finais de marzo de 1944 os Aliados tiñan completados estes dous obxectivos,
ademais de neutralizar a base principal xaponesa en Truk, nas Illas Carolinas.
Posteriormente en abril os Aliados lanzaron outra operación para retomar Nova
Guinea.

Mentres tanto na Unión Soviética, tanto os alemáns coma os soviéticos pasaron a
primavera e comezos do verán de 1943 preparándose para varias ofensivas en Rusia
central. O 4 de xullo de 1943 Alemaña atacou ás forzas soviéticas ó redor de
Kursk. Nunha semana as forzas alemás víronse esgotadas tralos intentos de
derrotar as ben construídas e graduais defensas soviéticas, e por primeira vez
na guerra Hitler cancelou a operación antes de que esta conseguise un éxito
táctico ou operativo. Esta decisión viuse parcialmente motivada pola invasión
aliada de Sicilia liderada polo xeneral estadounidense George Patton e polo
mariscal británico Bernard Montgomery, que deu comezo o 9 de xullo e que xunto
ós fracasos previos de Italia desembocaron no derrocamento e arresto de
Mussolini a finais dese mesmo mes. Tamén en xullo, os británicos realizaron un
bombardeo en Hamburgo que causou a morte dunhas 40 000 persoas. O 12 de xullo de
1943 o xeneral soviético Georgii Zhukov ordenou o comezo da contraofensiva
soviética. A vitoria soviética en Kursk marcou a fin da superioridade alemá,
dándolle á Unión Soviética a iniciativa na Fronte Oriental. Alemaña tentou
estabilizar a súa fronte na apresuradamente fortificada Liña Panther-Wotan, pero
os soviéticos conseguiron rachala en Smolensk e no Baixo Dnieper.

O 3 de setembro de 1943 os Aliados occidentais invadiron a Italia continental
forzando un armisticio de Italia cos Aliados. Alemaña respondeu a isto
desarmando ás forzas italianas, tomando o control de varios territorios de
Italia, e creando unha serie de liñas defensivas. Forzas especiais alemás
levaron a cabo un asalto para rescatar a Mussolini, quen ó pouco tempo
estableceu un novo estado monicreque na Italia ocupada por Alemaña chamado a
República Social Italiana, dando pé a unha guerra civil italiana. Os Aliados
tiveron que loitar a través de varias liñas defensivas ata chegar á principal
liña defensiva alemá a mediados de novembro.

No Atlántico, as contramedidas Aliadas tornáronse máis efectivas cara a maio de
1943, provocando un considerable número de perdas de submarinos alemáns que
forzaron un alto temporal na campaña naval alemá do Atlántico. En novembro,
Roosevelt e Churchill reuníronse con Chiang Kai-shek no Cairo e posteriormente
con Stalin en Teherán. A primeira reunión determinou a devolución e repartición
do territorio xaponés trala guerra e os plans militares para a Campaña de
Birmania, mentres que a segunda incluíu un acordo polo que os Aliados
occidentais invadirían Europa en 1944 e a Unión Soviética declararíalle a guerra
ó Xapón ós tres meses da derrota de Alemaña. A partir de novembro de 1943,
durante as sete semanas da batalla de Changde, a China obrigou ó Xapón a loitar
nunha custosa guerra de desgaste, mentres agardaba polo relevo Aliado. En
xaneiro de 1944 os Aliados levaron a cabo unha serie de ataques en Italia contra
a liña de Monte Cassino ademais de tentar flanqueala con desembarcos en Anzio. A
finais de xaneiro, unha grande ofensiva soviética expulsou ás forzas alemás da
rexión de Leningrado, finalizando así o que foi considerado un dos asedios máis
longos e letais da historia.

A seguinte ofensiva soviética foi detida na fronteira de preguerra estoniana
polo Grupo Norte do Exército Alemán axudado por forzas estonianas, que tiñan a
esperanza de restablecer a súa independencia nacional, provocando unha
desaceleración das subsecuentes operacións soviéticas na rexión do Báltico. A
finais de maio de 1944 os soviéticos conseguiran liberar Crimea, expulsaran na
súa maioría ás forzas do Eixe de Ucraína e comezaron a facer incursións en
Romanía que foron repelidas por tropas do Eixe. Pola súa banda, as ofensivas
Aliadas en Italia tiveron éxito e, malia permitir a retirada de varias divisións
alemás, Roma foi capturada o 4 de xuño.[i]

Os Aliados conseguiron resultados mixtos en Asia continental. En marzo de 1944
os xaponeses levaron a cabo unha invasión das posicións británicas en Assam, a
India, e asediaron posicións da Commonwealth en Imphal e Kohima. Xa en maio as
forzas británicas montaron unha contraofensiva que fixo retroceder ás tropas
xaponesas ata Birmania, e as forzas chinesas que invadiran o norte de Birmania a
finais de 1943 asediaron as tropas xaponesas en Myitkyina. A segunda invasión
xaponesa da China tivo como obxectivo destruír as principais forzas chinesas e
asegurar vías de ferrocarril entre o territorio xaponés e as bases aéreas
Aliadas que capturaran. En xuño os xaponeses conseguiron o control da provincia
de Henan e comezaron un novo ataque en Changsha, na provincia de Hunan.

O 6 de xuño de 1944 (o Día D), despois de tres anos de presión soviética, os
Aliados occidentais levaron a cabo a invasión do norte de Francia comezando co
desembarco de Normandía. Tras derivar varias divisións Aliadas dende Italia,
atacaron tamén o sur de Francia. As dúas operacións tiveron éxito e deron pé á
derrota das unidades do exército alemán presentes en Francia. París foi liberada
o 25 de agosto pola resistencia local coa axuda das forzas da Francia Libre
baixo o mando do xeneral Charles de Gaulle, e os Aliados continuaron o seu
avance durante os seguintes meses do ano. Tamén intentaron unha incursión no
norte de Alemaña por medio dunha operación aerotransportada nos Países Baixos
que finalmente non tivo éxito. Posteriormente os Aliados proseguiron un lento
avance cara a Alemaña, pero non conseguiron cruzar o Ruhr na súa ofensiva. En
Italia, o avance Aliado freouse ó chegar á Liña Gótica alemá.

O 22 de xuño a Unión Soviética lanzou unha ofensiva estratéxica en Bielorrusia
que destruíu o Grupo Central do Exército Alemán case por completo. Pouco despois
unha nova ofensiva estratéxica forzou a retirada das tropas alemás do oeste de
Ucraína e Polonia oriental. O avance soviético serviu de pulo para a resistencia
polaca que levou a cabo varios alzamentos contra a ocupación alemá. O maior
destes alzamentos en Varsovia, onde os soldados alemáns masacraron a uns 200 000
civís como represalia, e outro alzamento en Eslovaquia non recibiron apoio
soviético e foron subsecuentemente sufocados polos alemáns. A ofensiva
estratéxica do exército Vermello no leste de Romanía illou e destruíu un
considerable número de tropas alemás e desencadeou un golpe de estado en Romanía
en favor do rei Miguel I así como unha revolución socialista en Bulgaria,
eventos tralos que ámbolos dous países pasaron a formar parte do bando Aliado.

En setembro de 1944 as tropas soviéticas entraron en Iugoslavia forzando unha
rápida retirada das tropas alemás en Grecia, Albania e na propia Iugoslavia para
non quedarse illadas do resto do exército alemán. Os partisanos comunistas
liderados por Josip Broz Tito, que levaba liderando unha campaña de guerrillas
con varios éxitos contra a ocupación alemá de Iugoslavia dende 1941, controlaban
gran parte do territorio do país e comezaron unha serie de loitas para
interromper a escapada das tropas alemás que estaban estacionadas no sur. No
norte de Serbia o exército Vermello, xunto a un limitado apoio de forzas
búlgaras, asistiu ós partisanos nunha liberación conxunta da capital Belgrado o
20 de outubro. Uns poucos días despois os soviéticos realizaron un asalto masivo
no territorio húngaro ocupado por Alemaña que se mantivo ata a caída de Budapest
en febreiro de 1945. Malia as vitorias soviéticas nos Balcáns, a dura
resistencia finesa á súa ofensiva en Carelia denegoulles a ocupación de
Finlandia e deu paso a un armisticio, tralo que Finlandia pasou a combater no
bando Aliado.

A comezos de xullo de 1944 as forzas da Commonwealth no sueste asiático
repeleron os asedios xaponeses en Assam e fixéronos retroceder ata o río
Chindwin, mentres que os chineses capturaron Myitkyina. Na China continental os
xaponeses obtiveron máis éxito, capturando Changsha a mediados de xuño e a
cidade de Hengyang a comezos de agosto. Pouco tempo despois invadiron a
provincia de Guangxi, gañando varios enfrontamentos contra os chineses en Guilin
e Liuzhou cara a finais de novembro, e unindo as súas forzas da China e
Indochina cara a mediados de decembro. Mentres tanto no Pacífico as forzas
estadounidenses continuaron facendo presión no perímetro xaponés. A mediados de
xuño de 1944 comezaron unha ofensiva nas illas Palau e Marianas, derrotando de
forma decisiva ós xaponeses na batalla do mar de Filipinas. Estas derrotas
levaron á dimisión do primeiro ministro xaponés Hideki Tojo, e facilitaron ós
Estados Unidos bases aéreas dende as que lanzar ataques intensivos de
bombardeiros pesados no territorio xaponés. A finais de outubro os
estadounidenses invadiron a illa de Leyte, e pouco despois obtiveron outra
vitoria na batalla do golfo de Leyte, unha das maiores batallas navais da
historia.

O 16 de decembro de 1944 Alemaña realizou un último intento na fronte occidental
usando a maioría das súas reservas restantes para lanzar unha contraofensiva
masiva nas Ardenas co propósito de separar ós Aliados occidentais, arrodear
grandes porcións das súas tropas e capturar o porto de Antuerpen para forzar un
acordo político cos Aliados. Cara a xaneiro de 1945 esta ofensiva foi repelida
sen que Alemaña conseguise ningún dos seus obxectivos. En Italia, os Aliados
mantiñan unha situación de táboas na liña defensiva alemá. A mediados de xaneiro
os soviéticos e polacos atacaron en Polonia, avanzando dende o Vístula ata o
Oder e atravesando Prusia oriental. O 4 de febreiro Roosevelt, Churchill e
Stalin reuníronse na Conferencia de Ialta, acordando os termos da ocupación de
Alemaña trala guerra e a data da entrada en guerra da Unión Soviética contra o
Xapón.

En febreiro os soviéticos chegaron a Silesia e Pomerania, mentres que os Aliados
occidentais entraron en Alemaña polo oeste achegándose ata o Rin. Cara a marzo
as forzas aliadas cruzaron o Rin polo norte e polo sur do Ruhr, arrodeando ó
Grupo B do Exército Alemán, mentres que os soviéticos chegaron ata Viena. A
comezos de abril os Aliados finalmente conseguiron avanzar en Italia continuando
ata chegar a Alemaña occidental, mentres que forzas soviéticas e polacas
comezaron o ataque a Berlín a finais de mes. As forzas estadounidenses e
soviéticas uníronse no río Elba o 25 de abril. O 30 de abril de 1945 o Reichstag
foi capturado, sinalizando a derrota militar da Alemaña nazi.

Varios cambios de liderado tiveron lugar durante este período. Roosevelt faleceu
o 12 de abril e foi sucedido por Harry Truman, Mussolini faleceu a mans dos
partisanos italianos o 28 de abril, e dous días despois Hitler suicidouse e foi
sucedido polo almirante Karl Dönitz. As forzas alemás rendéronse en Italia o 29
de abril. A rendición total e incondicional de Alemaña foi asinada o 7 de maio,
facéndose efectiva ó finalizar o 8 de maio, aínda que o Grupo Central do
Exército Alemán mantivo a resistencia en Praga ata o 11 de maio.

No Pacífico as forzas estadounidenses xunto as forzas da Commonwealth de
Filipinas avanzaron nas Filipinas, eliminando a última resistencia dos xaponeses
en Leyte entre marzo e abril de 1945. Desembarcaron en Luzón en xaneiro de 1945
e recapturaron Manila en marzo. As batallas continuaron en Luzón, Mindanao e
outras illas das Filipinas ata a fin da guerra. Mentres tanto as Forzas Aéreas
do Exército dos Estados Unidos (USAAF) destruíron cidades e vilas estratéxicas
no Xapón co obxectivo de destruír a industria de guerra xaponesa e reducir a
moral civil. Na noite do 9 ó 10 de marzo, bombardeiros B-29 da USAAF atacaron
Toquio con miles de bombas incendiarias, matando a uns 100 000 civís e
destruíndo uns 41 km2 en poucas horas. Durante os cinco meses seguintes a USAAF
bombardeou un total de 67 cidades xaponesas, matando a uns 393 000 civís e
destruíndo un 65% das súas construcións.

En maio de 1945 tropas australianas desembarcaron en Borneo, capturando os
campos petrolíferos da illa. Forzas británicas, estadounidenses e chinesas
derrotaron ós xaponeses no norte de Birmania en marzo, continuando cun avance
británico que chegou a Rangún cara ó 3 de maio. A China comezou un contraataque
no oeste de Hunan que tivo lugar entre o 6 de abril e o 7 de xuño de 1945. As
forzas navais e anfibias estadounidenses tamén avanzaron cara ó Xapón, con
vitorias nas batallas de Iwo Jima en marzo e Okinawa a finais de xuño. Ó mesmo
tempo submarinos estadounidenses interceptaron as importacións xaponesas,
reducindo drasticamente a capacidade xaponesa de dar subministracións ás súas
forzas militares.

O 11 de xullo os líderes aliados reuníronse en Postdam, confirmando os
anteriores acordos sobre Alemaña, e reiterando a demanda da rendición
incondicional do Xapón, afirmando especificamente que "a alternativa para o
Xapón e unha rápida e completa destrución". Paralelamente a esta conferencia, o
Reino Unido celebrou eleccións xerais, e Clement Attlee substituíu a Churchill
como primeiro ministro do país. En agosto a USAAF lanzou dúas bombas atómicas
nas cidades xaponesas de Hiroshima e Nagasaki. Os aliados xustificaron estes
bombardeos como unha necesidade militar para evitar a invasión do Xapón que
tería un custo de entre 250 000 e 500 000 soldados Aliados e millóns de tropas e
civís xaponeses. Entre os dous bombardeos os soviéticos invadiron o territorio
xaponés en Manchuria, derrotaron ó Exército Kwantung, naquel momento a maior
forza armada dos xaponeses, e capturaron a illa Sakhalin e as Illas Kuriles. O
15 de agosto de 1945, o Xapón rendeuse de forma incondicional, asinando os
documentos da rendición na cuberta do acoirazado estadounidense USS Missouri o 2
de setembro de 1945, finalizando desta forma a Segunda Guerra Mundial.

Os Aliados estableceron administracións para a ocupación en Austria e Alemaña.
Austria converteuse posteriormente nun estado neutral, non aliñado con ningún
bloque político, mentres que Alemaña quedou divida de facto, creándose os
estados independentes da República Federal Alemá na zona de ocupación occidental
controlada polos Aliados, e da República Democrática Alemá na zona de ocupación
oriental controlada pola Unión Soviética.. Nos anos seguintes á guerra
instaurouse un programa de desnazificación en Alemaña que deu lugar a unha
persecución de criminais de guerra Nazis e a eliminación dos antigos Nazis do
poder, aínda que en anos posteriores esta política deu lugar a outras enfocadas
na amnistía e reintegración dos antigos nazis na sociedade da Alemaña
occidental. Tralo fin da guerra Alemaña perdeu un cuarto do territorio que
posuía en 1937 antes da mesma. No lado oriental, Polonia tomou os territorios de
Silesia, Neumark e gran parte de Pomerania. Prusia Oriental quedou dividida
entre Polonia e a Unión Soviética. Uns 9 millóns de alemáns foron expulsados
destas provincias, xunto a outros 3 millóns que foron expulsados de Sudetenland
en Checoslovaquia. A Unión Soviética pola súa banda incorporou as provincias
polacas ó leste da liña Curzon, das que uns 2 millóns de polacos foron
expulsados, o nordeste de Romanía, partes de Finlandia oriental, e os tres
estados bálticos.

Nun esforzo para manter a paz e crear unha identidade común europea, os Aliados
formaron a Organización das Nacións Unidas oficialmente o 24 de outubro de 1945,
e adoptaron a Declaración Universal dos Dereitos Humanos en 1948 como un
estándar común para tódolos estados membros. As grandes potencias vencedoras da
guerra —os Estados Unidos de América, a Unión Soviética, a China, o Reino Unido
e Francia— pasaron a ser os membros permanentes do Consello de Seguridade, malia
que a alianza entre os Aliados occidentais e a Unión Soviética xa comezara a
deteriorarse incluso antes do final da guerra.

Europa quedou dividida entre as dúas esferas de influencia occidental e
soviética. Gran parte dos países de Europa central e oriental quedaron dentro do
bloque soviético, dando lugar ó establecemento de réximes comunistas neses
países co apoio parcial ou total das autoridades soviéticas da ocupación. Como
resultado, Polonia, Hungría, Alemaña oriental, Checoslovaquia, Romanía e Albania
pasaron a ser estados satélite soviéticos. Pola súa banda, Iugoslavia levou a
cabo unha política totalmente independente, causando certa tensión política coa
Unión Soviética. A división do mundo de posguerra quedou formalizada na creación
de dúas alianzas militares internacionais, a OTAN liderada polas Nacións Unidas
e o Pacto de Varsovia liderado pola Unión Soviética. Os anos seguintes da súa
creación, coñecidos como o período de Gerra Fría, supuxeron un longo período de
tensións políticas e competición militar entre elas, dando lugar a unha carreira
armamentística e un número de guerras delegadas sen precedentes.

En Asia, os Estados Unidos lideraron a ocupación do Xapón e a administración das
illas xaponesas no Pacífico Occidental, mentres que os soviéticos tomaron o
control de Sakhalin e das Illas Kuriles. Corea, anteriormente baixo dominio
xaponés, foi dividida e ocupada polos Estados Unidos no sur e pola Unión
Soviética no norte entre 1945 e 1948. Isto deu paso á creación de dúas
repúblicas separadas polo paralelo 38 en 1948, cada unha delas reclamando o
goberno lexítimo de toda a península e desembocando na guerra de Corea. Na China
as forzas nacionalistas e comunistas retomaron a guerra civil en xuño de 1946.
As forzas comunistas saíron vitoriosas e estableceron a República Popular da
China no continente, mentres que as forzas nacionalistas retiráronse a Taiwán en
1949. No Oriente Medio, os países árabes rexeitaron o Plan das Nacións Unidas
para a partición de Palestina e a creación do estado de Israel, dando lugar a un
aumento na intensidade do conflito árabe-israelí. Malia que as potencias
europeas tentaron manter algúns ou tódolos seus territorios coloniais, a perda
de prestixio e recursos durante a guerra resultou determinante neste aspecto e
deu como resultado unha descolonización global en África e Asia.

Como o resto de España, Galiza non entrou directamente no conflito. Porén,
segundo un estudo dos historiadores Emilio Grandío e Javier Rodríguez tivo unha
importancia estratéxica durante a guerra. Das minas de volframio galegas, como
as de San Fins, saía o mineral co que os alemáns, entre outras cousas, blindaban
os seus tanques, utilizando empresas tapadeira para controlar a produción e o
transporte do mesmo.

Centos de galegos viaxaron para loitar cos alemáns na Fronte Oriental, dentro da
División Azul. Por outra banda, antigos combatentes republicanos loitaron cos
aliados, sendo moitos deles recluídos en campos de concentración. Dos portos
galegos saían U-Boot alemáns, e para manter a comunicación con estes, os nazis
construíron en Cospeito unha antena que enviaba o sinal que permitía a
navegación. Unha vez rematou o conflito, moitos criminais nazis utilizaron os
portos de Vigo e Ferrol para fuxir a América do Sur.

A Segunda Guerra Mundial foi o conflito militar con maior número de mortos na
historia da humanidade. As estimacións do número total de falecidos durante a
guerra varían segundo as fontes, xa que moitas das mortes non foron rexistradas.
A maioría de fontes indica que faleceron ó redor duns 75 millóns de persoas,
incluíndo uns 20 millóns de militares e uns 40 millóns de civís. Gran parte das
baixas civís foron a causa de xenocidio deliberado, masacres, bombardeos
estratéxicos, enfermidades e fame.

A Unión Soviética perdeu uns 27 millóns de persoas durante a guerra, repartidos
en 8,7 millóns de militares e uns 19 millóns de civís. Das baixas militares, 5,7
millóns eran de etnia rusa, seguidos duns 1,3 millóns de etnia ucraína. En
conxunto, un cuarto da poboación total da Unión Soviética sufriu feridas ou
faleceu durante a guerra. Alemaña pola súa banda sufriu uns 5,3 millóns de
baixas militares, principalmente na fronte Oriental e durante as batallas finais
en Alemaña.

Do total de falecidos na Segunda Guerra Mundial, aproximadamente o 85% foron do
lado Aliado, principalmente soviéticos e chineses, mentres que o restante 15%
foron do lado do Eixe. Moitas destas mortes foron causadas por crimes de guerra
levados a cabo por forzas alemás e xaponesas nos territorios ocupados. As
estimacións indican que entre 11 e 17 millóns de civís morreron como resultado
directo ou indirecto das ideoloxías políticas nazis, incluíndo o xenocidio
deliberado e sistemático duns 6 millóns de xudeus durante o Holocausto, xunto
con outros 5 ou 6 millóns de polacos e outros eslavos (incluíndo ucraínos e
bielorrusos), xitanos, homosexuais e outros grupos étnicos e minoritarios
(incluíndo discapacitados, enfermos mentais, comunistas alemáns, prisioneiros de
guerra soviéticos, masóns e testemuñas de Xehová). Centos de miles de serbios,
xunto a xitanos e xudeus, foron asasinados pola Ustaše croata en Iugoslavia,
dando lugar ó posterior masacre de Bleiburg xusto tralo fin da guerra.

En Asia e no Pacífico as forzas de ocupación xaponesas mataron ó redor duns 7,5
millóns de civís, na súa maioría chineses. O crime de guerra xaponés de máis
sona foi a Masacre de Nanking, na que entre 50 e 300 mil chineses sufriron
violacións e foron asasinados. Segundo Mitsuyoshi Himeta, rexistráronse 2,7
millóns de falecidos durante a aplicación da política de terra queimada
denominada Sankō Sakusen, aplicada polo xeneral xaponés Yasuji Okamura nos
territorios de Heipei e Shandong.

As forzas do Eixe fixeron uso tamén de armas biolóxicas e químicas. O Exército
Imperial Xaponés empregou unha variedade deste tipo de armas durante a súa
invasión e ocupación da China e nos primeiros conflitos coa Unión Soviética.
Tanto os alemáns coma os xaponeses levaron a cabo experimentos deste tipo de
armas con civís, e nalgúns casos con prisioneiros de guerra. A Unión Soviética
foi responsable do masacre de Katyń, na que faleceron uns 22 000 polacos, e do
apresamento e execución de miles de prisioneiros políticos por parte da NKVD nos
estados Bálticos e Polonia oriental anexionados polo Exército Vermello.

Antes e durante a Segunda Guerra Mundial non existía ningunha lei positiva
internacional ou costume internacional humanitario con respecto á guerra aérea.
A Luftwaffe alemá levou a cabo varios bombardeos masivos de zonas civís, os máis
notables en Varsovia, Rotterdam e Londres, nos que se incluían como obxectivos
hospitais civís e grupos de refuxiados que fuxían da guerra. Os Aliados pola súa
banda realizaron tamén varios ataques a zonas civís, incluíndo o bombardeo de
Toquio e das cidades alemás de Dresden, Hamburgo e Colonia. Este tipo de accións
por parte dos Aliados tiveron como resultado a destrución de máis de 160 cidades
e a morte de máis de 600 mil civís alemáns. Os bombardeos de Hiroshima e
Nagasaki, nos que faleceron entre 129 000 e 246 000 civís e soldados xaponeses,
foron a primeira e única vez da historia na que se empregaron armas nucleares
como arma ofensiva no transcurso dunha guerra.

A Alemaña nazi mantivo campos de concentración (alemán: Konzentrationslager) en
tódolos seus territorios controlados. Os primeiros destes campos creáronse en
Alemaña en marzo de 1933 xusto despois de que Hitler se convertese en chanceler
e de que o seu Partido Nazi conseguise o control da policía por medio de Wilhelm
Frick e Hermann Göring. Nos comezos había uns 45 000 prisioneiros nestes campos,
inicialmente empregados para manter prisioneiros e torturar a opoñentes
políticos e representantes sindicais. As SS de Heinrich Himmler tomaron o
control total da policía e dos campos de concentración alemáns entre 1934 e 35.
Himmler ampliou o papel destes campos para internar os chamados "elementos
raciais non desexados" da sociedade alemá, como os xudeus, criminais,
homosexuais ou xitanos entre outros. O número de prisioneiros nestes campos, que
experimentara unha redución progresiva ata os 7 500, aumentou de novo ata os
21 000 no comezo da guerra e chegou ó máximo de 715 000 en xaneiro de 1945.

O uso de traballadores forzados na Alemaña nazi e nos territorios ocupados de
Europa durante a guerra tivo lugar nunha escala sen precedentes ata entón, e foi
unha parte vital da explotación económica alemá dos territorios conquistados.
Alemaña capturou aproximadamente uns 12 millóns de persoas duns vinte países
europeos, uns dous terzos delas procedentes de Europa oriental. Moitos
traballadores faleceron por mor das súas condicións de vida, sufrindo maltratos,
desnutrición e torturas. No seu punto álxido os traballadores forzados
representaban o 20% da man de obra alemá. Tendo en conta as mortes e
substitucións, un total duns 15 millóns de homes e mulleres víronse obrigados a
realizar traballos forzados nalgún momento da guerra.

Nos gulags soviéticos pereceron tamén cidadáns dos territorios ocupados como
Polonia, Lituania, Letonia e Estonia, ademais de prisioneiros de guerra alemáns
e cidadáns soviéticos sospeitosos de ser simpatizantes dos nazis. Segundo Ulrich
Herbert o 60 % dos prisioneiros de guerra soviéticos capturados polos alemáns
finaron durante a guerra. Richard Overy pola súa banda indica que houbo un total
de 5,7 millóns de prisioneiros de guerra soviéticos, dos que uns 3,6 millóns (o
57 %) morreron ou foron asasinados. Os ex-prisioneiros de guerra e civís
soviéticos repatriados foron tratados como sospeitosos e potenciais
colaboradores dos nazis, e algúns deles foron enviados ós gulags tras ser
investigados pola NKVD. Segundo o tratado dos Aliados na Conferencia de Ialta, a
Unión Soviética puido empregar a varios millóns de prisioneiros de guerra e
civís como traballadores forzados trala guerra, como no caso de Hungría no que
os húngaros víronse obrigados a traballar para a Unión Soviética ata 1955.

Os campos de prisioneiros de guerra xaponeses, moitos deles usados como campos
de traballos forzados, tiveron unhas altas taxas de defunción. O Tribunal
Militar Internacional para o Extremo Oriente indicou que a taxa de falecidos
entre os prisioneiros occidentais fora dun 27,1 % (37 % entre os prisioneiros
estadounidenses), sete veces máis alta que a dos prisioneiros de guerra
capturados dos alemáns e italianos. Trala rendición do Xapón foron liberados uns
37 583 británicos, 28 500 holandeses, 14 473 estadounidenses e 56 chineses.
Segundo o historiador Zhifen Ju, polo menos 5 millóns de civís do norte da China
e Manchukuo foron escravizados entre 1935 e 1941 por parte do Kōain xaponés para
traballar nas minas e industrias de guerra, número que chegou ós 10 millóns en
1942. A Biblioteca do Congreso dos Estados Unidos estimou que o exército xaponés
en Xava obrigou a realizar traballos forzados a entre 4 e 10 millóns de rōmusha
("traballadores manuais"). Uns 270 000 destes traballadores foron enviados a
outros territorios ocupados polos xaponeses no sueste asiático, e só 52 000
deles foron repatriados a Xava.

O 19 de febreiro de 1942 Roosevelt asinou a Orde Executiva 9066, pola que se
internou a uns 100 000 xaponeses residentes na costa oeste dos Estados Unidos, e
no Canadá instaurouse un programa semellante. A maiores, o goberno investigou e
declarou como riscos de seguridade a 14 000 cidadáns de orixe alemá e italiana
que tamén foron enviados a campos de internamento. En decembro de 1944 Roosevelt
suspendeu esta orde executiva e os internados foron liberados, moitos deles
trasladados a instalacións e casas temporais, e os campos foron clausurados
finalmente en 1946. Nos anos posteriores á guerra, os xaponeses-americanos que
foran internados víronse obrigados a reconstruír as súas vidas, xa que moitos
deles perderan os seus fogares, negocios e aforros, e os individuos nados no
Xapón non tiveron a opción de converterse en cidadáns estadounidenses
naturalizados ata 1952.

En Europa, antes do comezo da guerra os Aliados tiñan unha vantaxe tanto
económica como demográfica. En 1938 o Reino Unido, Francia, Polonia e os
dominios británicos tiñan un produto interior bruto e unha poboación un 30%
maior ca da Alemaña e Italia. Contando as colonias, os Aliados tiñan cinco veces
máis poboación e o dobre de produto interior bruto ca estes. Analogamente, no
continente asiático, a China tiña seis veces máis poboación e un PIB un 89%
maior que o Xapón. Contando as colonias xaponesas, a China triplicaba a súa
poboación e contaba cun PIB un 38% máis elevado.

No centro, norte e oeste de Europa (Francia, Noruega, Dinamarca, os Países
Baixos e os territorios anexionados de Checoslovaquia), Alemaña estableceu
varias políticas económicas polas que acumulou uns 69 500 millóns de Reichmarks
recadados cara ó final da guerra, número que non ten en conta o espolio nazi de
produtos industriais, equipamento militar, materias primas e outros produtos. Os
ingresos procedentes das nacións ocupadas sobrepasaron o 40% dos ingresos por
recadación de impostos en Alemaña. No este de Europa, Alemaña non conseguiu
acadar os obxectivos do Lebensraum por mor das frontes flutuantes e das
políticas soviéticas de terra queimada que limitaron os recursos dispoñibles
para os invasores alemáns. Ó contrario que no oeste, as políticas raciais alemás
promoveron unha brutalidade excesiva contra o que consideraban os "Untermensch"
(xente inferior) de ascendencia eslava, e a maioría de avances territoriais
alemáns foron acompañados de execucións masivas. Na maioría de territorios
ocupados formáronse grupos de resistencia locais, mais non conseguiron afectar
ás operacións alemás de forma significativa nin no este nin no oeste ata finais
de 1943.

En Asia, o Xapón consideraba que as nacións baixo a súa ocupación formaban parte
da Esfera de Coprosperidade da Grande Asia Oriental, unha hexemonía co suposto
propósito de "liberar os pobos colonizados". Aínda que as forzas xaponesas foron
recibidas como liberadores da dominación europea nalgúns territorios, a súa
excesiva brutalidade tornou a opinión local na súa contra en poucas semanas. Nas
etapas iniciais da conquista, os xaponeses capturaron uns 4 millóns de barrís
(640 000 m3) de petróleo (~5,5×105 t) abandonados polas forzas aliadas na súa
retirada, e cara ó ano 1943 o Xapón conseguiu recuperar a produción nas Indias
Orientais Neerlandesas ata uns 50 millóns de barrís anuais (~6,8×106 t), un 76%
da produción que tiñan en 1940.

Os rápidos ataques da Blitzkrieg alemá e xaponesa mitigaron a vantaxe inicial
dos Aliados, pero a superioridade económica e de poboación destes converteuse
nun factor decisivo en 1942 trala entrada da Unión Soviética e dos Estados
Unidos no bando aliado e cambio cara a unha guerra de desgaste. Malia que é
habitual que se atribúa a maior capacidade produtiva dos Aliados ó seu maior
acceso a recursos naturais, existiron outros factores que contribuíron a esta
vantaxe produtiva, como a relutancia de Alemaña e o Xapón a empregar mulleres
como man de obra, os bombardeos estratéxicos Aliados, e o cambio tardío de
Alemaña cara a unha economía de guerra. A maiores, nin Alemaña nin o Xapón tiñan
un plan para combater unha guerra estendida, e non tiñan os recursos necesarios
para tal propósito. Para mellorar a súa capacidade produtiva, Alemaña e o Xapón
empregaron millóns de traballadores escravos. Alemaña usou uns 12 millóns de
persoas para traballos forzados, provenientes na súa maioría da Europa oriental,
mentres que o Xapón usou máis de 18 millóns de persoas no Extremo Oriente.

A economía global viuse severamente afectada pola guerra, aínda que as nacións
participantes recibiron o seu impacto de formas distintas en cada caso. Os
Estados Unidos de América foron os máis beneficiados economicamente. O país tivo
un baby boom trala guerra e nos anos 1950 pasou a dominar a economía mundial cun
PIB per cápita moito maior que o de calquera das outras potencias mundiais. O
Reino Unido e os Estados Unidos lideraron unha política de desarmamento
industrial en Alemaña Occidental entre os anos 1945–1948, e tivo lugar un
estancamento económico en Europa por mor das interdependencias de comercio
internacional, atrasándose a súa recuperación económica durante varios anos. A
recuperación xeral europea comezou a mediados de 1948 coa reforma monetaria de
Alemaña Occidental, axudada pola liberación económica causada de forma directa e
indirecta polo Plan Marshall entre 1948 e 1951. Durante os catro anos que estivo
en funcionamento, os estadounidenses destinaron uns 13 000 millóns de dólares de
axuda a un total de dezaseis países. A consecuente recuperación alemá sería
posteriormente coñecida como o "Milagre económico alemán". Italia experimentou
tamén un rápido crecemento económico e a economía francesa experimentou unha
recuperación. Pola contra, o Reino Unido atopouse nun estado de ruína económica,
e malia recibir un cuarto do total da axuda destinada no Plan Marshall, máis que
calquera outro país europeo, continuou sufrindo un declive económico relativo
durante décadas.

Pola súa banda, a Unión Soviética, malia as cuantiosas perdas humanas e
materiais sufridas, experimentou tamén un rápido incremento da produción nos
anos inmediatamente posteriores á guerra. Fronte ao plan Marshall, a Unión
Soviética lanzou nun primeiro momento o plan Molotov e posteriormente liderou a
creación da organización económica coñecida como Comecon. En Asia, o Xapón
experimentou un crecemento económico incriblemente rápido, converténdose nunha
das potencias económicas mundiais nos anos 1980, mentres que a China conseguiu
recuperar os seus niveis de produción de preguerra cara ó ano 1952.

Os roles militares das aeronaves avanzaron significativamente durante a guerra,
en funcións de recoñecemento, caza, bombardeo e apoio aéreo de proximidade.
Entre as innovacións introducidas destacaron o transporte aéreo, a capacidade de
transportar rapidamente subministracións, equipamento e persoal, así como os
bombardeos estratéxicos, o bombardeo de centros industriais e de poboación para
reducir a capacidade inimiga de manterse na guerra. Os sistemas e armas de
defensa antiaérea recibiron avances significativos como o radar e a artillería
terra-aire, como por exemplo na destacada 88 mm alemá. A introdución pioneira
aínda que tardía dos avións a reacción tivo pouco impacto na propia guerra, pero
deu paso a que este tipo de avións se convertesen no estándar das forzas aéreas
de todo o mundo.

A guerra naval avanzou en case tódolos aspectos, de forma máis notable no uso de
portaavións e submarinos. Malia que a guerra aeronáutica tivo pouco éxito
relativo nos comezos da guerra, as accións militares en Tarento, Pearl Harbor e
no mar do Coral estableceron ó portaavións como o navío principal no lugar do
acoirazado. No Atlántico, os portaavións de escolta foron unha parte vital dos
convois Aliados, incrementando o radio de protección aérea efectivo. Os
portaavións resultaban tamén máis económicos que os acoirazados por mor do baixo
custo relativo das aeronaves e o seu menor blindaxe. Os submarinos, xa probados
de forma efectiva durante a Primeira Guerra Mundial, foron unha parte importante
para ámbolos dous bandos. Os británicos enfocaron o seu desenvolvemento nas
tácticas e armas antisubmarinas, como o sonar e os convois, mentres que Alemaña
centrouse en mellorar a súa capacidade ofensiva con deseños como o submarino
Tipo VII, os U-Boot e as tácticas de manda. A vitoria aliada viuse gradualmente
favorecida polas melloras tecnolóxicas como os focos Leigh, as armas Hedgehog e
Squid, e os torpedos guiados.

A guerra terrestre mudou as frontes estáticas da Primeira Guerra Mundial cara a
unha maior mobilidade e armamento combinado. O tanque, empregado na Primeira
Guerra Mundial principalmente como apoio da infantería, evolucionou ata
converterse unha arma principal da guerra. A finais dos anos 1930 o deseño de
tanques atopábase considerablemente máis avanzado que na guerra anterior, e os
avances continuaron durante toda a guerra con melloras significativas na súa
velocidade, blindaxe e armamento. Nos comezos da guerra a maioría dos
comandantes consideraban que para facer fronte ós tanques inimigos era necesario
empregar tanques con especificacións superiores. Esta idea viuse confrontada
pola baixa eficacia dos canóns relativamente lixeiros dos primeiros tanques
contra o blindaxe e a doutrina alemá de evitar os combates entre tanques. Estes
factores xunto co uso do armamento combinado foron uns dos elementos chave do
gran éxito da táctica alemá da Blitzkrieg en Polonia e Francia. Durante a guerra
empregáronse diversos medios para combater os tanques, incluíndo a artillería
indirecta, armas antitanque (tanto remolcadas como autopropulsadas), minas e
armas de infantería antitanque de curto alcance. Malia a mecanización a grande
escala, a infantería mantívose como a columna vertebral de tódalas forzas, cun
equipamento semellante ó da Primeira Guerra Mundial durante gran parte da
guerra. O uso de metralladoras espallouse de forma notable, con exemplos como a
MG34 alemá e varias metralletas axeitadas para o combate en espazos reducidos e
nas zonas de xungla. O rifle de asalto foi un desenvolvemento de finais da
guerra que combinou moitas das características dos rifles e das metralletas,
converténdose na arma de infantería estándar de posguerra para a maioría dos
exércitos.

Os principais belixerantes no conflito tentaron resolver os problemas de
complexidade e seguridade derivados do uso de libros de códigos para a
criptografía por medio do deseño de máquinas de cifrado, sendo a máis coñecida
destas a máquina Enigma alemá. O desenvolvemento de SIGINT (signals
intelligence) e da criptoanálise permitiron a consecución de procesos de
desencriptación na contraespionaxe, con exemplos notables como o descifrado
Aliado dos códigos navais xaponeses así como os desenvolvementos británicos dos
métodos Bombe e Ultra baseados nos deseños de Alan Turing e na información
fornecida polo Biuro Szyfrów polaco. Outro aspecto destacado da intelixencia
militar foi o uso do engano por parte dos Aliados que acadaron bos resultados en
varias operacións como a operación Mincemeat e a operación Bodyguard.

O Proxecto Manhattan, liderado polos Estados Unidos co apoio do Reino Unido e o
Canadá e dirixido por Robert Oppenheimer, desenvolveu as primeiras armas
nucleares que foron utilizadas na guerra nos bombardeos de Hiroshima e Nagasaki.
Este proxecto desenvolveu novas armas militares, impulsou a investigación médica
da radioloxía e na medicina nuclear, ademais de asentar os cimentos da armada
nuclear. Os resultados dos desenvolvementos do proxecto no campo da física
nuclear suscitaron a atención pública cara ó potencial da tecnoloxía nuclear e
motivou o seu desenvolvemento durante a posterior Guerra Fría nos Estados Unidos
e na Unión Soviética. Outros avances tecnolóxicos e de enxeñaría conseguidos
durante ou como resultado da guerra inclúen a consecución das primeiras
computadoras programables (Z3, Colossus e ENIAC), o desenvolvemento de mísiles
guiados e foguetes como o V-1 e o V-2, os avances na realización de portos
artificiais e as innovacións no transporte submarino do petróleo.

A guerra é unha figura prominente na literatura mundial, particularmente
abundante na segunda metade do século XX, estando presente en miles de novelas e
outras obras literarias, moitas delas conmemorando os eventos nas distintas
frontes de batalla, as accións de espionaxe e os homes e mulleres que
participaron e víronse afectados pola guerra. Pola súa parte, os grupos e
eventos de recreación da Segunda Guerra Mundial, que experimentaron un auxe a
partir dos anos 1970, procuran a recreación histórica da guerra con eventos de
historia vivente e recreacións de operacións tácticas e batallas co obxectivo de
axudar a revivir os eventos e experiencias da guerra cun carácter educativo.

A guerra serviu tamén de fonte para moitos filmes e programas de televisión,
converténdose nun dos xéneros máis populares, influentes e economicamente
lucrativos no cinema. A produción de filmes de guerra no Reino Unido e nos
Estados Unidos chegou o seu punto álxido a comezos e mediados mediados dos anos
1950, con máis de 200 filmes producidos en cada unha das décadas de 1950 e 1960.
Nestes anos destacaron filmes como Battleground (1949), Sands of Iwo Jima
(1949), Twelve O'Clock High (1949), The Flying Leathernecks (1951), Operation
Pacific (1951), To Hell and Back (1955), Mister Roberts (1955), Run Silent, Run
Deep (1958), The Longest Day (1962), The Great Escape (1963), Play Dirty (1969)
e Battle of Britain (1969) entre outros.

A temática continuou sendo popular no resto do século XX e a comezos do XXI,
aínda que nun número máis reducido, incluíndo filmes como Patton (1970), Kelly's
Heroes (1970), Midway (1976), A Bridge Too Far (1977), The Big Red One (1980),
Escape to Victory (1981), Hope and Glory (1987), The Thin Red Line (1998),
Saving Private Ryan (1998), Enemy at the Gates (2001), Pearl Harbor (2001) e
Flags of Our Fathers (2006) entre outros. Xa no século XXI producíronse varias
series de televisión populares, incluíndo as miniseries Band of Brothers (2001),
Dunkirk (2004) e The Pacific (2010). A maioría dos filmes sobre a Segunda Guerra
Mundial representárona dende a perspectiva dos Aliados, cunha consideración da
guerra como necesaria e cunha visión dun bando bo (os Aliados) loitando contra
un bando malo (o Eixe). Algunhas excepcións a este punto de vista foron os
filmes Cross of Iron (1977), Das Boot (1981), Stalingrad (1993), Der Untergang
(2004) e Letters from Iwo Jima (2006) entre outros.

Tamén se fixeron filmes e series de televisión sobre o Holocausto e outros
crimes de guerra, amosando as facetas do racismo e discriminación do nazismo.
Filmes como The Diary of Anne Frank (1959), Hanna's War (1988), A lista de
Schindler (1993), Life Is Beautiful (1997), The Devil's Arithmetic (1999), O
pianista (2002) e The Boy in the Striped Pyjamas (2008) representan as duras
condicións polas que tiveron que pasar os xudeus e outras minorías nos campos de
concentración alemás como os de Auschwitz-Birkenau.

A Unión Soviética sufriu o maior número de baixas durante a guerra, e a súa
historia deu pé a un gran número de obras literarias e filmes sobre o tema.
Algúns dos filmes soviéticos máis destacados foron entre outros, Letyat zhuravli
(1957), Ivanovo detstvo (1962) e Idi i smotri (1985), este último amplamente
recoñecido como un dos mellores filmes sobre a guerra. Na China os filmes sobre
a guerra nos anos últimos anos da década de 1940 fixeron unha clara promoción do
heroismo e o martirio do pobo chinés en tempos de crise nacional, con dramas
sobre a fronte de guerra dominando as pantallas dos cinemas, mentres que pola
súa banda no Xapón os filmes sobre a guerra foron escasos durante os anos de
ocupación estadounidense, centrándose en temáticas antiguerra e na victimización
dos soldados e civís xaponeses, con directores destacados como Ichikawa Kon e
Kobayashi Masaki.

Os videoxogos sobre a Segunda Guerra Mundial convertéronse nun aspecto lucrativo
e popular na industria dos videoxogos, con moitos títulos publicados cada ano. A
maioría destes xogos adoitan encadrarse dentro do xénero da acción, malia que
tamén hai un número considerable deles dentro do xénero da estratexia en tempo
real e por quendas. Algúns dos videoxogos máis populares sobre a guerra son,
entre outros, os shooters Battlefield 1942, Medal of Honor, Call of Duty, Close
Combat, Day of Defeat, Day of Defeat: Source, Brothers in Arms e Wolfenstein 3D,
a serie de simuladores de submarinos Silent Hunter, a serie Commandos, a serie
de grande estratexia Hearts of Iron e o xogo de estratexia en tempo real Company
of Heroes.



https://gl.wikipedia.org/wiki/Alema%C3%B1a

Alemaña ( pronunciación (axuda · info)) (en alemán: Deutschland [ˈdɔʏtʃlant]
(axuda · info), en alto sorabio: Němska, en baixo alemán: Düütschland, en baixo
sorabio: Nimska, en dinamarqués: Tyskland, en frisón: Dütschland, en romaní:
Jermaniya) oficialmente República Federal de Alemaña ( pronunciación (axuda ·
info)) (en alemán: Bundesrepublik Deutschland [ˈbʊndəsʁepuˌbliːk ˈdɔʏtʃlant]
(axuda · info)) é un estado federal da Europa central. Alemaña está bordeada
polo norte co mar do Norte, Dinamarca, e o mar Báltico, polo leste con Polonia e
a República Checa, polo sur con Austria e Suíza, e polo oeste con Francia,
Luxemburgo, Bélxica e os Países Baixos. O territorio alemán espállase ao longo
de 357.021 km² e está influenciado, na meirande parte do territorio por un clima
temperado estacional.

Cunha poboación por riba dos 82 millóns de habitantes, constitúe o país máis
poboado entre os membros da Unión Europea e o terceiro entre os países cunha
maior comunidade estranxeira. A rexión chamada Xermania, habitada polos
Xermanos, foi coñecida e documentada antes do ano 100 a. C. Dende o século X os
territorios alemáns formaron parte do Sacro Imperio Romano que duraría ata o ano
1806. Durante o século XVI, as rexións setentrionais alemás convertéronse no
centro da Reforma protestante. Como nación-estado moderno, a primeira
unificación alemá produciuse en 1871, durante a Guerra francoprusiana. Trala
Segunda Guerra Mundial, Alemaña foi dividida en dous estados separados polas
fronteiras formadas polas tropas aliadas en 1949. Os dous países reunificáronse
de novo en 1990. Alemaña foi un membro fundador da Comunidade Económica Europea
en 1957, convertida na Unión Europea en 1993. Asemade, o país forma parte da
Zona Schengen e adoptou a moeda da Unión, o Euro, en 1999.

Alemaña é unha república parlamentaria federal constituída por dezaseis estados
(en alemán: Bundesländer). A capital e principal cidade do país é Berlín. É
membro das Nacións Unidas, OTAN, o G8, e do G4; así mesmo foi un dos países
asinantes do protocolo de Quioto. O país constitúe a quinta maior economía por
PIB e o principal país exportador no ano 2007. En termos absolutos, é o segundo
país do mundo cunha maior dotación orzamentaria á cooperación ao
desenvolvemento, e o sexto en gasto militar. O país desenvolveu un alto nivel de
vida e estableceu un complexo sistema de seguridade social. Posúe unha posición
chave nos asuntos exteriores europeos e mantén diversos acordos de colaboración
internacionalmente. Alemaña está recoñecida como un líder científico e
tecnolóxico en diversos eidos.

O termo "Alemaña" deriva do francés Allemagne (terra dos alamáns), en referencia
ao pobo xermánico de mesmo nome que vivía na actual rexión fronteiriza entre
Francia e Alemaña, e que durante o século V cruzou o Río Rin e invadiu a Galia.
O país tamén é coñecido por Xermania, que deriva do latín Germania (terra dos
xermanos).

Debido á súa situación xeográfica no centro de Europa e á súa longa historia
coma rexión formada por variados tribos e estados, hai unha gran variedade de
nomes do país, probablemente máis que calquera outra rexión europea. Así, en
xeral, os nomes de Alemaña pódense clasificar en seis grupos diferentes:

A etnoxénese das tribos xermánicas asúmese que ocorreu durante a Idade de Bronce
nórdica ou, ao máis tardar, durante a Idade do Ferro prerromana. A partir da
Escandinavia meridional e do norte de Alemaña, as tribos comezaron a expandirse
cara ao sur, leste e oeste no século I a. C., e entraron en contacto coas tribos
celtas da Galia, así como tribos iranianas, bálticas, e tribos eslavas na Europa
Oriental. Pouco se sabe sobre historia xermánica antes diso, excepto a través
das súas interaccións co Imperio Romano, pescudas etimolóxicas e achados
arqueolóxicos.

Por orde do emperador Augusto, o xeneral romano Publius Quinctilius Varus
comezou a invadir Xermania (termo usado polos romanos para definir un territorio
que comezaba no río Rin e ía até os Urais), e foi neste período no cal as tribos
xermánicas se familiarizaron coas tácticas de guerra romanas, mantendo porén a
súa identidade tribal. No 9 d. C., tres lexións romanas lideradas por Varo foron
derrotadas polo líder querusco Arminio na batalla da fraga de Teutoburgo. O
territorio da actual Alemaña, así como os vales dos ríos Rin e Danubio,
permaneceron fóra do Imperio Romano. No ano 100 d. C., na época do libro
Xermania de Publio Cornelio Tácito, as tribos xermánicas asentadas ao longo do
Rin e do Danúbio (a Limes Germanicus ou fronteira xermánica) ocupaban a maior
parte da área da actual Alemaña. O século III viu o xurdir dun gran número de
tribos xermánicas occidentais: alamáns, francos, chatti, saxóns, frisios,
anglos, suevos, visigodos, vándalos, godos, ostrogodos, longobardos, sicambres e
turinxios. Ao redor do 260, os pobos xermánicos romperon as súas fronteiras do
Danubio e expandiron a limes cara ás terras romanas.

No ano 723 o territorio da Xermania central foi obxecto da predicación do
apóstolo inglés Wynfrith, que adoptou o nome latino co que foi canonizado de
Bonifacio. A conversión dos saxóns do norte deuse só durante o imperio
carolinxio (comezos do século IX), coa súa conversión Carlomagno ao final puido
civilizar a súa rexión, unificando culturalmente a Alemaña, como os romanos
fixeran na Galia.

O 25 de decembro de 800 foi fundado o Imperio Carolínxio, o cal foi dividido en
843. O imperio medieval xurdiu coa porción oriental do mesmo, existindo en
diversas formas dende 962 até 1806. Estendíase dende o Río Eider, ao norte do
país, até o Mediterráneo, no litoral sur. Moitas veces referido coma o Sacro
Imperio Romano (ou o Antigo Imperio), foi oficialmente chamado do Sacro Imperio
Romano da Nación Alemá (en latín: "Sacro Romanum Imperium Nationis Germanicæ") a
partir de 1448, para axustar o nome para o seu territorio de entón.

So co reinado dos emperadores Otonianos (919-1024) foron consolidados os ducados
de Lorena, Saxonia, Franconia, Suabia, Turinxia e Baviera, e o rei alemán foi
coroado Emperador do Sacro Imperio Romano desas rexións en 962. Baixo o reinado
dos emperadores Salianos (1024-1125), o Sacro Imperio Romano absorbeu o norte da
Italia e a Borgoña. Con todo, o emperador perdeu parte do poder a través da
Querela das Investiduras coa Igrexa Católica. Baixo os emperadores Hohenstaufen
(1138-1254), os príncipes alemáns aumentaron a súa influencia cara ao sur e o
leste, territorios habitados por pobos eslavos, bálticos e estonianos antes da
ocupación alemá da rexión.

Co colapso do poder imperial en 1250, debido ao constante batallar coa Igrexa
Católica, fíxose necesario a creación dun novo sistema de escolla do emperador.
Creouse así, o consello dos sete príncipes-electores, que tiñan o poder de
escoller o comandante do Sacro Imperio. Durante ese período, as cidades
comerciais uníronse para protexer os seus intereses comúns; sendo a máis
coñecida delas a Liga Hanseática, que reunía poderosas cidades do norte alemán
como Hamburgo e Bremen. A partir do século XV, os emperadores foron elixidos
case exclusivamente a partir da dinastía Habsburgo de Austria.

O monxe Martiño Lutero publicou as súas 95 Teses en 1517, desafiando as
prácticas da Igrexa Católica, e dando inicio á Reforma Protestante. O
luteranismo tornouse a relixión oficial de moitos estados alemáns tras 1530 o
que levou a conflitos relixiosos resultantes da división relixiosa no imperio,
que xeraron a Guerra dos Trinta Anos (1618-1648) que devastou os territorios
alemáns. A Paz de Westfalia (1648) acabou coa guerra relixiosa entre os estados
alemáns, mais o imperio estaba de facto dividido en moitos principados
independentes. De 1740 en diante, o dualismo entre a Monarquía austríaca dos
Habsburgo e o Reino de Prusia dominou a historia alemá. En 1806, o Imperium foi
disolto como resultado das Guerras Napoleónicas.

Despois da caída de Napoleón Bonaparte, o Congreso de Viena reuniuse en 1814 e
súa resolución fundou a Confederación Xermánica (en alemán: Deutscher Bund), a
unión de trinta e nove estados soberanos.

Desentendementos coa restauración política proposta polo Congreso de Viena,
parcialmente levou ao xurdir de movementos liberais, esixindo unidade e a
liberdade. Estes, porén, foron reprimidos con novas medidas de represión por
parte do estadista austríaco Metternich. O Zollverein, unha unión aduaneira,
procuraba unha unión económica dos estados alemáns. Durante esta época, moitos
alemáns foran axitados cos ideais da Revolución Francesa, e o nacionalismo pasou
a ser unha forza máis significativa, especialmente entre os mozos intelectuais.
Por primeira vez, o negro, o vermello e o dourado foron escollidos para
representar o movemento, os cales máis tarde se tornaron as cores da bandeira de
Alemaña.

Por mor dunha serie de movementos revolucionarios na Europa, que estabeleceron
con éxito unha república en Francia, intelectuais e burgueses comezaron a
Revolución de 1848 nos Estados alemáns. Os monarcas inicialmente aceptaron as
esixencias dos revolucionarios liberais para conter a mobilización popular. Ao
Rei Federico Guillerme IV foille ofrecido o título de Emperador, mais sen poder
absoluto. Con todo, rexeitou a coroa e a proposta de Constitución, o que
conduciu a un revés temporal no movemento.

O conflito entre o rei Guillerme I de Prusia e o parlamento cada vez máis
liberal foi roto durante a reforma militar en 1862, cando o rei nomeou a Otto
von Bismarck o novo Primeiro Ministro de Prusia. Bismarck trabou con logro unha
guerra coa Dinamarca, en 1864. A vitoria prusiana na Guerra Austro-Prusiana de
1866 permitiu crear a Confederación Alemá do Norte (en alemán: Norddeutscher
Bund), que excluía a Austria, ex-líder dos estados alemáns, dos asuntos dos
Estados restantes.

O estado coñecido como Alemaña foi unificado como un moderno Estado-nación en
1871, cando o Imperio Alemán foi creado co Reino de Prusia sendo o seu principal
constituínte. Trala derrota francesa na guerra franco-prusiana, o Imperio alemán
foi proclamado en Versalles o 18 de xaneiro de 1871. A Dinastía de Hohenzollern
de Prusia declarou o novo imperio, cuxa capital era Berlín, a capital prusiana.
O imperio era unha unificación de tódalas partes de Alemaña con excepción de
Austria (Kleindeutschland ou "Pequena Alemaña"). A partir do inicio de 1884, o
país comezou a estabelecer diversas colonias fóra de Europa, primeiro pola
iniciativa privada e despois con aval estatal. Durante o ese período, pasou por
un gran crecemento económico, cunha forte industrialización, especialmente das
industrias de minería, metalurxia, e derivadas das enxeñarías eléctrica,
mecánica e química.

No período Gründerzeit, seguinte á unificación de Alemaña, a política externa do
Emperador Guillerme I garantiu a posición do Imperio Alemán como unha gran
nación europea por facer alianzas comerciais e políticas con outros países
europeos, illando a Francia por medios diplomáticos, a través de intricados
acordos secretos, para así consolidar a unificación tendo a Rusia por principal
aliada.

Con todo, o Emperador Guillerme II, como outras potencias europeas, tomou un
curso imperialista debido á fricción cos países veciños. A maior parte das
alianzas que Alemaña tiña feito non foron renovadas, e as novas alianzas
excluían ao país. Especificamente, Francia estabeleceu novas relacións coa
sinatura da entente cordiale co Reino Unido e garantiu os lazos co Imperio Ruso.
Alén de seus contactos con Austria-Hungría, Alemaña tornouse cada vez máis
illada. Tivo inicio o período armamentista, chamado de Paz Armada.

O Imperialismo Alemán (Weltpolitik) superou as fronteiras do seu propio país e
xuntouse a moitos outros poderes na Europa, que reivindicaban a súa cota en
África sendo dividida entre as potencias europeas na Conferencia de Berlín.
Alemaña obtivo varios pedazos da África, incluíndo a África Oriental Alemá, o
Suroeste Africano Alemán, Togolandia e Camerún. A repartición de África causou
tensión entre as grandes potencias, que contribuíu para as condicións que
levaron á I Guerra Mundial.

O asasinato do príncipe da Austria o 28 de xuño de 1914 desencadeou a I Guerra
Mundial. Alemaña, como parte das Potencias Centrais foi derrotada polos Aliados
nun dos máis sanguentos conflitos de todos os tempos. A revolución alemá
estourou en novembro de 1918, forzando ao emperador alemán Guillerme I e a
tódolos príncipes a abdicar. Un armisticio que puxo fin á guerra foi asinado o
11 de novembro e Alemaña foi forzada a asinar o Tratado de Versalles en xuño de
1919. A súa negociación, ao contrario da diplomacia tradicional de pos-guerra,
excluíu ás derrotadas Potencias Centrais. O tratado foi percibido no país
xermánico como unha humillante continuación da guerra por outros medios, e súa
dureza é frecuentemente citada como unha das influencias que motivaron o ascenso
do nazismo.

Tralo logro da Revolución alemá de novembro de 1918, foi proclamada a república.
A Constitución de Weimar entrou en vigor coa súa sinatura polo Presidente
Friedrich Ebert o 11 de agosto de 1919. O Partido Comunista Alemán (en alemán:
Kommunistische Partei Deutschlands, KPD) foi creado por Rosa Luxemburg e Karl
Liebknecht en 1918, e o Partido dos Traballadores Alemán, máis tarde coñecido
como Partido Nacionalsocialista Alemán dos Traballadores ou Partido Nazi (en
alemán: Nationalsozialistische Deutsche Arbeiterpartei, NSDAP), foi fundado en
xaneiro de 1919.

Sufrindo as consecuencias das duras condicións ditadas polo Tratado de
Versalles, e unha longa sucesión de gobernos máis ou menos inestables, cada vez
máis faltaba identificación das masas políticas co seu sistema político de
democracia parlamentaria. Iso foi agravado pola ampla divulgación dun mito
político pola dereita (monárquicos, völkischs e nazis): a Dolchstoßlegende ou
puñada polas costas, que alegaba que Alemaña perdera a Primeira Guerra Mundial
debido á Revolución alemá e non por mor da derrota militar. Por outro lado, os
partidos da esquerda comunista, tales como a Liga Espartaquista (en alemán:
Spartakusbund), querían abolir aquilo que eles entendían como "goberno
capitalista" e estabelecer un Räterepublik. Tropas paramilitares (Freikorps)
foron creadas por diversos partidos, habendo diversos asasinatos por motivos
políticos. Os paramilitares intimidaban a electores e sementaban a violencia e a
rabia entre o pobo, que sufría dunha elevada taxa de desemprego e de pobreza.
Despois dunha serie de gabinetes frustrados, o presidente Paul von Hindenburg,
vendo poucas alternativas e empurrado polos seus asesores de dereita, nomeou
Adolf Hitler como Chanceler de Alemaña o 30 de xaneiro de 1933.

O 27 de febreiro de 1933, o Reichstag ardeu, e como consecuencia algúns dereitos
democráticos fundamentais foron rapidamente revogados por un decreto de
emerxencia e unha Lei de plenos poderes deu a Hitler completo poder lexislativo.
Só o Partido Socialdemócrata votou en contra del; os comunistas non foron
capaces de presentar oposición, pois seus suplentes xa foran asasinados ou
presos. A centralización totalitaria estatal foi creada por unha serie de
xogadas e decretos políticos convertendo a Alemaña nun Estado de partido único.

Houbo queima de libros de autores considerados contra a nación e persecución a
artistas e científicos, polo que moitos emigraron, principalmente cara aos
Estados Unidos. A industria foi fortemente regulamentada con cotas e requisitos,
para mudar a economía a unha base produtiva de guerra. En 1936 as tropas alemás
entraron na desmilitarizada Renania, e as políticas de apaciguamento do primeiro
ministro Neville Chamberlain reveláronse insuficientes. Entusiasmado, Hitler
seguiu adiante a partir de 1938 coa súa política de expansionismo, para
estabelecer a Grande Alemaña, comezando en marzo deste ano pola Anschluss, a
anexión de Austria. Para evitar unha guerra de dúas frontes, Hitler concluíu o
Pacto Molotov-Ribbentrop coa Unión Soviética, un pacto que el mesmo rompería
máis tarde.

En 1939, as crecentes tensións de nacionalismo, militarismo, e cuestións
territoriais levaron aos alemáns ao lanzamento da blitzkrieg, "guerra lóstrego",
o 1 de setembro contra Polonia, seguido dous días despois polas declaracións de
guerra do Reino Unido e de Francia, marcando así o inicio da II Guerra Mundial.
Alemaña rapidamente gañou control directo ou indirecto da maioría de Europa.

O 22 de xuño de 1941, Hitler quebrou o pacto coa Unión Soviética, abrindo a
Fronte Oriental e a invadindo a Unión Soviética. Pouco tempo despois Xapón
atacou a base americana en Pearl Harbor, e Alemaña declarou guerra aos Estados
Unidos. Aínda que inicialmente o exército alemán avanzou rapidamente sobre a
Unión Soviética, a Batalla de Stalingrado marcou unha volta importante na
guerra. Despois diso, o exército alemán comezou a recuar á Fronte Oriental. O
Día-D marcou unha volta importante sobre a Fronte Occidental, cando as forzas
aliadas desembarcaron nas praias de Normandía e avanzaron rapidamente sobre o
territorio alemán. A derrota de Alemaña ocorreu axiña. O 8 de maio de 1945, as
forzas armadas alemás entregáronse trala ocupación de Berlín polo Exército
Vermello .

No que máis tarde foi coñecido como o Holocausto, o réxime do Terceiro Reich
elaborou políticas gobernamentais que subxugaban directamente moitas partes da
sociedade: xudeus, comunistas, ciganos, homosexuais, masóns, disidentes
políticos, predicadores ou discapacitados, entre outros. Durante a era nazi,
cerca de once millóns de persoas foron asasinadas no Holocausto, incluíndo seis
millóns de xudeus e dous millóns de polacos. A Segunda Guerra Mundial e o
xenocidio feito polos nazis foron responsables de preto de 35 millóns de mortos
en Europa.

A guerra resultou na morte de case dez millóns de soldados alemáns e civís;
grandes perdas territoriais, a expulsión de cerca de 15 millóns de alemáns dos
antigos territorios orientais e doutros países, e a destrución de varias grandes
cidades. O restante do territorio nacional e Berlín foron divididos coa
ocupación militar dos Aliados en catro zonas.

Os sectores controlados por Francia, polo Reino Unido e polos Estados Unidos
foron fusionados o 23 de maio de 1949, para formar a República Federal de
Alemaña (Bundesrepublik Deutschland); o 7 de outubro de 1949, a Zona Soviética
creou a República Democrática de Alemaña (Deutsche Demokratische Republik ou
DDR). Foron informalmente coñecidos como "Alemaña Occidental" e "Alemaña
Oriental" e as dúas partes de Berlín como "Berlín Oeste" e "Berlín Leste". As
partes oriental e occidental optaron por Berlín Oriental e Bonn como súas
respectivas capitais. No entanto, a Alemaña Occidental declarou que o status de
Bonn como a súa capital era provisional, a fin de salientar a súa postura que a
coexistencia de dous Estados alemáns foi unha solución artificial status quo que
sería necesario superar un día.

Alemaña Occidental, estabelecida como unha república federal parlamentaria cunha
"economía social de mercado", foi aliada dos Estados Unidos, Francia e o Reino
Unido. O país chegou a beneficiarse dun crecemento económico prolongado a partir
dos anos 1950 (Wirtschaftswunder ou Milagre económico alemán). Ingresou na OTAN
en 1955 e foi membro fundador da Comunidade Económica Europea, en 1958.

Alemaña Oriental foi un estado do bloque do leste baixo control político e
militar da Unión Soviética a través do Pacto de Varsovia. O poder político foi
executado exclusivamente polos principais membros (Politburo) do SED (Partido
Socialista Unificado de Alemaña). O seu poder foi asegurado polo Stasi, un
servizo secreto de gran dimensión, e unha variedade de sub-organizacións do SED
que controlaban tódolos aspectos da sociedade, tendo un gran número de
informantes dentro da propia poboación. Á súa vez, as necesidades básicas da
poboación foron cubertas por custos baixos polo Estado. A economía planificada
foi creada, e máis tarde a RDA pasou a ser un estado do Comecon. O Muro de
Berlín, construído en 1961 para impedir a fuga dos alemáns do Leste cara a
Alemaña Occidental, tornouse nun símbolo da Guerra Fría.

As tensións entre as Alemaña do Leste e do Oeste foron lixeiramente reducidas no
inicio dos anos 1970 polo Chanceler Willy Brandt (Ostpolitik), que incluíu a
aceptación de facto das perdas territoriais da Alemaña na II Guerra Mundial.

Por mor dunha crecente migración de alemáns do Leste cara a Alemaña Occidental a
través de Hungría e manifestacións en masa durante o verán de 1989,
inesperadamente as autoridades do Leste alemán facilitaron as restricións nas
fronteiras en novembro, permitindo que cidadáns do Leste alemán puidesen viaxar
cara ao Occidente. Orixinalmente concibida como unha válvula de presión para
manter Alemaña Oriental como un estado, a abertura da fronteira na realidade
levou a unha aceleración do proceso de reforma en Alemaña Oriental, que
finalmente foi concluído co Tratado Dous Máis Catro un ano máis tarde, en 12 de
setembro de 1990 e a reunificación alemá ocorreu en 3 de outubro de 1990.
Segundo os termos do tratado, as catro potencias ocupantes renunciaban os seus
dereitos so o Instrumento da Renuncia, e a Alemaña recuperaba a plena soberanía
do seu territorio.

Con base na Lei Bonn-Berlín, aprobada polo parlamento en 10 de marzo de 1994, a
capital do Estado unificado pasou a ser Berlín, mentres Bonn obtiña o status
único de Bundesstadt (cidade federal) e retivo algúns ministerios federais. A
mudanza do goberno foi concluída en 1999.

Dende a reunificación, Alemaña ten tido un papel de liderado na Unión Europea e
na OTAN. Participou no exército que garantiu a estabilidade nos Balcáns, e
enviou tropas para Afganistán como parte dun esforzo da OTAN para "proporcionar
a seguranza neste país". Estes desprazamentos foron controvertidos, visto que
trala guerra, Alemaña estaba obrigada por lei a manter tropas só para fins de
Defensa. As arremetidas en territorios estranxeiros foron entendidas como non
estando abranguidas pola lei de Defensa; non obstante, a votación parlamentaria
sobre a cuestión legalizou efectivamente a participación nun contexto de
"mantemento da paz".

En 2005 Angela Merkel foi electa como a primeira muller Chanceler de Alemaña
como candidata da Unión Demócrata Cristiá. De 2005 a 2009 liderou unha gran
coalición entre a Unión Social Cristiá de Baviera (CSU), o seu partido irmán de
Baviera, e o Partido Socialdemócrata de Alemaña (SPD). Despois das elección
xerais do 27 de setembro de 2009, Merkel construíu unha coalición de goberno
substituíndo aos Socialdemócratas polo Partido Democrático Liberal (FDP).

O territorio da Alemaña cobre 357.021 km², sendo 349.223 km² de terra e
7.798 km² de auga. É o sétimo maior país por área de Europa e o 63° maior do
mundo. Esténdese dende as altas montañas dos Alpes (o punto máis elevado é o
Zugspitze con 2.962 m) no sur ata as costas do mar do Norte (Nordsee) e do mar
Báltico (Otsee) no norte. Entre os dous está presente un bosque que liga as
terras altas do centro ás terras baixas do norte, sendo o punto máis baixo o
Neuendorfer/Wilstermarsch a 3,54 m baixo o nivel do mar, atravesadas por algúns
dos maiores ríos de Europa como o Rin, o Danubio e o Elba.

Por mor da súa localización central, Alemaña comparte fronteiras con máis países
europeos que calquera outro estado no continente. Os seus veciños son a
Dinamarca ao norte, Polonia e a República Checa ao leste, Austria e Suíza ao
sur, Francia e Luxemburgo ao suroeste e Bélxica e os Países Baixos ao noroeste.

En Alemaña distínguense tres grandes rexións fisiográficas: unha chaira de
terras baixas ao norte que forma parte da chaira noreuropea, un área de mesetas
no centro denominada a Alemaña Media, e unha rexión montañosa ao sur. As terras
baixas, que conforman a chaira de Alemaña do Norte, teñen un relevo variado que
engloba diversos vales fluviais e un gran terreo poboado de breixos.

A rexión central, cuxos límites aproximados están entre a cidade de Hannover ao
norte e o río Main ao sur, abrangue un territorio composto de suaves montañas,
vales fluviais, ríos e concas ben definidas.

As cadeas montañosas inclúen ao oeste as cordilleiras Eifel e Hunsrück, no
centro as montañas Taunus e Spessart, e ao leste a cordilleira de
Fichtelgebirge. Porén, é ao sur onde se encontran os montes máis altos do país,
todos eles nos Alpes Bávaros, no estado de Baviera:

A continuación se enumeran os maiores ríos de Alemaña, coa súa lonxitude total,
a lonxitude do tramo que atravesa Alemaña, e a cidade máis grande que atravesa a
súa conca fluvial.

Gran parte da Alemaña ten un clima temperado no cal predominan os ventos húmidos
occidentais. O clima é moderado pola Corrente Norte-Atlántica, a extensión norte
da Corrente do Golfo. As augas quentes traídas por esa corrente afectan as áreas
litorais do Mar do Norte incluíndo a península da Xutlandia e a área ao longo do
Rin, que corre en dirección ao Mar do Norte.

Consecuentemente no noroeste e no norte, o clima é oceánico; as choivas
sucédense durante todo o ano tendo o seu punto álxido o verán. Os invernos son
suaves e os veráns frescos, aínda que as temperaturas poden exceder os 30 °C por
períodos prolongados. No leste, o clima é máis continental; os invernos poden
ser moi rigorosos, os veráns moi quentes, e teñen sido rexistrados longos
períodos de seca. O centro e o sur da Alemaña son rexións de transición que
varían entre os climas oceánico moderado e o continental. A temperatura máxima
tamén pode exceder os 30 °C no verán.

Fitoxeograficamente, Alemaña está dividida entre as provincias do Atlántico
Europeo e Centro Europeo da Rexión Circumboreal dentro do Reino boreal. O seu
territorio pode ser subdividido en catro rexións bioxeográficas: os remanentes
forestais do Atlántico, os bosques mixtos do Báltico, os bosques mixtos da
Europa Central e os bosques de anxiospermas da Europa Occidental. A maior parte
da Alemaña está cuberta por terras arables (33%) ou bosques e fragas (31%). Só o
15% do territorio está cuberto por pastos permanentes.

As plantas e animais que se poden atopar son os xeralmente comúns da Europa
central. Faias, carballos e outras árbores de folla caduca constitúen un terzo
dos bosques; as coníferas están aumentando como resultado da reforestación.
Abetos e piñeiros predominan nas montañas superiores. Hai moitas especies de
fentos, flores, fungos e musgos. Abundan peixes nos ríos e no mar do Norte. Os
animais salvaxes inclúen porcos bravos, veados salvaxes, monflóns, raposos,
teixugos, lebres, e un pequeno número de castores. Varias aves migratorias
cruzan Alemaña na primavera e no outono.

Alemaña é coñecida polos seus moitos xardíns zoolóxicos, parques nacionais,
parques de animais salvaxes, acuarios e parques de aves. Máis de 400 zoolóxicos
e parques de animais rexistrados operan en territorio xermano.

A Alemaña é coñecida pola súa consciencia ambiental. Os alemáns consideran que o
home é unha das principais causas do quecemento global. O país está comprometido
co Protocolo de Quioto e varios outros tratados para promover a biodiversidade,
os baixos padróns de emisións, a reciclaxe, a utilización de enerxías renovábeis
e apoia o desenvolvemento sustentábel a nivel global.

O goberno alemán deu inicio a unha ampla actividade de redución de emisións e as
emisións globais do país están caendo. Con todo, Alemaña ten unha das máis
elevadas taxas de emisións de dióxido de carbono per cápita da UE, aínda que
significativamente menor en comparación con Arabia Saudita, Australia, Canadá ou
os Estados Unidos.

As emisións a partir de produción de enerxía proveniente da queima de carbón e
as industrias contribúen para a polución do ar. A choiva ácida, resultante das
emisións de óxidos de nitróxeno e xofre, é prexudicial para os bosques. A
polución no Mar Báltico a partir de refugallo bruto e efluentes industriais nos
ríos na antiga Alemaña Oriental foron reducidas. O goberno do ex-chanceler
Schröder anunciou a intención de acabar co uso da produción de electricidade a
partir de enerxía nuclear. Alemaña está traballando para cumprir o compromiso da
Unión Europea de identificar áreas de preservación natural de acordo coa
directiva de Flora, Fauna e Hábitats da UE. Os perigos naturais son as enchentes
fluviais na primavera e os fortes ventos que ocorren en tódalas rexións.

Alemaña é unha república federal, democrática, representativa e parlamentaria. O
sistema político alemán opera baixo un marco establecido no documento
constitucional de 1949 coñecido como a Grundgesetz (Lei Fundamental). Ao chamar
o documento Grundgesetz, en lugar de Verfassung (constitución), os autores
expresaron a intención de que sería substituído por unha constitución axeitada
unha vez que Alemaña fora reunificada como un só estado. As emendas á
Grundgesetz xeralmente requiren unha maioría de dous terzos de ámbalas dúas
cámaras do parlamento; os artigos que garanten os dereitos fundamentais, a
separación de poderes, a estrutura federal, e o dereito de resistir aos intentos
de derrocar a constitución son válidos en perpetuidade e non poden ser
modificados. Malia a intención inicial, a Grundgesetz segue en vigor logo da
reunificación alemá en 1990, aínda que con algunhas modificacións.

O Bundeskanzler (Chanceler Federal) é o xefe do goberno e exerce o poder
executivo, semellante ao papel dun Primeiro Ministro noutras democracias
parlamentarias. Angela Merkel ocupa este posto dende o 2005. O poder lexislativo
recae no parlamento composto polo Bundestag (Dieta Federal) e o Bundesrat
(Consello Federal), que en conxunto forman un único tipo de órgano lexislativo.
O Bundestag é elixido mediante eleccións directas respectuosas da representación
proporcional. Os membros do Bundesrat representan aos gobernos dos dezaseis
estados federais e son membros dos gabinetes de estado. Os respectivos gobernos
estatais teñen o dereito de nomear e mudar aos seus enviados en calquera
momento.

Dende 1949, o sistema de partidos estivo dominado pola Unión Demócrata Cristiá
(CDU) e o Partido Socialdemócrata de Alemaña (SPD), aínda que os partidos máis
pequenos, como o Partido Democrático Libre (FDP, que ten membros no Bundestag
dende 1949) e Alianza 90 - Os Verdes (Die Grünen, que controla escanos no
Parlamento dende 1983) desempeñan tamén un papel importante.

O xefe de Estado alemán é o Bundespräsident (presidente) elixido pola
Bundesversammlung (convención federal), unha institución integrada polos membros
do Bundestag e un número igual de delegados estatais enviados polos parlamentos
do Länder (Landtage). Joachim Gauck desempeña esta posición dende o 2012. O
segundo funcionario alemán máis alto na orde de precedencia é o
Bundestagspräsident (presidente do Bundestag), que é elixido polo Bundestag,
sendo responsable de supervisar as sesións do corpo. O terceiro, e máis alto
oficial da Xefatura do goberno é o Chanceler, que é designado polo
Bundespräsident logo de ser elixido polo Bundestag. O Chanceler pódese mudar de
xeito construtivo a través dunha moción de non confianza por parte do Bundestag,
onde simultaneamente se elixe a un sucesor. O brazo xudicial inclúe ó Tribunal
Constitucional, chamado Bundesverfassungsgericht, que pode bloquear calquera
acto de lexislación ou administración se estes foren considerados
inconstitucionais.

Alemaña está dividida en dezaseis estados federados (en alemán: Bundesländer,
singular Bundesland).

O Tribunal de Xustiza é independente do poder executivo e o lexislativo. Ten un
estatuto civil que se basea no dereito romano con algunhas referencias ao
dereito xermánico. O Bundesverfassungsgericht (Tribunal Constitucional Federal),
con sede en Karlsruhe, é o Tribunal Supremo alemán responsable de asuntos
constitucionais, co poder de realizar procesos de revisión xudicial. Actúa como
a máis alta autoridade xurídica e asegúrase de que as prácticas dos poderes
lexislativo e xudicial axústanse á práctica a Lei Fundamental para a República
Federal de Alemaña (Lei Fundamental). Actúa con independencia dos outros órganos
do Estado, pero non pode actuar no seu propio nome.

O sistema do tribunal supremo, chamado Oberste Gerichtshöfe des Bundes, conta
con dependencias especializadas. Para as causas civís e penais, o máis alto
tribunal de apelación é o Tribunal Federal de Xustiza, con sede en Karlsruhe e
Leipzig. A sala é de estilo inquisitorial. Outros tribunais federais son o
Tribunal Federal do Traballo en Érfurt, o Tribunal Social Federal de Kassel, o
Tribunal Federal de Facenda en Múnic e o Tribunal Administrativo Federal en
Leipzig.

O dereito penal e dereito privado están codificados no plano nacional no
Strafgesetzbuch e o Bürgerliches Gesetzbuch, respectivamente. O sistema penal
diríxese cara á rehabilitación do criminal, o seu obxectivo secundario é a
protección do público en xeral. Para lograr este último, o condenado penal pode
ser posto en prisión preventiva (Sicherheitsverwahrung), ademais de regular a
pena se se lle considera unha ameaza para o público en xeral. O
Völkerstrafgesetzbuch regula as consecuencias dos crimes de lesa humanidade,
xenocidio e crimes de guerra.

O poder lexislativo está dividido entre a federación e os estados. A lei
fundamental estipula que os estados deben seguir as disposicións do poder
lexislativo a nivel estatal, salvo casos designados pola propia lei fundamental.
A lei federal prevalece sobre a lei de cada estado, xa que o poder lexislativo
reside no nivel federal. O Bundesrat é o órgano federal a través do cal os
estados participan na lexislación nacional. Cada estado ten os seus propios
tribunais constitucionais.

En materia de dereitos humanos, respecto á pertenza nos sete organismos da Carta
Internacional de Dereitos Humanos, que inclúen o Comité de Dereitos Humanos
(HRC), Alemaña firmou ou ratificou:

Alemaña, polo desenvolvemento da súa economía, é considerada en termos xerais
como a terceira potencia mundial e a primeira de Europa. En 2006 o seu Produto
interior bruto (PIB) pasou os 3 billóns de dólares estadounidenses. As súas
bazas industriais son diversas; os tipos principais de produtos fabricados son
medios de transporte, aparellos eléctricos e electrónicos, maquinaria, produtos
químicos, materiais sintéticos e alimentos procesados. É un foco de riqueza e
iso reflíctese na economía do centro de Europa. Cunha infraestrutura de estradas
amplas e un excelente nivel de vida, é unha das nacións máis desenvolvidas do
mundo.

Francia é o máis importante socio comercial de Alemaña e viceversa. En 2005,
Francia cun 10,2%, volveu ser o principal destino das exportacións alemás e a
orixe do 8,7% das importacións. En 2006, máis do 14 % das exportacións francesas
tiveron como destino a Alemaña e preto do 17 % do total das importacións
francesas proveu de Alemaña. Os países da Unión Europea son os principais
compradores dos produtos alemáns (Reino Unido o 7,8% e Italia o 6,9% en 2005). O
principal socio comercial de Alemaña fóra de Europa son os Estados Unidos, país
ao que en 2005 realizou o 8,8% das súas exportacións e do que recibiu o 6,6% das
súas importacións. O Deutsche Bundesbank e o Banco Central Europeo (BCE) teñen a
súa sede central na cidade de Frankfurt.

Porén, a crise económica exerce tamén a súa influencia sobre Alemaña, afectándoa
en dous modos diferentes. Por un lado, a crise de débeda que afecta
fundamentalmente aos países mediterráneos ten permitido ao país teutón conseguir
financiamento nos mercados internacionais a un interese practicamente nulo, ao
preferir os especuladores mercar débeda alemá escasamente rendible a expoñerse a
unha perda de capital mediante a adquisición de débeda soberana de países
insolventes.. Pero por outro lado, a dependencia do comercio alemán con respecto
aos outros países da Unión Europea ten provocado unha desaceleración na
evolución do seu PIB en 2012 e unha caída dos pedidos industriais. En conxunto,
durante a actual crise económica o PIB alemán recuou un 4,7 %, como consecuencia
do descenso das súas exportacións, se ben este dato non se reflectiu nun aumento
do desemprego, grazas principalmente a un mercado de traballo fortemente
regulado, coa participación dos traballadores nos equipos de dirección das
empresas, con escasa marxe para a flexibilidade laboral.

Dende que nos anos 1930 a Alemaña nazi iniciase a construción da primeira rede
de autoestradas a grande escala no mundo, o país dispón de vías de comunicación
rápidas (Autobahnen) que suman preto de 12.000 km cubrindo a totalidade do
territorio. Ademais conta con máis de 40.000 km de estradas, o que o converte no
país con maior densidade de vías para vehículos. A totalidade de autoestradas do
país son gratuítas para vehículos particulares; dende 2005, os camións de carga
deben pagar unha peaxe que se desconta automaticamente vía satélite, unha vez
que o camión deixa a ruta, e que é porcentual ao número de quilómetros
percorridos.

Alemaña é líder mundial tamén na construción de canles. Esta clase de
construción milenaria tomou renovado impulso a partir do século XIX. A Canle de
Kiel, que une o mar do Norte co mar Báltico, é unha das máis impoñentes.
Numerosas canles fluviais, como a Rin-Main-Danubio, o Dortmund-Ems ou o
Elba-Seitenkanal, dotan ao país dunha completa rede de canles.

Por outra banda, as enerxías renovables representan un papel crecente no
desenvolvemento do país, especialmente dende que o partido político Alianza 90 -
Os Verdes formou parte do goberno central. Cidades como Friburgo dispoñen de
modernas instalacións para o aproveitamento da enerxía solar. As grandes rexións
industriais, como conca do Ruhr, rexión Rin-Main ou Colonia, desenvolveron un
dinamismo económico que mantén a súa base industrial e que ademais soubo
implementarse na área dos servizos.

Con 82 millóns de habitantes é o primeiro país da Unión Europea e o segundo de
Europa en poboación, superado tan só por Rusia. A afluencia á zona occidental de
alemáns de outros puntos do país e de inmigrantes de diferentes nacionalidades,
así como a tendencia ao estancamento do crecemento vexetativo, teñen sido as
principais características da evolución demográfica.

A maior parte da poboación descende de diversos grupos xermánicos que se
estabeleceran na rexión centroeuropea no primeiro milenio antes da era cristiá.
Eses grupos compartían a mesma lingua, aínda expresada en moitos dialectos, mais
presentaban características étnicas heteroxéneas que se acentuaron ao longo da
historia como consecuencia da fusión con outros pobos, como os celtas e os
eslavos. Na moderna Alemaña, as diferenzas humanas e lingüísticas das distintas
rexións téñense atenuado, aínda que a prolongada división política teña xerado
certas peculiaridades culturais que distinguen ós alemáns do leste daqueles do
oeste.

A chegada de inmigrantes á Alemaña occidental na segunda metade do século XX
compensou as perdas humanas ocasionadas pola Segunda Guerra Mundial, estimadas
en cerca de tres millóns de persoas, na maioría xente nova do sexo masculino.
Ademais da poboación de orixe xermánica, conviven na antiga Alemaña occidental
diversas minorías étnicas de nacionalidade alemá, como xudeus, eslavos e
dinamarqueses, así como franceses descendentes dos hugonotes fuxidos do seu país
a finais do século XVII.

Os traballadores inmigrantes, chegados á Alemaña sobre todo nas décadas de 1960
e 1970, eran principalmente turcos, iugoslavos, italianos, gregos, españois e
portugueses. A emigración galega á Alemaña remóntase a finais do século XX, e no
2005 o número de galegos en Alemaña cífrabase nuns 90 000, agrupados en once
centros galegos.

Na Alemaña Oriental, que constituíu un país autónomo entre 1949 a 1990, as
perdas humanas provocadas pola guerra foron compensadas co ingreso de varios
millóns de alemáns expulsados de Polonia, de Checoslovaquia e de Hungría. Con
todo, as dificultades económicas derivadas do pagamento das indemnizacións de
guerra e da política de coletivización estimularon o movemento migratorio para a
Alemaña Occidental, calculado en 1,7 millóns de persoas.

A interrupción do crecemento da poboación e mesmo a redución desta inclúense
entre as características máis notábeis da evolución do país nas últimas décadas
do século XX, tanto na zona occidental como na oriental. Iso tradúcese nun
envellecemento da poboación, isto é, no aumento dos grupos de idade máis alta en
relación á poboación nova, como consecuencia dos baixos niveis de natalidade e
do prolongamento da expectativa de vida.

Cunha taxa de fertilidade de 1,41 (2008) por muller, Alemaña posúe unha das
taxas máis baixas do mundo, aínda que esta cifra constitúe unha mellora fronte
aos 1,39 fillos do ano 2006. As estatísticas federais estiman que a poboación do
país diminuirá ata estancarse entre os 69 e 74 millóns no ano 2050 (69 millóns
asumindo unha inmigración neta de +100.000 por ano; 74 asumindo unha inmigración
de +200.000 por ano).

No censo do ano 2004, Alemaña contaba con sete millóns de cidadáns estranxeiros
rexistrados, así mesmo, o 19% da poboación tiña a súa orixe total ou
parcialmente nun país estranxeiro. O maior grupo de estranxeiros, con 2,3
millóns, provén de Turquía, o resto provén na súa maioría do continente europeo,
sendo os países que máis estranxeiros achegan Italia, Serbia, Grecia, Polonia e
Croacia. Como consecuencia das restricións das antigas leis de inmigración e
petición de asilo, o número de inmigrantes que buscan asilo ou reclaman a
nacionalidade alemá (a maioría da antiga Unión Soviética) está sufrindo un
retroceso dende o ano 2000.

As principais confesións relixiosas en Alemaña son o luteranismo e o
catolicismo, respectivamente, con 32,9% e 32,3% de fieis. Preto do 24,9% de
alemáns se declararon non relixiosos ou ateos. Seguen como minorías, o islamismo
(4%), seguido polo xudaísmo e o budismo (ambos con 0,25%). O hinduísmo ten só
90.000 seguidores (0,1%), mentres outras relixións corresponden a 50 mil persoas
ou o 0,05% da poboación alemá.

Dende Martiño Lutero, e a Reforma Protestante, Alemaña foi escenario de
conflitos relixiosos entre os seguidores de Lutero, posteriormente chamados
luteranos, xeralmente máis numerosos no norte, e os católicos, por regra xeral
máis fortes no sur. No entanto, a distribución das relixións está lonxe de ser
homoxénea.

Zonas cunha poboación predominantemente católica son Baviera (onde precisamente
naceu o papa Bieito XVI) e Renania. Zonas cunha poboación predominantemente
luterana son os estados do leste e do norte. No norte, ao longo da fronteira cos
Países Baixos, hai tamén presenza de calvinistas. En canto aos non relixiosos,
incluíndo ateos e agnósticos, son crecentes en número e proporción, unha
tendencia constatada tanto na Alemaña canto noutros países europeos. Na Alemaña
concéntranse principalmente na antiga Alemaña Oriental e nas áreas
metropolitanas.

A responsabilidade da supervisión educativa recae principalmente nos estados
federais a título individual, mentres que o goberno só ten un papel secundario.
O xardín de infancia é de carácter opcional, e imparte educación para todos os
nenos entre tres e seis anos, despois, a escolarización é obrigatoria polo menos
durante dez anos. A educación primaria adoita durar catro anos e as escolas
públicas non están estratificados nesta etapa. En contraste, a educación
secundaria inclúe catro tipos de escolas sobre a base da capacidade do alumno
segundo o determinado polas recomendacións do profesorado: o Gymnasium, que
inclúe a maioría de nenos considerados máis aptos para o estudo, prepara aos
estudantes para os estudos universitarios e a asistencia dura oito ou nove anos,
dependendo do estado; o Realschule ten unha gama máis ampla de especial interese
para estudantes intermedios e dura seis anos; o Hauptschule prepara alumnos para
o ensino profesional, e o Gesamtschule combina o tres enfoques.

O Informe PISA, avalía as habilidades dos estudantes de 15 anos de idade nos
países da Organización para a Cooperación e o Desenvolvemento Económico e unha
serie de países socios. En 2006, os escolares alemáns melloraron a súa posición
con respecto a anos anteriores, clasificándose (estatisticamente) nun nivel
significativamente superior á media (rango 13) nas ciencias, e non
significativamente por encima ou por baixo da media en matemáticas (rango 20) e
habilidades de lectura (rango 18). As diferenzas socio-económicas son elevadas,
e o rendemento dos alumnos é máis dependente deste factor que na maioría doutros
países.

Neste sentido, e sobre todo tras os malos resultados dos informes PISA 2000 e
2003, existen elementos do sistema educativo alemán fortemente criticados. A
Comisión de Dereitos Humanos da ONU ten criticado a falta dunha igualdade real
de oportunidades por mor da selección excesivamente temperá dos escolares, que
desaproveitaría o potencial do 44% dos escolares. A integración dos alumnos
estranxeiros, o papel da Hauptschule como escola das capas inferiores, a falta
de creatividade e a escaseza de horas lectivas son outros puntos polémicos.

Para entrar nunha universidade, os estudantes de secundaria necesitan aprobar o
exame Abitur, aínda que tamén é posible entrar á universidade cun Fachabitur, o
cal é un Abitur especializado, por exemplo, en economía. Os estudantes que
posúan un diploma dunha escola de formación profesional poden entrar a unha
Universidade de Ciencias Aplicadas. A maioría das universidades alemás son de
propiedade estatal. En todas as universidades hai que pagar os impostos
administrativos, os cales son entre 50 e 200 euros. Nalgúns Estados ademais hai
que pagar por dereitos de matrícula que ascenden até os 500 euros por semestre.
As universidades son recoñecidas a escala internacional. Na clasificación THES
2006, dez universidades alemás foron clasificadas entre as primeiras duascentas
do mundo.

Alemaña realizou en 2006 a campaña de mercadotecnia «Terra das ideas» co fin de
promoverse durante a fase final da Copa Mundial de Fútbol. En 2008 retomouse o
proxecto. «Terra das ideas» céntrase nas innovacións recentes nas institucións
públicas e privadas, nas universidades e institutos de investigación, nas
empresas e inclusive en proxectos sociais e culturais. Dende a celebracións do
Mundial de fútbol de 2006, a percepción interna e externa da imaxe do país
cambiou. Nas enquisas realizadas a nivel mundial coñecidas como Índice de GMI
Anholt, o país ocupou a segunda posición. Tomáronse en conta criterios
económicos, a reputación do país en termos de cultura, política, os seus
cidadáns e o seu atractivo turístico.

Alemaña é tanto legalmente como culturalmente un país tolerante cara aos
homosexuais. As unións de homosexuais permitíronse dende o ano 2001, aínda que
estas non teñen todos os dereitos dun matrimonio heterosexual perante a lei.
Gais e lesbianas poden adoptar legalmente aos fillos da súa parella.

Durante a última década do século XX, Alemaña cambiou considerablemente a súa
actitude cara aos inmigrantes. A pesar de que aproximadamente o 10% da poboación
era estranxeira, até mediados dos anos noventa, a opinión pública era que
Alemaña non era un país de inmigración. Con todo, as leis de asilo endurecéronse
considerablemente nesa década para evitar o seu abuso. O actual contexto de
crise económica nos países do sur de Europa converte ao país alemán nun
atractivo foco de destino de xente nova cualificada procedente de España,
Portugal, Italia e Grecia, o que ten sido considerado por algúns sectores do
país de xeito positivo. Porén, algunha medidas do goberno alemán, como a
limitación imposta aos estranxeiros á hora de cobrar axudas non contributivas,
teñen sido interpretadas como un freo á inmigración da Europa meridional..

Segundo datos de 2011, Turquía, con 1 607 161 persoas censadas, é a orixe
maioritaria dos inmigrantes establecidos en Alemaña. Séguenlle Italia (520.159
persoas), Polonia (468.481 persoas), os antigos estados integrantes da
ex-Iugoslavia, Serbia e Montenegro (404.690 persoas) e Grecia (283.684 persoas).

Os alemáns investiron 58.000 millóns de euros en viaxes internacionais en 2005,
o cal os converte en campións mundiais en viaxar. Os destinos máis populares
foron Austria, España, Italia e Francia.

O alemán é a lingua oficial e predominante de Alemaña. A lingua alemá é unha das
vinte e tres linguas oficiais da Unión Europea e unha das tres linguas de
traballo da Comisión Europea xunto co inglés o e francés. Ademais do alemán, no
país están recoñecidas como linguas das minorías o baixo alemán, o dinamarqués,
o frisón o sorabo e o romaní. As principais linguas dos inmigrantes son o turco,
o polaco, o ruso e as linguas dos balcáns. O alemán estándar é unha lingua
xermánica occidental relacionada co inglés, neerlandés e sueco. A meirande parte
do vocabulario do alemán provén da póla xermánica das Linguas indoeuropeas. A
lingua xermana posúe numerosos empréstamos do latín, grego, e en menor medida do
francés e do inglés.

Dende o século XIV, a escrita gótica foi substituída durante o Renacemento en
toda Europa; con todo, na Alemaña, a letra gótica continuou vixente até ser
finalmente abolida en 1945, trala fin da II Guerra Mundial. Por este motivo ás
veces a letra é chamada estilo gótico alemán. Hoxe, o alemán escríbese
empregando o alfabeto latino. Xunto ás vinte e seis letras estándar, ten tres
vogais máis con diérese ou Umlaut (ä, ö e ü), ademais da letra Eszett ou
(SZ/ese-zeta): ß, ás veces representada como ss.

Os dialectos do alemán varían en diferentes graos do alemán estándar. Estes
dialectos proveñen das diferentes variedades locais das antigas tribos alemás.
Moitos deles son dificilmente inintelixibles para os falantes da lingua
estándar, xa que moitos se diferencian na sintaxe, fonoloxía e léxico. Un
exemplo disto é o bávaro, arredor da cal existe un debate lingüístico arredor da
súa entidade. Hai quen a clasifica como un dos diversos dialectos do alemán e
hai quen a considera propiamente unha lingua.

En todo o mundo, o alemán é falado por 100 millóns de falantes nativos (na súa
maioría en Europa) e 80 millóns de non nativos. A lingua alemá e a lingua nai de
90 millóns de persoas (18%) na Unión Europea. No tocante ao coñecemento de
linguas estranxeiras, o 67% dos alemáns son quen de falar unha lingua
estranxeira, mentres que o 27% di poder falar dúas.

Alemaña é a miúdo chamado Das Land der Dichter und Denker (a terra dos poetas e
dos pensadores). A cultura alemá comezou moito antes do xurdimento de Alemaña
como nación-estado e abranguiu a toda a zona de fala alemá. Dende os seus
alicerces, a cultura en Alemaña formouse polas principais correntes intelectuais
e populares en Europa, tanto relixiosas como laicas. Como resultado, é difícil
identificar unha determinada tradición alemá separada do marco máis amplo da
cultura europea. Outra consecuencia destas circunstancias é o feito de que
algunhas figuras históricas, tales como Wolfgang Amadeus Mozart e Nicolás
Copérnico, entre outras, aínda que non foron cidadáns de Alemaña no sentido
moderno, deben ser considerados no contexto do eido cultural alemán para
comprender o seu traballo.

En Alemaña desenvolvéronse algúns dos principais compositores de renome da
Música clásica europea, con inclusión de Johann Sebastian Bach, Ludwig van
Beethoven, Johannes Brahms e Richard Wagner. Dende o ano 2006, Alemaña constitúe
o quinto mercado da música no mundo e influíu na música pop e rock a través de
artistas como Kraftwerk, Scorpions e Rammstein.

Numerosos pintores alemáns gozaron de prestixio internacional a través do seu
traballo en diversas correntes artísticas. Hans Holbein o Mozo, Matthias
Grünewald, e Albrecht Dürer eran importantes artistas do Renacemento, Caspar
David Friedrich do Romanticismo, e Max Ernst do surrealismo. Entre as
contribucións alemás na arquitectura inclúense os estilos carolinxio e Otoniano,
que son importantes precursores do románico. A rexión máis tarde converteuse no
sitio das obras importantes en estilos coma o gótico, renacentista e barroco.
Alemaña é especialmente importante nos primeiros movemento modernos, sobre todo
a través do movemento Bauhaus fundado por Walter Gropius. Ludwig Mies van der
Rohe converteuse nun dos máis salientados arquitectos do mundo na segunda metade
do século XX. A fachada de vidro en rañaceos foi a súa idea.

Alemaña é o fogar dalgúns dos máis destacados investigadores en diferentes eidos
da ciencia. De feito preto de 100 alemáns (de nacionalidade ou orixe) foron
laureados co Premio Nobel. O traballo de Albert Einstein e Max Planck foi
crucial para a fundación da física moderna, que Werner Heisenberg e Max Born
desenvolveron aínda máis. Os seus devanceiros foron físicos como Hermann von
Helmholtz, Joseph von Fraunhofer, e Daniel Gabriel Fahrenheit. Wilhelm Conrad
Röntgen descubriu os raios X, un logro que lle fixo ser o primeiro gañador do
Premio Nobel de Física en 1901. En Alemaña e outros países os raios X
denomínanse "Röntgenstrahlen" (raios de Röntgen). O traballo de Heinrich Rudolf
Hertz no eido da radiación electromagnética foi fundamental para o
desenvolvemento das modernas telecomunicacións. Wilhelm Wundt é célebre por
desenvolver o primeiro laboratorio de psicoloxía, á que deu a categoría de
ciencia. Alexander von Humboldt e o seu traballo como científico natural e
explorador foi fundacional para a bioxeografía.

Numerosos importantes matemáticos tiveron como berce Alemaña, entre os que se
atopan Carl Friedrich Gauss, David Hilbert, Bernhard Riemann, Gottfried Leibniz,
Karl Weierstrass e Hermann Weyl. Alemaña foi tamén fogar de famosos inventores e
enxeñeiros, como Johannes Gutenberg, quen se acreditou a invención da imprenta
de tipos móbiles en Europa; Hans Geiger, o creador do contador Geiger, e Konrad
Zuse, que construíu o primeiro ordenador dixital totalmente automático.
Inventores, enxeñeiros e máis industriais, coma o conde Ferdinand von Zeppelin,
Otto Lilienthal, Gottlieb Daimler, Rudolf Diesel, Hugo Junkers e Karl Benz
contribuíron a dar forma moderna ao automóbil e á tecnoloxía do transporte
aéreo.

Importantes institucións de investigación son a Sociedade Max Planck, o
Helmholtz-Gemeinschaft e a Sociedade Fraunhofer. Estas traballan de xeito
independente ou vencelladas externamente ao sistema universitario contribuíndo
nunha medida considerable á produción científica. O prestixioso premio Gottfried
Wilhelm Leibniz concédese a 10 científicos e académicos cada ano. Cunha
adxudicación máxima de 2,5 millóns de euros, é un dos premios de investigación
máis altamente dotados no mundo.

A literatura alemá remóntase á Idade Media. Considérase a primeira poeta nada en
Alemaña a Hrosvitha de Gandersheim, quen elaborou a súa obra en latín.
Posteriormente, son cruciais as obras de escritores como Walther von der
Vogelweide e Wolfram von Eschenbach. Diversos autores e poetas alemáns gañaron
gran renome, incluíndo Johann Wolfgang von Goethe e Friedrich Schiller. As
coleccións de contos populares publicados polos Irmáns Grimm popularizou o
folclore alemán no plano internacional. A influencia de autores do século XX
inclúen Thomas Mann, Bertold Brecht, Hermann Hesse, Heinrich Böll e Günter
Grass.

A influencia de Alemaña na filosofía é historicamente significativa e moitos
notables filósofos alemáns contribuíron a dar forma á filosofía occidental dende
a Idade Media. Gottfried Leibniz e as súas contribucións ao racionalismo,
Immanuel Kant, Georg Wilhelm Friedrich Hegel, Friedrich Wilhelm Joseph Schelling
e Johann Gottlieb Fichte que forxaron o idealismo, Karl Marx e Friedrich Engels
formularon a teoría comunista, Arthur Schopenhauer desenvolveu a composición de
pesimismo metafísico, Friedrich Nietzsche desenvolveu o Perspectivismo, a obra
de Martin Heidegger en Ser e Tempo, e as teorías sociais de Jürgen Habermas
foron especialmente influentes.

Alemaña é o mercado de televisión máis grande de Europa, cuns 34 millóns de
fogares que dispón de televisión. As numerosas cadeas públicas rexionais e
nacionais organízanse de acordo coa estrutura política federal. Ao redor do 90%
dos fogares alemáns teñen cable ou televisión por satélite, e os telespectadores
poden elixir entre unha variedade de libre acceso pública e as canles
comerciais.

O país é o fogar dalgúns dos máis grandes conglomerados de medios de
comunicación, incluíndo Bertelsmann e a editorial Axel Springer.

O cine alemán foi especialmente influente durante os anos da República de Weimar
cos expresionistas alemáns como Robert Wiene (O gabinete do Doutor Caligari) e
Friedrich Wilhelm Murnau. Da órbita cultural alemá foi o cineasta austríaco
Fritz Lang, quen desenvolveu a súa carreira entre Alemaña e Estados Unidos,
autor de obras de culto coma Metropolis (1927) ou Der Testament des Dr. Mabuse
(1933). A época nazi produciu obras significativas como a película Münchhausen
(1943) ou o controvertido traballo da directora Leni Riefenstahl.

Durante o período 1970-1980 directores como Volker Schlöndorff, Werner Herzog,
Wim Wenders, Rainer Werner Fassbinder colocaron o cine alemán de volta na escena
internacional coas súas películas a miúdo provocadoras. Máis recentemente,
películas como Das Boot (1981), Lola rennt (1998), Good bye, Lenin! (2003),
Gegen die Wand (2004), Der Untergang (2004) e Das Leben der Anderen (2007)
gozaron de éxito internacional.

Recentemente, o austríaco nado en Múnic Michael Haneke tense perfilado coma un
dos mellores cineastas do cine europeo. Obras coma Das Weiße Band (2009), Palma
de Ouro no Festival de Cannes e Globo de Ouro á mellor película estranxeira, e
Amour (2012), que lle engadiu aos premios anteriores o Oscar á mellor película
de fala non inglesa, foron mundialmente recoñecidas.

O Festival de Cine de Berlín, celebrado anualmente dende 1951, é un dos
festivais de cine máis prestixiosos. A cerimonia anual dos Premios do Cine
Europeo celébrase cada dous anos na cidade de Berlín, onde se atopa a Academia
do Cine Europeo. Os estudos Babelsberg, en Potsdam, son os máis antigos de
grande escala no mundo e constitúen un centro internacional para a produción de
películas.

A participación de Alemaña nos Xogos Olímpicos é unha das máis destacadas dende
que se realiza este evento. O país organizou os Xogos Olímpicos de Verán en 1936
en Berlín, e en 1972 Alemaña Occidental fixo o propio en Múnic. A Federación
Alemá de Deportes (DSB) conta con preto de 27 millóns de membros en ao redor de
91.000 clubs. Segundo datos desta organización, aproximadamente a terceira parte
da poboación do país realiza a práctica deportiva a través dun club ou
asociación nalgunha das preto de 127.000 instalacións de carácter deportivo que
existen no territorio.

Pola súa banda a Federación Alemá de Fútbol (DFB) conta con máis de 26.000
clubs, totalizando 6 millóns de membros, a membresía máis grande de calquera
federación deportiva no mundo. O arraigamento deste deporte fixo que a Selección
de fútbol de Alemaña consiga tres títulos mundiais (en 1954, 1974 e 1990); e
tres Eurocopas (1972, 1980 e 1996). Así mesmo o país foi sede dos campionatos
mundiais de 1974 e 2006. Alemaña tamén se destaca no fútbol feminino, categoría
na que conquistou dúas coroas de campioa do mundo, en 2003 e en 2007.

A nivel de clubs destacan equipos como o Bayern Múnic, o máis laureado do país e
á súa vez, un dos clubs máis grandes de Europa. O seu maior fito foi o gañar
tres Copas de Europa de xeito consecutivo (1974, 1975 e 1976. Posteriormente
gañaría no ano 2001). Tamén están o Hamburger SV, o Borussia Dortmund, clubs que
tamén gañaron a Copa de Europa, en 1983 e 1997, respectivamente; á parte doutros
campións europeos como o Bayer Leverkusen, Borussia Mönchengladbach, Werder
Bremen e Schalke 04.

En canto ao automobilismo, Alemaña é unha das nacións principais a nivel
mundial. Con numerosos automóbiles gañadores de carreiras como condutores
alemáns. Precisamente o máis exitoso condutor de Fórmula 1 na historia é o
alemán Michael Schumacher, sete veces Campión do Mundo e un dos deportistas
mellor pagados da historia.

Tamén o ciclismo é un deporte popular en Alemaña e un dos mellores ciclistas dos
tempos recentes, Jan Ullrich, gañou o Tour de Francia en 1997 e finalizou
segundo en cinco ocasións. O país obtivo dúas medallas de ouro en Campionatos
masculinos de hóckey herba en 2002 e 2006 e na categoría feminina ostenta dúas
medallas de ouro nos torneos de 1976 e 1981. Outros deportes destacados a nivel
de público son o balonmán (disciplina na que o país destaca tanto a nivel de
clubs como de seleccións, proclamándose campioa do mundo, de Europa e olímpica
en diversas ocasións, así como numerosos segundos e terceiros postos), tenis,
baloncesto (destacando a figura de Dirk Nowitzki), hóckey sobre xeo, así como o
biatlón ou o esquí alpino.

A cociña alemá varía enormemente dunha rexión a outra. As rexións do sur de
Baviera e Suabia, por exemplo, comparten unha cultura culinaria con Suíza e
Austria. Carne de porco, carne de vacún, e aves de curral son as principais
variedades da carne consumida en Alemaña, coa carne de porco como a máis
popular. Ao longo de todas as rexións, a carne adoitase comer en forma de
salchicha. Máis de 1.500 diferentes tipos de salchichas prodúcense en Alemaña.
Os chamados alimentos orgánicos teñen unha cota de mercado no país de ao redor
do 3,0% e prevese que sexa unha tendencia crecente.

Un dito popular en Alemaña é: «Almorzar como un emperador, comer como un rei e
cear como un esmoleiro». O almorzo é usualmente unha selección de cereais e mel
ou marmelada con pan. Algúns alemáns comen embutidos ou queixo con pan para o
almorzo. Máis de 300 tipos de pans son coñecidos en todo o país.

Ao ser un país de inmigrantes, Alemaña adoptou moitos pratos internacionais.
Pratos italianos como a pizza e a pasta, ou turcos e árabes como o kebab están
ben establecidos, sobre todo nas cidades máis grandes. Os restaurantes chineses
e gregos están tamén considerablemente espallados ao longo do país.

Aínda que o viño é cada vez máis popular en moitas partes de Alemaña, a bebida
nacional é a cervexa. De feito o coñecido festival Oktoberfest está adicado a
esta bebida. En Alemaña o consumo de cervexa por persoa está diminuíndo, pero
con 116 litros por ano está aínda entre os máis altos do mundo. De 18 países
occidentais enquisados, o consumo per cápita de refrescos resultou ser inferior
á media (14ª na lista), mentres que o consumo de mollo de froitas é un dos máis
altos (terceiro na lista).



https://gl.wikipedia.org/wiki/Xeorxia

Xeorxia é un país situado no límite entre Asia e Europa localizado na costa do
mar Negro, ó sur do Cáucaso, que se independizou da Unión Soviética, tras ser a
República Socialista Soviética de Xeorxia. Limita ao norte e ao leste con Rusia,
a leste e sur con Acerbaixán, ao sur con Armenia e Turquía, e a oeste có Mar
Negro. A súa capital é Tbilisi.

Dous reinos xeorxianos na antigüidade, Iberia no leste do país e Cólquida no
oeste foron as primeiras nacións da rexión en adoptar o Cristianismo (317 e 523,
respectivamente). Egrisi presenciou con frecuentemente batallas entre os rivais
Persia e Imperio Bizantino, os cales pretendían conquistar Xeorxia cada certo
tempo.

Como resultado disto, estes reinos foron desintegrados en varias rexións feudais
nos primeiros anos da Idade Media. Isto fixo doado aos árabes conquistar Xeorxia
no século VII. As rexións rebeldes foron liberadas e unidas ao Reino de Xeorxia
nos comezos do século XI. Comezando o século XII, o dominio de Xeorxia
estendeuse sobre grande parte do Cáucaso meridional, incluíndo zonas
nororientais e case toda a costa norte do que hoxe é Turquía.

Este Reino de Xeorxia, que era tolerante cos seus súbditos musulmáns e xudeus,
foi subordinado polos mongois no século XIII. Consecuencia diso foi que os
diferentes gobernadores locais pelexaron pola súa independencia do goberno
xeorxiano central ata a total desintegración do Reino no século XV. Os reinos
lindeiros aproveitaron a situación, e dende o século XVI o Imperio Persa e o
Otomán subxugaron o leste e o oeste de Xeorxia, respectivamente. Os gobernadores
destas rexións, que conservaran en parte a súa autonomía, organizaron rebelións
en varias ocasións. Sucesivas rebelións locais e invasións persas e otomás
acabaron por debilitar aos reinos. Como resultado das guerras contra os estados
islámicos a poboación de Xeorxia viuse reducida a 250.000 habitantes.

En 1783 Rusia e o reino occidental xeorxiano de Kartl-Kakheti asinaron o Tratado
de Georgievsk, de acordo co cal Kartl-Kakheti recibía a protección de Rusia.
Isto, con todo, non evitou que Tbilisi fose saqueada polos persas en 1795.

O 22 de decembro de 1800 o tsar Paulo I de Rusia, para beneficio da petición do
rei xeorxiano Xurxo XII, asinou a proclamación correspondente á incorporación de
Xeorxia (Kartl-Kakheti) ao Imperio Ruso. A proclamación foi anunciada o 18 de
xaneiro de 1801.

Só unha pequena parte da nobreza xeorxiana someteuse, mentres outros organizaron
rebelións anti-rusas en varias ocasións. No verán de 1805 pequenos destacamentos
rusos no río Askerani e preto de Zagam derrotaron ao exército persa e protexeron
Tbilisi. En 1810, logo dunha curta guerra, o reino xeorxiano occidental de
Imereti foi anexado polo tsar Alexandre I de Rusia. O derradeiro rei imeretio e
Bagratid xeorxiano Salomón II morreu no exilio en 1815. Dende 1803 a 1878, como
resultado das numerosas guerras rusas en contra de Turquía e Irán, algúns
territorios foron anexados a Xeorxia. Estas zonas (Batumi, Artvin, Akhaltsikhe,
Poti e Abjasia) agora representan a maioría do territorio xeorxiano.

O principado de Guria foi abolido en 1828 e o de Samegrelo (Mingrelia) en 1857.
A rexión de Svaneti foi gradualmente anexada entre 1857 e 1859.

Logo da Revolución Rusa de 1917 Xeorxia declarou a súa independencia o 26 de
maio de 1918 no medio da Guerra Civil Rusa. As eleccións parlamentarias foron
gañadas polo Partido Xeorxiano Socialdemócrata e o seu líder, Noe Zhordania,
converteuse no primeiro Ministro. Con todo, a independencia non perdurou: en
febreiro de 1921 Xeorxia foi atacada polo Exército Vermello. As tropas locais
perderon a batalla e o goberno fuxiu do país. O 25 de febreiro de 1921, o
Exército Vermello entrou na capital Tbilisi e instaurou un goberno monicreque de
corte comunista liderado polo bolxevique xeorxiano Filipp Majardze. Xeorxia foi
incorporada á República Socialista Soviética de Transcaucasia, uníndoselle
Armenia e Acerbaixán. A RSST foi disolta nos seus compoñentes orixinais e en
1936 pasou a ser a RSS de Xeorxia.

O radical xeorxiano Iósif Dzhugashvili, prominente entre os bolxeviques rusos,
chegou ao poder no Imperio Ruso logo da Revolución de Outubro de 1917.
Yugashvili foi mellor coñecido polo seu alcume Stalin (do ruso сталь: aceiro).
Stalin alcanzou a máis alta posición no estado soviético.

Dende 1941 ata 1945, durante a Segunda Guerra Mundial, preto de 700.000
xeorxianos pelexaron como soldados do Exército Vermello contra a Alemaña nazi e
case 350.000 deles morreron nos campos de batalla da fronte oriental. Así mesmo,
durante este período os pobos de Igusetia, Karachay, ademais dos chechenos e os
balkarios do Cáucaso setentrional foron deportados a Siberia por suposta
colaboración cos nazis. Coas súas respectivas repúblicas autónomas abolidas, a
RSS de Xeorxia obtivo brevemente os seus territorios ata 1957.

Eduard Shevardnadze, o ministro xeorxiano de Relacións Exteriores da URSS, foi
un dos artífices da Perestroika durante a década de 1980. Durante este período,
Xeorxia desenvolveu un vigoroso sistema multipartidista que alentou fortemente a
independencia. O país tivo as primeiras eleccións pluripartidistas da Unión
Soviética o 28 de outubro de 1990. Dende novembro dese ano a marzo de 1991 un
dos líderes do movemento de Liberación Nacional, Zviad Gamsajurdia, foi o
presidente do Consello Supremo da República de Xeorxia (o Parlamento).

O 9 de abril de 1991, pouco despois do colapso da URSS, Xeorxia declarou a súa
independencia. O 26 de maio dese ano Zviad Gamsajurdia foi electo como o
primeiro Presidente da Xeorxia independente. Porén, Gamsajurdia foi deposto
mediante un sanguento golpe de estado entre o 22 de decembro de 1991 e o 6 de
xaneiro de 1992. O golpe foi instigado por parte da Garda Nacional e unha
organización paramilitar chamada "Mjedrioni", a cal dicíase que era apoiada por
unidades militares rusas con base en Tbilisi. O país viuse envolto nunha guerra
civil que durou case ata 1995. Shevardnadze retornou a Xeorxia en 1992 e uniuse
aos líderes do golpe -Kitovani e Ioselani para encabezar un triunvirato chamado
"Consello de Estado".

En 1995, Shevardnadze foi oficialmente electo como presidente, ao mesmo tempo
que dúas rexións do país, Abkhazia e Osetia do Sur, rapidamente víronse en
disputa con outros separatistas locais, o cal desembocou en guerras e violencia
inter-étnica. Apoiadas por Rusia, Abjasia e Osetia do Sur manteñen de facto
independencia de Xeorxia. Máis de 250.000 xeorxianos foron etnicamente limpados
de Abjasia por separatistas abjasos e voluntarios nor-caucásicos, na súa maioría
chechenos, entre 1992 e 1993. Máis de 25.000 xeorxianos foron expulsados de
Tsjinvali tamén, e moitas familias osetias foron forzadas a facer abandono dos
seus fogares na rexión de Borjomi e desprazados a Rusia. Calcúlase que morreron
ao redor de 10.000 persoas, a maior parte deles civís asasinados en operacións
de limpeza étnica.

En 2003 o propio Shevardnadze foi deposto por un golpe pacífico e sen
derramamiento de sangue coñecido como a «Revolución Rosa», liderada por Mijeíl
Saakashvili, Zurab Zhvania e Nino Burdzhanadze, os membros fundadores e líderes
do partido maioritario. Nino Burdzhanadze asumiu interinamente o poder ata a
elección de Saakashvili, quen tomou posesión como presidente de Xeorxia o 25 de
xaneiro do 2004. Restaurar a integridade territorial nacional, reverter os
efectos da limpeza étnica e o retorno dos refuxiados aos seus fogares foron as
promesas preelectorais do goberno de Saakashvili.

Logo da Revolución Rosa, unha serie de reformas foron postas en marcha para
reforzar as milicias e a capacidade económica do país. Os esforzos do goberno de
reestablecer a autoridade de Xeorxia na república autónoma suroccidental de
Ajaria desembocaron nunha crise maior a comezos do 2004. O éxito en Ajara animou
a Saakashvili a intensificar os seus esforzos, mais non tivo éxito rotundo na
separatista Osetia do Sur. A pesar disto, Saakashvili segue gozando dunha grande
popularidade no país.

Dend o 2004, o Presidente Mijeíl Saakashvili iniciou unha política de
achegamento con occidente e en particular coa Unión Europea.

Xeorxia sitúase na costa oriental do mar Negro. O Cáucaso, fronteira natural
entre Europa e Asia, marca o carácter montañoso do relevo. O Gran Cáucaso, polo
norte, separa Xeorxia de Rusia e alberga o Shkhara (5.204 m), cumio de Xeorxia e
a segunda cima de Europa. O Cáucaso Menor (3.301 m), ao sur, illa o país de
Turquía e Armenia. Entre ambalas dúas cadeas ábrense dous vales fluviais: o do
Kura, que desemboca no Caspio, e o do Rioni, que flúe cara ao Negro creando unha
rexión de terras baixas. É un pequeno país de aproximadamente 69.875 quilómetros
cadrados. A pesar da súa área de escaso tamaño, Xeorxia ostenta unha das
topografías máis varias das antigas repúblicas soviéticas. As montañas do
Cáucaso Menor, que corre paralelo ás fronteiras turca e armenia, e as montañas
de Surami e Imereti -que conectan o Cáucaso Menor co Gran Cáucaso- crean unha
barreira natural que son en parte responsables das diferenzas culturais e
lingüísticas entre as rexións.

Debido á súa altura e a súa pobre infraestrutura de transportes, moitos pobos
montañeses son virtualmente illados do mundo exterior durante o duro inverno. Os
tremores de terra e os desprendementos de montaña nestas zonas chegan a ser
característicos e condicionan o estilo de vida. Entre os desastres naturais máis
recentes estivo o deslizamento de rochas en Ajaria, en 1989, que desprazou a
centos de persoas no suroeste de Xeorxia, e dous tremores en 1991 que destruíron
varios pobos na zona central e norte do país ademais de Osetia do Sur.

O río máis grande é o Mtkvari (ou tamén coñecido como Kura, o nome que se lle dá
na beira azerí), que logo de atravesar Acerbaixán remata no Mar Caspio logo de
percorrer 1.364 quilómetros dende o nordés de Turquía a través das chairas de
Xeorxia e atravesar a capital Tbilisi. O río Rioni, o máis longo do oeste do
país, baixa do Cáucaso Maior e remata no Mar Negro no porto de Poti.

O clima de Xeorxia é en extremo diverso, considerando que o país é dun tamaño
pouco significativo. Existen dúas zonas climáticas principais, como o son a zona
Leste e a Oeste do país. Os montes Cáucasos xogan un importante rol, moderando o
clima xeorxiano e protexendo ao país da penetración de correntes de aire xélidas
provintes do extremo setentrional. Os pequenos montes caucásicos protexen
parcialmente así mesmo á rexión da influencia de masas de aire cálidas e secas
do sur.

Grande parte do sector oeste de Xeorxia preséntase como unha zona húmida
subtropical con precipitacións que promedian entre 1.000 e 4.000 mm. As
precipitacións tenden a estar uniformemente distribuídas ao longo do ano, a
pesar de que a choiva pode ser particularmente forte durante os meses de outono.
O clima da rexión varía significativamente coa altura e mentres a maioría das
terras baixas kartvelianas do leste de Xeorxia son relativamente cálidas a
través do ano, a precordilleira e as áreas montañosas (incluíndo aos grandes e
pequenos montes do Cáucaso) experimentan veráns húmidos e frescos e invernos con
nevadas: a neve acumulada con frecuencia supera os dous metros en moitas
rexións. Ajaria é a rexión máis húmida das rexións do Cáucaso.

O leste de Xeorxia ten un clima de transición entre o húmido subtropical e o
continental. Ambolos dous están influenciados polas masas de aire secas
provintes de Asia Central e o Caspio polo leste e as masas de aire húmidas do
Mar Negro polo oeste. A penetración das masas de aire húmidas dende o Mar Negro
é frecuentemente impedida por algunhas montañas (Likhi e Meskheti) que dividen
ao país en metades occidentais e orientais. A precipitación anual é
considerablemente menor en comparación coa do oeste de Xeorxia, e nese sentido o
leste do país presente veráns calorosos e invernos relativamente fríos. Así como
nas zonas occidentais da nación, a altura xoga un papel importante na zona
oriental, e as condicións climáticas por riba dos 1.500 msnm son
considerablemente máis frescas (ata máis frías) que as presentes en terras máis
baixas. As rexións que están situadas por riba dos 2.000 msnm adoitan
experimentar xeadas ata durante os meses de verán.

Logo dunha crise que implicou alegacións de fraude electoral nas eleccións
parlamentarias do 2003, Eduard Shevardnadze dimitiu como Presidente o 23 de
novembro daquel mesmo ano durante a pacífica Revolución Rosa. A presidenta
interina foi a portavoz do Parlamento saínte (cuxa substitución foi anulada),
Nino Buryanadze. O 4 de xaneiro do 2004, Mikheil Saakashvili, líder de Movemento
Nacional-Demócrata (ერთიანი ნაციონალური მოძრაობა, MND) gañou as eleccións
presidenciais cun 95% dos votos e un 83% de participación.O 25 de xaneiro do
2004 asumiu a presidencia da república.

As eleccións parlamentarias limpas foron celebradas o 28 de marzo daquel ano,
onde o MND asegurouse a gran maioría dos escanos (preto do 75% dos votos) con
soamente outro partido que acadou o limiar do 7% (a oposición dereitista obtivo
o 7,5%). Crese que estas foron unha das eleccións máis limpas que xamais tivo a
Xeorxia independente, a pesar do aumento de tensión entre o goberno central e o
líder ajario Aslan Abashide que afectou en menor medida as eleccións da súa
rexión.

A tensión entre o goberno xeorxiano e o de Ajaria medrou cada vez máis logo das
eleccións ata os últimos días de abril. A cúspide foi o día 1 de maio cando
Abashidze respondeu ás manobras militares levadas a cabo por Xeorxia preto da
rexión facendo estourar as tres pontes que conectan Ajaria co resto de Xeorxia
sobre o río Choloki. O 5 de marzo, Abashidze foi obrigado a fuxir de Xeorxia
mentres as manifestacións masivas pedían a súa dimisión.

O 3 de febreiro do 2005, o Primeiro Ministro Zurab Zhvania morreu debido ao seu
envelenamento por dióxido de carbono nunha aparente escape de gas na casa de
Raul Usupov, gobernador da rexión de Kvemo Kartli. Pouco despois, un amigo
próximo de Zhvania e aliado desde fai moito tempo, Zurab Nogaideli, foi
designado Ministro de Finanzas polo Presidente Saakashvili.

Nos últimos anos a república caucásica reduciu significantemente a corrupción.
Transparencia Internacional posicionou a Xeorxia no posto nº 79 do Índice de
percepción da corrupción do ano 2007 dándolle unha puntuación ao país de 2,8
puntos (sendo 10 a mellor calificación). A pesar da súa baixa posición,
constitúe unha notable melloría con respecto aos postos dos anos 2005 e 2006 nos
que o país atopábase nos postos 130 e 99 respectivamente.

O 7 de novembro do 2007, durante un período de protestas masivas, o presidente
Saakashvili declarou Tbilisi en estado de excepción. As masivas demostracións de
protesta da oposición civil chamaban á dimisión de Saakashvili. Durante as
manifestacións a policía xeorxiá empregou axentes antidisturbios, canóns de auga
e armas acústicas de alta tecnoloxía para despexar as rúas da capital. O 8 de
novembro, o presidente declarou o estado de emerxencia en todo o país durante 15
días. O goberno ruso negou as acusacións nas que o acusaban de ter que ver coas
revoltas. O presidente Saakashvili rexeitou as demandas de dimisión feitas pola
oposición, porén, anunciou eleccións anticipadas para xaneiro do 2008, acurtando
a duración do seu mandato nun ano.

O 16 de novembro do 2007, o presidente de Xeorxia, Mikheil Saakashvili, levantou
o estado de excepción do 7 de novembro e destitui o goberno, presentando a Lado
Gurguenidzeo como primeiro ministro de xeorxia, trala dimisión de Zurab
Noghaideli por problemas de saúde. No mes de abril do 2007 Noghaideli fora
operado nos EEUU, no hospital St. Luke's Episcopal de Houston, polo doutor
Charles Frazier.

O 22 de novembro do mesmo ano, o novo primeiro ministro Lado Gurguenidzeo e dous
novos ministros Koba Subeliani e Maia Miminoshvili xuraron os seus postos ante o
Parlamento de Xeorxia.

Mikheil Saakashvili deixou o seu posto de presidente do país o 25 de novembro do
2007. Xa que, a Constitución de Xeorxia establece que o presidente da república
debe deixar o seu posto polo menos 45 días antes das eleccións se quere ser
elixido para unha nova quenda. Segundo Ivane Noniashvili, director de prensa da
presidencia, Mikheil Saakashvili vaise presentar ás eleccións do 2008. A actual
voceira do parlamento de xeorxia, Nino Burjanadze asumiu a presidencia en
funcións ata que sexa anunciado un novo presidente nas vindeiras eleccións do 8
de xaneiro.

O rexistro para presentarse as eleccións presidenciais de xaneiro foi pechado o
27 de novembro. No rexistro presentáronse 22 persoas, incluíndo o derradeiro
presidente ata o momento, Mikheil Saakashvili, o candidato da oposición Levan
Gachechiladze, o home de negocios Badri Patarkatsishvili, David Gamkrelidze o
líder do Novo Partido de Dereita, Shalva Natelashvili líder do Partido Laborista
Xeorxián, Irina Sarishvili-Chanturia líder do Partido da Esperanza entre outros.

O 27 de novembro anunciouse un referendo para o ingreso da república na OTAN que
terá lugar o 5 de xaneiro do 2008, o mesmo día cas eleccións presidenciais.

Xeorxia está dividida en 10 rexións (xeorxiano: Mjare, მხარე) e dúas repúblicas
autónomas: Abkhazia e Ajaria.

O status do antigo distrito autónomo administrativo de Osetia do Sur ou
Samachablo está sendo negociado co goberno separatista pro-ruso establecido alí.
O goberno separatista reclama a parte norte da rexión Shida Kartli como o seu
territorio, así como tamén pequenas zonas das rexións veciñas.

A antiga bandeira foi empregada ata o 2004 e a actual impúxose rapidamente, pois
a anterior identificábase co réxime estrito e impopular do ex presidente Eduard
Shevardnadze. Logo da súa caída, Mijáil Saakashvili adoptou o seu uso,
argumentando ademais que vai en concordancia coa tradición cristiá do país. A
insignia actual ten a Cruz de San Xurxo (presente así mesmo na bandeira de
Inglaterra) e catro pequenas cruces que probablemente corresponden a Xurxo V de
Xeorxia (tamén coñecido como "O Brillante") quen expulsou aos mongois no
medioevo.

A poboación actual de Xeorxia é de 4.677.401 (estimado a xullo de 2005), onde
etnicamente os xeorxianos forman a maioría con preto do 83,8% da poboación, os
azeríes forman o 6,5%, os armenios o 5,7% e os rusos o 1,5% (a maioría dos rusos
emigraron dende que Xeorxia declarou a súa independencia). Os abjasios e os
osetios do sur (e os que están na fronteira con Osetia do Norte) trataron de
independizarse de Xeorxia dende a independencia desta. Outros dous grupos
kartvelianos viven en Xeorxia: os Svan e os Mingrelianos, cun menor número que
os Laz, a maioría dos cales vive en Turquía. Son lingüisticamente diferentes
pero próximos étnica e culturalmente aos xeorxianos. Hai tamén numerosos grupos
máis pequenos no país, incluíndo os gregos, kurdos, xudeus, tártaros, turcos e
ucraínos.

Dende a caída da Unión Soviética, Xeorxia sufriu un serio colapso poboacional
como a rebelión en Abkhazia, Adjaria e Osetia do Sur, unha fráxil economía e
poucas oportunidades de traballo permitiron que centos de xeorxianos emigrasen
en busca de traballo, especialmente a Rusia. O problema agrávase aínda máis coa
baixa taxa de natalidade entre a poboación que reside permanentemente no país.
Un problema semellante existe na veciña Armenia. Estímase que a poboación actual
é un millón de persoas menor que a que había en 1990, e algúns observadores
suxiren que o número actual é ata menor. O crecemento poboacional presenta un
acusado balance negativo (-1,1% anual), un dos máis baixos do mundo. A
fecundidade tamén é baixa (1,4 fillos por muller). A poboación tende á madurez,
pero a proporción de mozos (33,9%) aínda domina sobre a de anciáns (19,4%).

O paganismo histórico xeorxiano está relacionado coa lúa e o deus maior no
panteón era un ídolo de Armazi, unha figura que representaba a un soldado, deus
da Lúa, sobre un outeiro en Mtskheta. Neste sentido, outros ídolos foron Gatsi,
Gaime e Zademi. No lugar onde estaba o ídolo de Armazi foi construído o mosteiro
de Jvari. Os ídolos foron destruídos cando a Cristiandade converteuse na
relixión de estado en Xeorxia.

Hoxe en día a maioría da poboación profesa o culto da Igrexa Ortodoxa e
Apostólica Xeorxiana (84,6%). As minorías relixiosas son o Islam cun 7,1% da
poboación; apostólica armenia, 5,2%; o xudeus cun 0,8%, e os Católicos Romanos
cun 0,6% entre outros.

Os xeorxianos considéranse étnica e culturalmente europeos. O xeorxiano é falado
por preto do 85% da poboación, aínda que o ruso está bastante estendido, como un
dos últimos vestixios de era soviética. Ata hai pouco, a vida dos xeorxianos
estaba supeditada aos vaivéns da política e estaba marcada pola escaseza de
enerxía eléctrica, pero despois de que Shevardnadze fose deposto o panorama
social albíscase máis tranquilo.

Os xeorxianos saúdanse cun apertón de mans e din Gamarjoba (Ola; literalmente,
que gañes). As respostas difiren: en saúdos oficiais, respóndese coas mesmas
palabras; en circunstancias informais, as persoas responden con Gagimarjos (Que
ti gañes). Rogor khar? (Como estás?) é un xeito informal para iniciar unha
conversa. Rogor brdzandebit? é máis formal. Kargad ikavit significa "Que che
vaia ben". Mshvidobit (A paz sexa contigo) emprégase en despedidas de maior
significado, xeralmente cando a xente non agarda verse por un longo período de
tempo.

O apertón de mans é frecuente ata en encontros fortuítos; darlle unha aperta
amigable a alguén ou bicarlle na fazula é tamén habitual, sobre todo entre mozas
e mulleres. Os nenos pequenos adoitan recibir caricias e bicos. Un diríxese aos
adultos polos seus títulos profesionais seguidos dos apelidos, ou polo seu nome
de pila seguido de Batono (Señor) ou Kalbatono (Señora). O uso dos termos Batono
ou Kalbatono con só o apelido é moi formal, de modo que se usan nomes e apelidos
na correspondencia e nos medios de comunicación.

Os habitantes de Tbilisi adoitaban pasear polas tardes ao longo da Avenida de
Rustaveli para atoparse con amigos ou tomar algo nun dos numerosos cafés que
bordean as beirarrúas. Na recente etapa de violencia nas rúas retiráronse á
seguridade de televisións e teléfonos, pero unha crise enerxética que xurdiu en
1994 converteu ata isto nunha rara diversión.

A economía xeorxiana virou tradicionalmente ao redor do turismo do Mar Negro, o
cultivo de cítricos, Té e uvas; a minería extractiva do manganeso e o cobre
ademais dun pequeno sector industrial que produce viño, metais, maquinaria,
químicos e téxtiles. O país importa a gran maioría da enerxía que require,
incluíndo gas natural e petróleo. A súa única fonte importante de enerxía é o
poder hidroeléctrico. A pesar do severo dano que a economía doméstica sufriu a
razón da guerra civil, Xeorxia -coa axuda do Fondo Monetario Internacional e o
Banco Mundial- fixo avances económicos substanciais dende 1995, incrementando o
ritmo do crecemento do produto interior bruto e reducindo a inflación. A
economía continúa experimentando un gran déficit orzamentario debido á
imposibilidade de obter ingresos fiscais por impostos. Xeorxia continúa tamén
sufrindo das escasezas de enerxía; privatizouse a rede de distribución en 1988,
e as entregas están mellorando constantemente.

Xeorxia está fixando as súas esperanzas para unha recuperación a longo prazo no
desenvolvemento dun corredor internacional de transporte a través de portos
clave no Mar Negro como Poti e Batumi. O déficit comercial cada vez maior, os
continuos problemas coa evasión tributaria e a corrupción, e as incertezas
políticas opacan o cadro económico a curto prazo. Con todo, o investimento
restablecido podería estimular un desenvolvemento económico máis alto a ritmo do
6%.

Debido ás continuas crises enerxéticas, os apagóns continúan escurecendo a
Tbilisi con regularidade, sobre todo no inverno. Aínda que os apagóns tiñan, no
pasado, inhabilitado o faro da dirección do aeroporto, non aconteceu ningún
accidente serio. Dúas aeroliñas locais -Georgian Airlines e Air Xeorxia- teñen
hubs en Tbilisi, desde os cales serven a varias locaciones rexionais. As liñas
aéreas máis grandes que serven ao aeroporto son British Airways, Swiss Air e
Turkish Airlines; Aeroflot prové o servizo de viaxes desde Tbilisi a calquera
punto do ex-bloque soviético.

A autoestrada que conecta Xeorxia con Rusia a través da costa de Abkhazia vía o
túnel da Gama Caucásima está pechada. Outros puntos de entrada inclúen a ruta
pola Autoestrada Militar Xeorxiana, a cal percorre o Dariali a través de
Turquía, Armenia e Acerbaixán polo sur. Os tres portos máis grandes (Batumi,
Poti e Sujumi) sitúanse na costa do mar Negro. Batumi e Poti son puntos de
partida para barcos de transporte de ocasionalmente parten a Odessa, Sochi,
Trabzon e Estambul.

A cultura xeorxiana evolucionou durante centos de anos a partir dos seus
alicerces nas civilizacións íbera e Colqui, ata acadar a súa idade dourada
durante o reinado dos Bragationi, dinastía que gobernou o Reino xeorxiano. Esta
época dourada tivo o seu apoxeo século XI, neste século produciuse o renacemento
da literatura clásica, das artes, da filosofía, da arquitectura e as ciencias. A
lingua xeorxiana co seu propio alfabeto, e a literatura xeorxiana clásica do
poeta épico lendario Shota Rustaveli foron restablecidas no século XIX tralo
longo período da axitación, sentando os alicerces dos grandes logros literarios
do romanticismo e dos novelista da era moderna tales como Grigol Orbeliani,
Nikoloz Baratashvili, Ilia Chavchavadze, Akaki Tsereteli, Vaza Pshavela, e
moitos outros. A cultura xeorxiana coa súa propia civilización foi influenciada
pola Grecia clásica, o Imperio romano e o bizantino, e máis tarde polo Imperio
ruso o que contribuiu á identidade europea da cultura xeorxiana.

Xeorxia é coñecida polo seu rico folclore, única música tradicional, teatro,
cine, artes etc. Os xeorxianos son coñecidos polo seu amor á música, á danza, ao
teatro e ao cine o cal foi amosado durante o século XX polos grandes
representantes da cultura xeorxiana como son os pintores Niko Pirosmani, Lado
Gudiashvili, Elene Akhvlediani, os coreógrafos de balé George Balanchine,
Vakhtang Chabukiani, Nino Ananiashvili, poetas Galaktion Tabidze, Lado Asatiani,
Mukhran Machavariani, e os directores de teatro e cine Robert Sturua, Tengiz
Abuladze, Otar Ioseliani.

A arquitectura xeorxiana é unha das máis distinguidas e únicas do mundo. Porén,
esta foi influenciada e enriquecida por moitas civilizacións ao longo da
historia do país. No país atópanse diversos estilos arquitectónicos nos
castelos, torres, fortificacións e grexas. A fortificación de Svaneti e o
castelo cidade de Shatili en Khevsureti son os mellores exemplos de castelos
medievais xeorxianos.

A arte eclesiástica xeorxiana forma parte dun dos trazos principais da
arquitectura cristiá xeorxiana, a cal combina as cúpulas clásicas coas orixinais
de cúpula cruzada. As cúpulas cruzadas desenvolvéronse en Xeorxia durante o
século IX, as cúpulas anteriores eran de tipo basilica. Algúns exemplos da
arquitectura eclesiástica xeorxiana poden atoparse noutras terras fóra do
cáucaso, como é o caso do mosteiro Bachkovo en Bulgaria, construído en 1083 polo
militar xeorxiano Grigorii Bakuriani. En Grecia destaca o mosteiro Iviron
construído no século X e en Xerusalén (Israel) o mosteiro da cruz construído no
século IX.

Os deportes máis populares en Xeorxía son o fútbol, baloncesto, rugby, loita,
judo e halterofilia. Historicamente, a loita é un deporte importante en Xeorxia
e mesmo algúns historiadores cren que a loita grecorromana incorpora moitos
elementos xeorxianos, na actualidade un dos estilos máis populares de loita en
Xeorxia é o da rexión de Kajeti. No século XIX foron populares o polo e o Lelo,
un deporte tradicional xeorxiano substituído polo rugby.

O primeiro e único circuíto de carreiras do Cáucaso está en Xeorxia, o Circuíto
de Carreiras Rustavi orixinalmente construído en 1978 e reaberto en 2012 logo da
súa total reconstrución por valor de 20 millóns de dólares, e que se utiliza
para competicións de Legends car e Fórmula Alfa.



https://gl.wikipedia.org/wiki/S%C3%A9s

María Xosé Silvar, máis coñecida como Sés ou SES, nada na Coruña en 1982, é unha
cantautora galega.

Comezou a súa formación no baile e na música tradicional galega. Ademais diso, é
mestra e licenciada en filoloxía galega e antropoloxía social.

Foi no ano 2007 cando creou o grupo Chámalle Xis! xunto con outros tres amigos.
Foron un dos grupos revelación daquel ano e un dos gañadores do concurso Acoruña
Son, apadriñado por Santiago Auserón. Despois de máis de 30 concertos por toda
Galiza con Chámalle Xis! e logo de colaborar con grupos e artistas coma Zënzar,
Xabier Díaz, Xosé Bocixa e Guillerme Fernández, en 2010 Sés gravou unha maqueta
con tres temas "Tola atrás de ti", "Admirando a condición" e "Se te vas",
producida por Airapro. En marzo de 2011 gravou o seu primeiro álbum de estudio
chamado Admirando a condición, e o 7 de xuño de 2013 presentou o segundo álbum
Co xenio destrozado, no Teatro Principal de Santiago de Compostela. En 2015 saíu
á venda o seu terceiro disco: Tronzar os valos. En novembro de 2016 lanza o
sinxelo A Paz Esquiva, preludio do seu cuarto álbum: Opoñerse á extinción, que
se lanza o 2 de decembro de 2016.

Os músicos que completan Sés son David Paz (saxofón, clarinete, arranxista e
produtor), Tito José Calviño na guitarra, Pablo Cedeño no baixo, Miguel Queixas
á batería, Jose Rodríguez no saxofón, Moncho Ces á trompeta, Cristian Leggiero
no teclado e Aixa Romay, Lucía Souto e Carla Álvarez nos coros .



https://gl.wikipedia.org/wiki/Reino_de_Galicia

O Reino de Galicia ou Reino de Galiza foi unha entidade política situada no
suroeste de Europa, que durante a súa etapa de apoxeo territorial, ocupou todo o
noroeste da Península ibérica, converténdose nun dos territorios máis
importantes da Europa occidental. Fundado polo rei suevo Hermerico no ano 410, e
establecida a súa capital en Braga, foi o primeiro reino que adoptou
oficialmente o catolicismo e que emitiu moeda propia (ano 449). Tras o goberno
temporal dos monarcas visigodos (585-711) reorganizouse nos séculos VIII e IX,
desprazando a súa capital desde Tui ata Oviedo e León, establecéndose como
principal reino cristián da Península ibérica.

Consolidada Compostela como capital do reino desde o século XI, a separación de
Portugal (1128) e a individualización dos reinos de Castela e León tras o ano
1065, delimitaron o seu territorio practicamente ó actual. Mantivo unha
soberanía política plena —compartindo rei co reino de León— ata o ano 1230 cando
o rei castelán Fernando III usurpou o trono poñendo temporalmente o reino baixo
control da coroa de Castela.

Os conflitos sucesorios e as tentativas de independencia mediante entronizacións
de reis non casteláns como Xoán de Borgoña (1296), Fernando I de Portugal (1369)
ou Xoán de Gante (1386) permitíronlle gozar de soberanía fáctica ata que en 1486
os Reis Católicos someteron o reino polas armas. Desde entón o reino estivo
subxugado á coroa de Castela (1486-1715) e posteriormente á coroa de España
(1715-1833), adquirindo a súa Xunta Suprema (1808-1812) amplísima liberdade ó
ser o único reino peninsular libre de ocupación napoleónica, pouco antes de ser
disolto por María Cristina de Borbón-Dúas Sicilias en 1833.

No século V a Gallaecia pasou de ser unha provincia romana a albergar un reino
en mans dos suevos. O seu territorio foi descrito por destacados autores
coetáneos á fin da dominación romana, grazas a eles sábese que as súas
proporcións eran moito maiores cás da actual Galiza, cuns límites que
permaneceron practicamente intactos ata o século XII, momento no cal Portugal
deixou de pertencer a Galiza e as terras de León cobraban personalidade propia,
configurándose como reino diferente, aínda que unido a Galiza por unha monarquía
compartida por ambas.

O territorio de Galiza nesta época (séculos século IV-V) aparece daquela
relatada por numerosos autores da época. Así, o historiador e teólogo
galaico-romano Paulo Orosio, a comezos do século V na súa obra Historiarum,
explicou que Cantabri et Astures Gallaecie provinciae portio sunt, é dicir,
cántabros e ástures forman parte da provincia de Galiza, idea que o cronista
bracarense Hidacio reflectiu de igual xeito no seu Cronicon a mediados do século
V, onde denominaba Campus Gallaeciae (Campos de Galiza) á gran chaira coñecida
hoxe como Terra de Campos, na actual Castela e León. Posteriores autores como
Santo Isidoro, no século VII continuaron a facer fincapé na extensión de Galiza,
xa baixo o dominio visigodo, así na súa obra Etymologiae matizaba que "Asturia e
Cantabria, son rexións sitas en Galiza", regiones partes sunt provinciarum (...)
sicut in Gallicia; Cantabria, Asturia.

Estes autores puxeron de relevo a polisemia do concepto, por unha banda; unha
Galiza ampla que incluía o territorio comprendido entre Fisterra ata a actual
Rioxa, onde se atopaban galaicos, ástures e cántabros entre outros pobos, por
outra, a existencia dun territorio que, non sendo nin ástur nin cántabro, era a
propia Galiza. Tal concepción interna mantívose séculos despois, sendo
apreciable na documentación medieval que lle daría o nome a todo o noroeste
peninsular ata o século XII.

Coa chegada dos suevos dende Centroeuropa entre os anos 409-411, Galiza deixou
de ser unha provincia romana (Gallaecia): no ano 411, un foedus co emperador
Honorio asignou os suevos a provincia da Gallaecia, nas súas rexións máis
occidentais, porén outros autores negan tal posibilidade Esta cesión deu lugar
finalmente á creación dun reino coa corte fixada en Braga, un reino que os
suevos tentaron axiña acrecentar polo sur a expensas do Imperio Romano,
incorporando ó seu dominio e de xeito permanente boa parte da provincia romana
de Lusitania, chegando a facerse temporalmente coa capital, Emerita Augusta
(Mérida), no ano 439, e mesmo tomando Hispalis (Sevilla) (441), cidades que
finalmente foron abandonadas trala reacción visigoda, culminada coa batalla do
río Órbigo.

Trala batalla de Vogladum no ano 507, os visigodos foron expulsados da Galia
(agás da Septimania) polos exércitos francos que lideraban o rei Clodoveo I.
Despois do século VI, o nome da España (Hispania) deixou de designar unicamente
á Península Ibérica, pasando tamén a designar o territorio gobernado polos
visigodos. Pola súa banda, Galiza (Gallaecia) —gobernada por un monarquía sueva—
asumiu do mesmo xeito esta nova diferenciación política —posteriormente tamén
xeográfica— individualizándose da España (Hispania). A fin das monarquías sueva
e visigoda non cambiaron xa esta nova concepción da Península Ibérica, que
quedaba repartida así en dúas entidades xeográficas, Hispania e Gallaecia,
manténdose do mesmo xeito durante máis de cinco séculos, diferéncianse unha da
outra con fórmulas tales como Galletiam et Ispaniam, Hispaniae et Galliciae,
Hispaniis et Gallicis regionibus, presentes ó longo de toda a Idade Media.

A comezos do século XII, a ampla Galiza comezou a fragmentarse, decisivamente no
ano 1128 coa independencia de Portugal, e que acabará por excluír a León (con
Asturias e Estremadura) e a Castela da antiga demarcación galega, tornándose en
reinos propios nun lento proceso de particularización. A finais do século XII,
Galiza, León, Castela e Portugal xa eran reinos diferentes con personalidade
propia, aínda que ás veces con monarcas compartidos.

A orixe do reino atópase no século V d. C., cando os suevos asentan
definitivamente na antiga provincia romana chamada Gallaecia. Estes, encabezados
polo seu rei Hermerico, fixarían a súa corte na antiga Bracara Augusta, creando
así o que se chamaría regnum suevorum, "regnum galliciense" ou Reino Suevo,
comezando o seu reinado no 409. No 449 o primeiro rei suevo nado en Galiza,
Requiario (fillo de Requila, neto de Hermerico), decide converter o reino en
católico, ó igual que a maioría da súa poboación, aínda que do 465 ó 550 se
volvería ó arianismo.

Un século máis tarde as diferenzas entre os nativos galaicos e os suevos
comezarían a desaparecer. Este feito tería por resultado que os autores
coetáneos se refiran ó reino nese momento como Galliciense Regnum (Reino
Galego), e ós reis indistintamente como Regem Galliciae (rei de Galiza), Rege
Suevorum (rei dos suevos) ou Galleciae totius provinciae rex (rei de toda a
provincia de Galiza), mesmo os bispos como Martiño de Dumio serán recoñecidos
como episcopi Gallaecia (bispos de Galiza). Todo isto propicia que no século VI
poidamos xa falar da existencia do Reino de Galiza.

No ano 585, Leovixildo, rei visigodo de Hispania e Septimania, conseguiu rematar
coa independencia política que os reis suevos mantiveran en Galiza dende o ano
409, derrotando o derradeiro rei suevo, Andeca. Deste xeito, o territorio da
chamada entón Gallaecia pasou a formar parte da órbita de poder de Toledo, dende
onde os monarcas visigodos exercían o seu poder tras seren expulsados da Galia
polos francos.

No reino, a organización territorial herdada de séculos anteriores non mudou, e
mesmo as elites culturais, relixiosas así como aristocráticas aceptaron os novos
monarcas, que se ben tiñan a súa corte en Toledo, asumían o control político de
tres antigos reinos; Hispania, Septimania e Gallaecia, de xeito que nos
concilios relixiosos como o realizado en Toledo no ano 589 estaban presentes
episcoporum totius Hispaniae, Galliae et Gallaetiae, é dicir, "bispos de toda
España, Galia e Galiza". Esta concepción tripartita atópase ó longo do goberno
visigodo dende o ano 585, diferenciando mediante diversas fórmulas as tres
entidades visigodas nos documentos como fines Spanie, Gallie, Gallecie ou
Spaniae et Galliae vel Gallitiae entre outras. Destaca neste contexto a figura
de san Froitoso, bispo galaico de ascendencia visigoda, famoso polas numerosas
fundacións levadas a cabo por todo o occidente peninsular, case sempre en
lugares agochados nas montañas e mesmo illas, das que sobresaía a súa
austeridade.

A crise final visigoda remontábase ó reinado de Éxica. Este monarca declarou
herdeiro o seu fillo Witiza e xa en vida asociouno ó trono, no ano 698 pese a
que a lei visigoda obrigaba á elección dun novo rei e non á transmisión
hereditaria. Dita asociación consistiu en entregarlle o goberno da Gallaecia,
exercendo como rei con capital en Tui. Witiza vai ser rei da Gallaecia cando
menos ata a morte do seu pai, o que supón unha situación novidosa nesta etapa
final e conflitiva da monarquía visigoda, evidenciando a actividade política que
Galiza conservaba cen anos despois da fin da monarquía sueva. No ano 702, coa
morte de Éxica, Witiza asume tamén o goberno de Hispania, trasladándoo a Toledo,
onde gobernaría ata o ano 710. Trala súa morte, un sector aristocrático visigodo
impediu a subida ó trono do seu fillo Axila, impoñendo pola forza a Rodrigo, o
que supuxo un irresoluble conflito civil entre os seus partidarios e os dos
fillos de Witiza. Será no ano 711 cando os inimigos de Rodrigo logren que un
exército musulmán cruce o estreito de Xibraltar e presente batalla a Rodrigo en
Guadalete, onde este é derrotado, fito que marca a fin do goberno visigodo en
Hispania, e que terá unha transcendencia histórica total para as dúas restantes
entidades políticas: Gallaecia e Septimania.

No ano 715 Abd al-Aziz ibn Musa toma por esposa a viúva de Rodrigo, chamada
Exilona titulada reginam Spanie, confirmando a continuidade dinástica,
transferida así lexitimamente ó gobernador musulmán. Con este feito os
gobernantes musulmáns consideráronse politicamente continuadores do anterior
estado e asumiron os atributos detidos antes polos reis visigodos de Toledo.
Deste xeito, islamizada e gobernada agora Spania dende Córdoba, alén das súas
fronteiras, os emires cordobeses serían coñecidos co título de rex Spanie. A
partir dese intre comeza unha nova concepción xeográfica, pois Spania ("España")
vai ser o nome co que se designe o territorio islamizado e rexido por señores
musulmáns, e Gallecia ("Galiza") o territorio rexido por señores cristiáns. Así
o historiador Al-Maqqari deixa claro a extensión do dominio dos señores
musulmáns ó referirse á conquista militar de comezos do século VIII:

‎Trala caída das provincias de Hispania no ano 714, e da Septimania no 719,
baixo dominio musulmán, a Gallaecia foi a única entidade xeográfica na Península
Ibérica que apenas coñeza a pegada islámica (especialmente no norte), tal e como
relataba o humanista alemán Georgius Agricola no ano 1538; Eodem anno Saraceni
resarturi perpessa malae, cum ingenti exercitu in Hispaniam irruunt omnem terram
excepta Gallicia depopulantes ("Neste ano (720) os Sarracenos resarcíronse dos
males sufridos, irrompendo en Hispania cun exército inxente e despoboando todas
as terras agás a Gallaecia"), mantendo intactas e en plena evolución histórica
as súas estruturas socioeconómicas herdadas do pasado galaico-romano e suevo.
Así atopámonos cun territorio dende o mar Cantábrico ata o río Douro, que xa non
se atopa ligado ó goberno visigodo desde Toledo, nin tampouco ó seu herdeiro
político o emirato omeia de Córdoba, en última instancia supeditado ó califato
de Damasco. A decadencia e a final desaparición do reino visigodo supuxo un
baleiro de poder central, é dicir, a volta á independencia política dos pobos do
noroeste respecto a Toledo, propiciando que os nobres locais da Gallaecia;
galegos, ástures e vascóns do momento, emerxesen con forza dende os seus
pequenos señoríos co obxectivo de acrecentalos, ben pola vía da diplomacia
mediante pactos e matrimonios, ben pola vía das armas procurando impoñerse
militarmente sobre os demais.

En contraste, e a pesar da aparente convulsión política de comezos do século
VIII, a rede eclesiástica galega non sufriu alteracións demasiado profundas, e
así, mentres Asturias continuou carecendo de sé episcopal ata finais do século
IX, Galiza mantivo unha total continuidade relixiosa dende época galaico-romana
cando menos en tres dioceses: Lugo, Britonia-Mondoñedo e Iria, onde os seus
bispos residiron ininterrompidamente nas súas respectivas sés, e nominalmente
noutras cinco máis: Braga, Ourense, Tui, Lamego e Dumio. De certo, ante a
inseguridade político-relixiosa, os bispos destas dioceses residiron noutras
sés: de feito en Lugo acolléronse temporalmente os bispos de Braga e Ourense, na
diocese de Iria os de Tui e Lamego, e en Britonia-Mondoñedo o de Dumio.

Con todo, o estudo das institucións políticas así como dos seus reis durante
este contexto histórico, resulta especialmente complicado debido á carencia
dunha documentación propia da época (séculos VIII e IX). A primeira mención a un
personaxe que ostentou o cargo de señor/rei despois da derrota visigoda (ano
711), atópase nun documento do ano 812, denominado Testamentum Regis Adefonsi
(testamento do rei Afonso) onde se describe a un nobre de nome Paio (Pelagius),
que tería loitado na rexión de Asturias nunha revolta contra o poder musulmán en
Covadonga posiblemente señor do territorio onde se sitúa Cangas de Onís onde
tería vivido arredor do ano 710, sendo o ciclo cronístico de Afonso III o que o
describa con maior detalle pese a ser esta crónica redactada máis de 150 anos
despois destes supostos feitos.

‎Chama a atención que nas crónicas como a bizantina-arábiga ou a Crónica
mozárabe, redactadas nos anos 741 e 754 respectivamente, non se mencione nin a
figura de Paio nin a súa revolta en Covadonga, o que segundo autores actuais pon
en dúbida seriamente a relevancia ou a propia existencia do mesmo Paio e do mito
de Covadonga. No veciño Al-Andalus así coma no mundo arábigo atopamos
referencias a estes acontecementos, talvez baseado na idea de que Paio fora
fillo do duque Fáfila na corte galega de Witiza en Tui, a compilación de textos
chamados Ajbar Machmúa relata o seguinte:

Pola súa banda, tamén Al-Maqqari fai mención a isto: Di Isa ben Ahmad Al-Razi
que en tempos de Anbasa ben Suhaim Al-Qalbi, ergueuse en terras de Galiza un
asno salvaxe chamado Belai, se ben é certo que estas, do mesmo xeito que as
crónicas cristiás, foron escritas máis de século e medio despois destes supostos
acontecementos.

As referencias máis descritivas deste nobre chamado Pelagius chegan a finais do
século IX, onde son numerosas as orixes que se lle adxudican dende as tardías
crónicas cristiás. Para a Crónica albeldense, Paio era neto de Rodrigo,
derradeiro rei visigodo de Toledo, para a Crónica rotense foi escollido en
concilium polos propios ástures como obrigaba a lei electiva visigoda, e para
outras fontes foi descendente dos propios Leovixildo e Recaredo ou mesmo fillo
do duque visigodo Fáfila que tería servido o rei Witiza na súa corte galega, en
Tui. En calquera caso o único que se pode afirmar é que a figura de Paio,
convertida en mito, posiblemente se baseara nun dos moitos señores cristiáns da
Gallaecia nese momento, tendo unha relevante importancia no denominado Regnum
Asturorum ou a rexión dos ástures (as terras entre as actuais Asturias e
Cantabria) a comezos do século VIII, desde a súa modesta corte en Cangas de
Onís, algo que non entra en desacordo co relato do musulmán Al-Maqqari que o
describe como: "un infiel chamado Belai, natural de Asturias en Galiza". Este
sería sucedido polo seu fillo chamado Fáfila, pero por curto espazo de tempo.

Coa morte de Fáfila, as crónicas do rei Afonso III relatan a entrada dun señor
territorial cántabro chamado Afonso, que tería casado coa irmá de Fáfila
ampliando con isto os seus dominios. Así o pequeno reino/señorío iniciado por
Paio puido ter medrado pola vía matrimonial perdendo a súa condición
estritamente ástur, para ser unha entidade onde o carácter cristián, e sobre
todo o mesmo marco xeográfico, deberon ser posiblemente os puntos de unión entre
estes señores cantabro-ástures que terían acrecentando e unificando con outros
territorios o seu propio dominio. Pasamos así dun pequeno reino/señorío no
oriente asturiano, a un territorio maior que será co tempo autoproclamado como
Regnum Christianorum, ou "reino dos Cristiáns", pois foi o factor relixioso,
libre de vasalaxe directa a Córdoba, un importante pretexto para a integración
dos distintos pobos de toda a Gallaecia.

As crónicas explican esta expansión territorial por medio de "repoboacións",
suxerindo que Afonso I de Asturias repoboou con xentes "Asturias, Primorias,
Liébana, Trasmiera, Sopuerta, Carranza, Bardulia e a parte marítima de Galiza".
Non obstante, a análise arqueolóxica e documental ten demostrado en datas
recentes que todo o norte e noroeste peninsular foi habitado sempre polas mesmas
xentes, logo, debemos entender tal afirmación non como un repoboamento de xentes
sobre unha terra deshabitada, senón como un ordenamento baixo un poder señorial,
é dicir baixo a esfera de influencia de Afonso I sobre uns territorios que
vivían á marxe dunha autoridade estatal superior.

No ano 757 Afonso I foi presumiblemente sucedido polo seu fillo Froila, despois
de que este asasinara o seu irmán Vimarano nas disputas por herdar o trono
paterno. Froila I acrecentou os dominios dos seus antecesores alén do cordal
Cantábrico, tendo que facer fronte a numerosas revoltas, pois non todos os
nobres de Galiza aceptaron de bo agrado a súa autoridade, como amosa a redacción
rotense da Crónica de Afonso III, onde di:

Despois de once anos de goberno, Froila foi asasinado por un sector da nobreza
que se lle opoñía. Porén, non foi o seu fillo Afonso, o que máis tarde sería
coñecido como Afonso II, quen lle sucedeu, pois un nobre de nome Aurelio accedeu
ó trono apoiado por un sector aristocrático afín política ou territorialmente a
el, desprazando a Afonso II do goberno. A orixe de Aurelio, quen tería gobernado
entre os anos 768 e 774, é incerta como a maioría destes "princeps" ou señores
con atribucións reais, un enigma histórico. As dúas redaccións da Crónica de
Afonso III veñen coincidir practicamente no mesmo: tivo que facer fronte a unha
rebelión campesiña. Concretamente a Crónica rotense explica: "No seu tempo os
homes de condición servil erguéronse en rebelión contra os seus señores, mais,
vencidos pola dilixencia do rei, foron reducidos á antiga servidume", poboación
campesiña local que foi entrando en dependencia nos dominios agrarios da nobreza
e da Igrexa, e oposta polo tanto ó proceso de restauración da autoridade dos
monarcas, entendida esta nun sentido político-institucional.

Morto Aurelio, un novo nobre de nome Silo (774-783), toma por esposa a Adosinda.
O feito de que o lexítimo herdeiro Afonso, continuara a non poder acceder ó
trono, fai pensar a numerosos autores que Silo contou coa axuda da mesma facción
nobiliaria que apoiou a suba de Aurelio. Del consta que era un "alleo á terra",
e polo feito de instalar en Pravia a súa corte, é dicir, levala dende o oriente
asturiano ata o occidente, e de posuír terras no oriente galego, parece que a
súa orixe se situou nas terras occidentais de Asturias e orientais de Galiza. O
Diploma do rei Silo, que asegura que o príncipe Silo tiña propiedades nas
proximidades da cidade de Lugo, reforza a tese da súa orixe occidental. Se ben é
coñecido con manter a paz con Spania, tamén este soberano tivo que facer fronte
no seu reinado a unha revolta dos pobos galegos, continuación sen dúbida das
habidas contra os reis Froila I e Aurelio. Así o cronista Sebastián conta: "Ós
pobos de Galiza que se rebelaron contra el, venceunos en combate no Montecubeiro
e someteunos ó seu imperio". Con seguridade a natureza desta rebelión sexa a
mesma das anteriores; é dicir, a oposición á integración forzosa nunha estrutura
estatal superior.

Novamente á morte de Silo, accedeu outro señor territorial, Mauregato (783-788),
que se rebela contra os oficiais de palacio, apoderándose do reino de Silo e
facendo que Afonso II se teña que exiliar en terras da súa nai, a vasca Munia.
As crónicas afonsinas omiten ás veces o seu reinado, e a maioría preséntano como
tirano e usurpador. Non obstante, o seu reinado foi contemporáneo da fabricación
dun himno apostólico a Santiago, e da importante querela adopcionista.
Finalmente, subiu ó trono Vermudo I, sobredito o Diácono, entre os anos 788 e
791 tras suceder a Mauregato. Algúns autores apuntan ó territorio galego
propiamente dito, como posible berce da súa nai, o que lle tería sumado apoios
no occidente do reino, e de feito o acceso ó poder sen ningún tipo de
dificultade fai supoñer ós investigadores que Vermudo I debeu contar co apoio da
mesma nobreza que apoiou o ascenso de Mauregato ó trono. As crónicas de Afonso
III explican o seu vencello familiar con Aurelio facéndoo irmán deste, e
finalmente remontando a súa orixe ó dux visigodo Pedro. Tampouco faltan
documentos medievais que aseguran que Vermudo I casou cunha aristócrata galega
de nome Ursinda, neta presumiblemente do conde Sisebuto de Coímbra e filla do
rei visigodo Witiza. O certo é que as crónicas de Afonso III necesitaron
ideoloxicamente facer entroncar a estes señores territoriais co pasado visigodo,
coa fin de presentalos a eles —e consecuentemente ó propio Afonso III— como
únicos reis verdadeiramente lexítimos, unha constante neogoticista. O que con
certeza si se sabe, é que no ano 791 Vermudo I deixou de gobernar, sendo
sucedido por Afonso II, figura histórica que si presenta atributos reais fóra de
toda dúbida, e cuxo goberno é de especial importancia para as terras galegas.

Educado no mosteiro de Samos, probablemente baixo a tutela dun destacado nobre
da zona —práctica común con moitos dos reis sucesores—, durante o reinado de
Afonso II (791-842) comezou a auténtica consolidación da nova monarquía na
Galiza altomedieval. Por unha banda remataba un período de enfrontamentos
bélicos internos entre os diferentes princeps territoriais polo trono (Silo,
Froila I, Vermudo I etc.), mentres que por outra parte, e a diferenza dos seus
predecesores, no reinado de Afonso II pasouse dunha anexión polas armas a unha
integración pacífica dos pobos libres desta Galiza altomedieval (populos
Gallecie), ó Christianorum regnum do norte.

A Galicia de Afonso II, máis estable politicamente e proxectada ó resto da
Europa cristiá, mantivo contactos diplomáticos coa gran potencia da época, o
Imperio franco de Carlomagno, apoiando decisivamente a este emperador contra a
chamada "herexía adopcionista", iniciada probablemente na época de Mauregato e
que se prolongou nos reinados de Vermudo I e o propio Afonso II. Dous feitos
históricos de suma transcendencia para a Galicia da época que relataron os
cronistas de Carlomagno e que no entanto foron silenciados polas posteriores
Crónicas de Afonso III (866-910).

Deste xeito, mentres as crónicas de Afonso III agochan os contactos políticos
establecidos entre os monarcas galaicos e a corte de Carlomagno, as fontes
francas confirman a asistencia de bispos de Galiza ó sínodo de Ratisbona no ano
782, e tamén ó concilio de Frankfurt, onde asistiron bispos de Italiae, Galliae,
Gothiae, Aquitaniae, Galleciae (de Italia, da Galia, de Gotia, da Aquitania, de
Galiza) no ano 794 o de maior relevancia de todos os celebrados nos tempos de
Carlomagno, pois nel tratouse o tema do Adopcionismo, que afectaba a unidade
relixiosa de Occidente. Así mesmo, os anais francos achegan abondosa información
sobre o envío de embaixadas por parte de Afonso II o Casto, que é coñecido tanto
nos Annales Regni Francorum como na Vita Karoli Magni como Hadefonsi regis
Galleciae et Asturiae, é dicir, rei de Galiza e Asturias ou mesmo coma
Galletiarum principis (príncipe das Galicias) segundo a Vita Hludovici e rex
Gallaeciae segundo o cronicón medieval de Hermann de Reichenau, escrito no
século XI. En todo caso, as relacións entre Carlomagno e este monarca deberon
ser moi estreitas, pois o cronista Exinardo na Vita Karoli Magni afirma que
cando Afonso II enviaba mensaxeiros ou cartas a Carlomagno, quería ser chamado
propriu sunn, é dicir, o seu vasalo.

Con todo, o feito máis salientable é que no seu reinado produciuse a descuberta
ou "invención" (inventio) da tumba dun dos doce apóstolos de Xesús Cristo,
Santiago o Maior. Tal acontecemento sucedeu no lugar chamado Compostela, e da
man do bispo Teodomiro da diocese de Iria, con toda a carga político-relixiosa
que este feito histórico ten nun momento no que a monarquía estaba a necesitar
de símbolos integradores.

Na Idade Media "o culto a un santo ben podía axudar a moldear un reino".
Consciente diso, Afonso II decidiu construír unha igrexa, que se ben non foi
unha obra de grande envergadura, supuxo a primeira pedra do que máis tarde sería
a alfaia da arquitectura románica europeo.

A pesar do casual desta descuberta, a maioría dos historiadores contemporáneos
ven neste feito unha "invención" con claros fins políticos así como relixiosos,
principalmente motivados pola crise relixiosa do Adopcionismo que supoñería a
creación dunha igrexa nacional na Gallaecia, independente da mozárabe (que tiña
a súa sé en Toledo), da que estaba ligada dende a fin do poder suevo en Braga.
Os partidarios desta postura opinan pois, que a invasión musulmá foi o factor de
base que explica a descuberta da tumba do apóstolo Santiago en Galiza, e non en
Hispania; porque foi a antiga provincia romana de Gallaecia a única que ficou á
marxe da marea musulmá que asolagou a Península Ibérica por volta do ano 711. De
feito, esta descuberta ou "invención" do sartego tivo lugar no reinado de Afonso
II (791-842), pero foi no período inmediatamente predecesor cando se puxeron as
bases ideolóxicas do que ía ser, de contado, o achado "casual" do edículo
compostelán polo bispo Teodomiro de Iria, entre o 818 e 847. Tanto Mauregato
coma Vermudo I foron contemporáneos da querela adopcionista, dos Comentarios á
Apocalipse, atribuídos a Beato de Liébana, e da fabricación do primeiro Himno
litúrxico específico en honor de Santiago, que se asocia co rei Mauregato a
través dun acróstico.

Así mesmo estableceu en Oviedo a capital do reino, primando na elección o feito
de que o lugar era propiedade persoal do monarca, e fundamentalmente a ausencia
previa dunha sé episcopal que recurtara o seu goberno na cidade. Así pois,
Afonso II converteuse no primeiro rege oventese, dominando toda Galiza dende a
cidade de Oviedo. Non obstante, é común a suplantación da súa titulación
ovetense pola de rei de Asturias, denominación esta, acuñada na España do século
XIX polos primeiros historiadores romanticistas como Modesto Lafuente en pleno
período de creación do nacionalismo español contemporáneo.

Tras o longo e estable reinado de Afonso II, o feito de que este monarca morrese
sen ter fillos herdeiros, desencadeou un conflito sucesorio entre dous
aspirantes ó trono de Galiza; por unha banda, o nobre palatino (comes palatii)
Nepociano, e por outra o fillo de Vermudo I, Ramiro. No caso de Nepociano,
ademais de contar co apoio dos nobres asturianos e vascos, era segundo as
crónicas cognatus regis, é dicir, parente directo de Afonso II, polo que as súas
pretensións á coroa podían ter unha sólida base. Pola outra banda, Ramiro
contaba co apoio da aristocracia galega e segundo as crónicas de Afonso III (o
seu neto), o propio rei defunto (Afonso II) o elixira a el como herdeiro.

O conflito entre ambos estalou ó pouco de morrer Afonso II no ano 842 cando
Nepociano foi coroado en Oviedo polos seus seguidores, motivando a ira de Ramiro
que nese momento se atopaba na procura de esposa na antiga rexión de Bardulia
(actual Áraba). Desprazado á cidade amurallada de Lugo, Ramiro reuniuse alí cos
nobres galegos partidarios seus que o apoiaban para acceder ó trono e depoñer a
Nepociano, polo que unha vez reunido un importante continxente militar galego,
dirixiuse dende Lugo ata a rexión de Asturias.

De camiño a Oviedo, produciuse a primeira confrontación entre Ramiro e
Nepociano, concretamente no lugar de Curniana na ponte sobre o río Narcea, onde
o exército galego derrotou os ástures e vascos, coa conseguinte fuxida de
Nepociano do campo de batalla, como nos conta a Crónica Ovetense, Cui Nepotianus
occurrit ad pontem fluuii Narcea adgregata manu asturiensium et vasconum. Cara ó
ano 843 Ramiro I xa controlaba finalmente Oviedo, impoñendo o seu goberno sobre
a rexión de Asturias e finalmente sen outros rivais ó trono do Reino de Galiza.

Os historiadores tenden a cuestionar a veracidade destes acontecementos narrados
polas crónicas afonsinas, xa que estas —redactadas posteriormente ós sucesos,
por orde de Afonso III—, estaban dirixidas a presentar a liñaxe de Ramiro (avó
de Afonso III) como a verdadeira liña monárquica, e dese xeito facer
incuestionable a lexitimadade de Afonso III. As contradicións das crónicas
afonsinas, a chamada Nomina Leonesa e unha doazón real feita por Nepociano,
inducen a consideralo como rei lexítimo durante o ano 843, e a Ramiro como o
aspirante que lle logrou usurpar a coroa.

A confrontación entre Ramiro e Nepociano supuxo unha auténtica guerra civil
entre os pobos occidentais e orientais do reino da Galiza altomedieval,
sustentada nos particularismos étnicos e territoriais dos diferentes bandos.
Ramiro I contou co apoio militar de dous importantes condes galegos: Sonna e
Escipión, pese a isto non houbo intención ningunha de crear un trono na parte
occidental, nas terras galegas propiamente ditas, senón de arrebatar o trono xa
asentado en Oviedo. Mostra disto semella ser a erección dun pazo en Naranco, a
escasos quilómetros da corte ovetense, que segundo un estudo da Universidade de
Oviedo, posiblemente serviu como corte alternativa destinada á recepción e actos
xudiciais onde Ramiro e os seus partidarios teríanse asentado antes de
acometeren a captura de Nepociano.

O fundador da dinastía dos Ramírez, Ramiro I (843-850), pasou á historia como un
monarca enérxico: os cronistas intitulárono Virga Iustitiae ("verga da
xustiza"), dado que derrotou con brevidade a aqueles que se lle rebelaron.
Porén, paradoxicamente el mesmo accedeu ó trono encabezando unha revolta contra
o herdeiro lexítimo, o nobre de palacio chamado Nepociano, cuñado de Afonso II o
Casto, que contaba co apoio da nobreza oriental da antiga Gallaecia, tal e como
informan a Crónica Albeldense e a Rotense.

Ramiro I logrou consolidarse no trono sendo a cabeza indiscutible dunha dinastía
que se remonta ós tempos de Vermudo I o Diácono, e que se mantivo por liña
masculina ata ben entrado o século XI. A maioría dos historiadores coinciden en
sinalar a importancia para as terras galegas de que o candidato da súa
aristocracia fose o vencedor, así Ramón Menéndez Pidal opinou que "con Ramiro I
foi Galiza quen prevaleceu no seo da monarquía", conclusión parecida á que
chegou Vicente Risco cando apunta, na súa Historia de Galicia, que "a partir de
Ramiro I se iniciou un predominio de Galiza no seo do reino occidental".
Ademais, con este monarca iniciouse un estirón territorial que parou a finais o
século IX coa integración das cidades e terras da bacía do Douro. A partir do
reino de Ramiro I recuperouse no reino unha sucesión patrilineal, de pais a
fillos.

Consonte isto, foi o seu fillo herdeiro Ordoño I quen accedeu ó trono á morte de
Ramiro, no ano 850, mortuus est Ranimirus filius Veremudi rex Gallecie et filius
eius Ordonius successit in regno ("morto Ramiro, fillo de Vermudo rei de Galiza,
sucedeuno o seu fillo Ordoño no reino"), tal e como conta o castelán Rodrigo
Ximénez de Rada no século XII. Pese á brevidade do seu reinado que durou apenas
dezaseis anos, foi quen de espallar a súa autoridade rexia ata León, Astorga,
Tui e Amaia Patricia, segundo as crónicas de Afonso III. Durante o seu reinado,
Galiza viuse atacada por unha vaga de incursións normandas que foron rexeitadas
polo conde Pedro. Con Ordoño I iniciouse pois, o gran proceso de expansión
terrotorial da segunda metade do século IX, que incorporou gran parte da Galiza
meridional no Christianorum Regnum, proxecto de expansión que completou pouco
despois o seu fillo Afonso III, neto de Ramiro I.

Coa morte de Ordoño I no ano 866 iniciaba o seu reinado Afonso III. Con este
monarca acadouse unha sensible afirmación do aparato político que con tantas
dificultades se fora mantendo ó longo do século IX. Son dous os acontecementos
políticos máis salientables a destacar durante o seu reinado; por unha parte na
segunda metade do século IX acadouse a incorporación para os dominios do Regnum
Christianorum, dos territorios situados entre Miño e Douro, e pola outra banda a
elaboración dos artefactos ideolóxicos necesarios para consolidar a súa
lexitimidade política e os alicerces do nacente estado.

Afonso III ordenou redactar dúas crónicas: a Albeldense, redactada entre os anos
881 e 883 (da que só se conservan copias realizadas finais do século X) e a
coñecida como "Crónica de Afonso III", da que existen dúas versións, a chamada
Sebastianense e a Rotense.

Nesta última chégase a poñer en boca de Paio a expresión Spes nostra (...) sit
Spanie salus et Gotorum gentis exercitus reparatus ("a nosa esperanza de salvar
España e restaurar o exército godo"). Con este ciclo cronístico, Afonso III
pretendeu facer fincapé na baza relixiosa e cristiá que compartían o antigo
reino visigodo e a nova monarquía nacente na Gallaecia, en contra do poder
establecido en Córdoba. Estas crónicas fan entroncar persoalmente a Paio con
antigos monarcas visigodos, unha estudada e interesada liña sucesoria que de
calquera xeito tería sido aínda de menor lexitimidade cá dos sucesores de Abd
al-Aziz ibn Musa —quen casara coa derradeira raíña visigoda, Exilona— e por
tanto lexitimos señores de Spania.

Porén, os indicios históricos (arqueolóxicos e documentais) demostran
sobexadamente a falsidade desta manipulación interesada, chegando a rotense a
afirmar que ó mesmo tempo foron repoboadas a propia Asturias e zonas marítimas
de Galiza, unha irracionalidade que pretendía presentar un territorio despoboado
e baleiro, totalmente afastado da realidade, e adxudicando a súa restauración a
reis antecesores, que nunca exerceron tal feito. O neogoticismo constituíu o
ingrediente máis recoñecido das crónicas da época de Afonso III, introducindo un
mito duradeiro no tempo, que sería, ben por ignorancia ben por interese,
considerado como fonte fidedigna por numerosos autores españois dende o século
XIX.

A consolidación da monarquía propiciou que no ano 910 os monarcas de Galiza
decidisen definitivamente trasladar a súa corte desde Oviedo ata o antigo
campamento romano de Legio (León). Esta decisión estivo motivada por diferentes
factores económicos, pois Legio, situada no centro do Reino de Galiza, posuía
unha estratéxica localización preto de Astorga, onde confluían dúas importantes
rutas; por unha banda, a vía que unía a antiga capital sueva, Braga coa cidade
francesa de Bordeos, e por outra, a Vía da Prata, que chegaba desde a Spania
musulmá pasando polas cidades de Sevilla e Mérida. Con esta nova capital,
tratábase de impulsar os itinerarios da circulación humana e comercial que
conectaban co reino de Francia e co Emirato de Córdoba, aproximándose
economicamente a este último de xeito importante.

Con todo, o motivo máis determinante para que os reis de Galiza optasen por un
pequeno enclave como Legio (León) en troques dunha urbe consolidada como
Astorga, foi precisamente que esta última se atopaba gobernada desde época sueva
por bispos, ó ser Astorga unha das sés episcopais do Reino de Galiza. Así, o
feito de que León -ó igual que acontecera con Oviedo- carecera de bispos ou
señores feudais que recortaran a autoridade dos monarcas, inclinou a balanza a
favor deste antigo asentamento militar romano para asentar a nova corte galaica.

Como consecuencia do traslado do trono, os reis de toda Galiza deixaron de
empregar o título de ovetense para se titularen legionense, é dicir "de Legio",
aludindo á cidade de Legio (actual León), na que recaía a nova sede rexia. León,
unha cidade estratexicamente útil situada na Galiza altomedieval como destacaban
os propios cristiáns in civitate que vocitatur Legio, territorio Gallecie (na
cidade que chaman León, territorio de Galiza) ou in Legione de Galletia (en León
de Galiza) e musulmáns, convertíase a comezos do século X na nova capital de
Galiza.

O derrocamento do goberno de Afonso III polos seus fillos no ano 910, foi o
preludio dun longo período de inestabilidade política, na que diferentes
faccións da familia real loitaron entre si por obter o goberno da capital, León,
e en xeral de toda Galiza, apoiados por diferentes grupos arisctocráticos
territoriais que tentaban impoñer o seu peso político na capital e no conxunto
do reino. Despois do derrocamento de Afonso III polo seu fillo maior, García I
de León, este impúxose en León, como rei de toda Galiza, pola súa banda a
aristocracia propiamente galega respaldou a Ordoño, fillo segundo de Afonso III
e casado con Elvira, e finalmente o terceiro fillo, Froila pasou a gobernar as
terras asturianas, é dicir, as terras entre o cordal cantábrico e a costa.

A relación entre os irmáns foi estritamente feudal, García gobernou toda Galiza
dende León, o seu irmán menor Ordoño rendiulle vasalaxe dende a súa xurisdición
occidental, e Froila a este último, e consecuentemente a García en última
instancia. Moitos autores entenden tal exercicio como a creación dun novo reino,
o de León (por ter a capital nesta cidade), mentres outros apóianse na idea
dunha suposta creación de tres reinos (Galiza, León e Asturias), con todo o
reino nunca deixou de ser o mesmo e baixo a mesma familia real nin perdeu nunca
a súa concepción unitaria, como se manifesta ante a morte de García (914)
herdando o trono seus irmáns sucesivamente e con total normalidade, práctica
semellante á acontecida pola monarquía francesa dos capetos, onde baixo moitos
ducados se mantiña a idea de unidade do reino, como pon de relevo a historia
contemporánea.

As tensións internas comezaron arredor do ano 924 coa sucesión de Ordoño II,
producindo grandes rivalidades entre os fillos deste, e o seu irmán Froila. Foi
a liñaxe de Ordoño II a que se logrou impoñer a Afonso Froilaz, fillo de Froila
II, con apoio da aristocracia galega propiamente e navarra, repartíndose de novo
os poderes entre os fillos de Ordoño II. Será de novo o irmán maior Sancho
Ordóñez, coroado rei en León, por tanto rei de toda Galiza, os seus irmáns
menores, Afonso e Ramiro exercen como señores feudais en diferentes territorios.
Existen diversas interpretacións sobre a relación con Afonso IV, quen á morte de
Sancho Ordóñez no ano 929 pasou a actuar como rei de Galiza e de León. Afonso IV
tomou armas contra o seu irmán menor, Ramiro II —Galleciensis rex Ranimirus—,
quen axudado polos nobres galaicos expulsan a Afonso no ano 931, reinstaurando a
estabilidade monárquica en toda Galiza ata o ano 951.

Árbitro nesa inestabilidade foi san Rosendo, que mediou entre Ordoño IV e Sancho
I (Gallecie princeps), ámbolos dous coroados en Santiago de Compostela.
Resultado dunha desas rebelións foi a coroación de Vermudo II (15 de outubro do
ano 982), quen acabou por derrotar a Ramiro III, e tomou o trono da cidade de
León unificando novamente ás diferentes faccións cara ó ano 985.

Vitorioso grazas á axuda dos nobres galegos, León abría as portas a Vermudo II
no ano 984, dende onde entón gobernaría toda Galiza, Regnante Veremudo rex in
Galezia (reinante o rei Vermudo en Galiza). O novo rei apresurouse a ser
recoñecido como tal por Almanzor, recibindo axuda militar do musulmán para facer
fronte ós nobres insurrectos, que coa súa axuda logrou sufocar. Con todo, a
extensa estadía das forzas musulmás no sur do reino levou a Vermudo II a
expulsalas por consideralas forzas de ocupación, rompendo de facto a alianza con
Almanzor. A ruptura desta alianza puxo de manifesto, a incapacidade do rei de
afrontar satisfactoriamente a guerra contra o xeneral musulmán, levándoo a
perder no ano 987 importantes cidades do sur de Galiza, como Coímbra e Viseu
ademais de sufrir o asalto e saqueo doutras cidades tan influentes como Astorga,
Compostela e a mesma León, véndose forzado Vermudo a aceptar a presenza de
gobernantes musulmáns en Toro. As campañas levadas a cabo por Almanzor entre os
anos 987 e 996 cesarían cunha alianza rexia que se ratificou a paz pola vía
matrimonial. O propio Almanzor casaba cunha filla de Vermudo II ó se asinar a
paz no ano 996, e o rei Abdalá de Toledo, cunha irmá de Afonso V.

O reinado de Vermudo II supuxo un forte achegamento ós intereses galegos,
materializándose isto na crianza do único herdeiro, o futuro Afonso V, a súa
educación foi depositada no poderoso duque galego, Mendo Gundisalviz, o cal
significaba depositar o poder en mans deste sector concreto da nobreza,
neutralizando así a longa hostilidade padecida polos reis de parte dos condes de
Castela, mais en absoluto rematou con ela, e finalmente desembocou de forma
fatal no reinado e na persoa do seu fillo, Vermudo III. Co reinado de Afonso V,
Rex Gallitianus (rei de Galiza) o reino recuperou a unidade institucional que a
monarquía galaica perdera ó longo do século X, cando numerosos príncipes e
infantes se proclamaban reis co apoio dos nobres ben en Compostela ben na cidade
de León coa fin de chegar a gobernar toda Galiza, dende Fisterra ás terras
alavesas. No seu curto reinado, Afonso V foi quen de emprender a restauración de
cidades como León e a reconquista das cidades de Coímbra e Viseu, que tempo
atrás conquistara Almanzor. Foi precisamente no asedio desta última cidade no
ano 1028 onde unha frecha acabou coa vida deste rei, herdando o trono o seu
fillo Vermudo III con tan só once anos de idade.

O casamento do rei de Navarra, Sancho Garcés III coa condesa castelá, Munia
Sánchez no ano 1010 propiciou a apartir desta data, unha importante
conflitividade entre o monarca galego Vermudo III e o navarro, pois se ben o
condado de Castela e os seus condes servían vasalaxe ós monarcas de Galiza, o
matrimonio de Sancho con Munia semellaba lexitimar o navarro para exercer
demandas de soberanía sobre Castela, ou cando menos para intervir de facto nese
territorio oriental sito entre os ríos Araduey e Pisuerga, xa nos confíns da
Galiza do século XI (finibus Galliciensium usque ad fluvium Pisorga).

O feito de que Sancho Garcés estivera tan ligado ó condado de Castela propiciaba
que na documentación figure cun dominio rexio sobre Castela, sen por iso
cuestionar a superioridade de Vermudo III, aludindo a el como imperator domnus
Veremudus in Gallecia", é dicir, "emperador don Vermudo en Galiza". Porén, todo
isto supuña unha situación indiscutiblemente ambigua e propensa ó litixio. As
complicadas relacións entrámbolos reinos semellaban chegar a unha efémera tregua
co casamento da irmá de Vermudo III, Sancha co conde García Sánchez de Castela,
cuñado do rei navarro Sancho Garcés III, voda que se ía celebrar no ano 1029.
Mais días antes das nupcias o castelán é asasinado na cidade de León pola casa
de Vela, opoñentes a calquera enlace que significara o achegamento entre a
monarquía galega e os condes casteláns.

Á morte de García Sánchez, a súa irmá Munia asume o total control do condado de
Castela, e propicia que o rei navarro inicie entón a directa intervención en
Castela, asumindo a titulación sobre esa zona. Así no ano 1034, en efecto o
navarro chega a presentarse na cidade de León como rei, obrigando a Vermudo a
retirarse ós territorios da Galiza actual onde contaba con sólidos apoios, mais
retorna ó ano seguinte mantendo a dignidade rexia sobre a capital galaica
(León).

No ano 1032, Vermudo III, nun derradeiro esforzo diplomático, conseguiu enlazar
matrimonialmente á súa irmá Sancha filiam Adefonsi Galliciensis regis ("filla de
Afonso, rei de Galiza") con Fernando Sánchez, segundo fillo de Sancho Garcés
III, e futuro Fernando I.

A morte de Sancho non supuxo a fin das disputas. O seu fillo maior, García III
de Navarra, quen herdou o trono de Pamplona, continuou a empregar a titulación
rexia sobre Castela como se este fose un condado navarro. Pola súa parte, o seu
irmán menor Fernando, casado con Sancha, herdou o condado de Castela e tamén a
formal vasalaxe feudal a León, e ó seu cuñado, Vermudo III. Con todo, a
lexitimidade de ámbolos reinos sobre Castela parecía estar aberta tanto a
Pamplona como a León, e así no ano 1037 os dous irmáns navarros, García III e
Fernando Sánchez, preséntanlle batalla a Vermudo III, onde este último morreu
presumiblemente por ter liderado a primeira fileira da carga de cabalería.

Coa morte de Vermudo III, o trono de Galiza recaeu na irmá Sancha que por
dereito sucesorio herdaba todo o reino, conseguindo o seu marido navarro,
Fernando, ser coroado como rei consorte de Galiza (domus Fernandus princeps
super omnem Galletiam), gobernando dende a cidade de León. Ambos conseguiron non
só manter o territorio herdado senón tamén amplialo, recuperando algunhas
cidades perdidas como a importante Coímbra, que volvía render vasalaxe ós reis
galegos, pese a que o seu gobernador fose musulmán.

A morte do rei Fernando I en 1065 supuxo un novo conflito interno, pois no canto
de recaer a coroa nun único herdeiro, o goberno foi disputado polos seus tres
fillos maiores, que pasaron a gobernar autonomamente os territorios nos que
conseguiran establecer relacións familiares. Se ben é verdade que parte da
historiografía considera tal feito como un repartimento xa predisposto por
Fernando I antes da súa morte, a titulación de Sancha como raíña aínda, e a
ausencia de calquera documento de repartimento feito por Fernando I ou Sancha
induce a pensar que non existiu tal. Anos máis tarde, cada un dos tres fillos
aparecía gobernando diferentes territorios en calidade de reis, así o maior,
Sancho II dominou as terras orientais, o condado de Castela grosso modo, Afonso
VI a capital, León, e as súas terras próximas así como Asturias, o terceiro
García II herdou as terras galegas entre Coímbra e o cabo Ortegal. Aínda que
esta situación tivo por consecuencia a fragmentación política do Reino de
Galiza, "Galiza" seguiu sendo o termo que se empregue para denominar o conxunto
destas terras.

García II restaurou as sés de Tui e Braga (a antiga metrópole sueva), e venceu
varios conatos de anexión, pero finalmente foi derrotado polos exércitos dos
seus irmáns Sancho II de Castela e Afonso VI en 1071, que o encarceraron no
Castelo de Luna (León) sendo prisioneiro ata a súa morte no ano 1090. Os irmáns
de García II asinarían xa no ano 1071 co título de reis de Galiza na
documentación galega do momento. García morreu no marzal de 1090 na prisión do
castelo, e sempre se lle recoñeceu a dignidade real.

Esta nova situación non se acadou sen resistencias, pois García II contaba con
nobres leais que se opuxeron á usurpación de Afonso VI, tales como o conde
Rodrigo Ovéquiz que encabezou unha rebelión no ano 1080 abertamente respaldada
polo bispo de Santiago Diego Páez. Este foi finalmente deposto no Concilio de
Husillos (1088), e entre os motivos de tal deposición cítase un presunto intento
de concertar un acordo con Guillerme o Conquistador.

Trala morte de García II en prisión, en 1096 Afonso VI dividiu o territorio
galego en dous condados, un correspondente ás terras galegas e o outro ás
portuguesas que doou a Henrique de Borgoña, pai do primeiro rei de Portugal
Afonso Henriques.

No ano 1091 a princesa Urraca, filla do rei Afonso VI casou con Raimundo de
Borgoña un importante nobre borgoñón, fillo de Guillerme I de Borgoña e que
asistira como cruzado para loitar contra os almorábides. As vitorias militares
do borgoñón e a altura das súas relacións familiares en Europa propiciaron a
conveniencia do enlace matrimonial, ó que Afonso VI outorgou unha importante
dote: o goberno das terras galegas, dende o Ortegal ata Coímbra, co título de
condes tanto a Raimundo como a Urraca. Dous anos máis tarde, en 1093, outro
cruzado francés Henrique de Borgoña, neto do duque Roberto I, tomaba a man da
filla menor de Afonso VI, Tareixa de León recibindo o goberno do Condado de
Portugal así como o de Coímbra, fundado o de Portucale no ano 868 polo nobre
galego Vimara Pérez e que comprendía as terras situadas entre os ríos Miño e
Douro. Artellábase deste xeito, unha complexa rede de relacións feudais; por
unha parte o rei Afonso VI, que gobernaba toda a Galiza e Toledo, recibía
vasalaxe feudal de Raimundo e Urraca que gobernaban as terras galegas dende
Ortegal ata Coímbra, estes á súa vez recibíana de Tareixa e Henrique de Borgoña.

Á morte de Henrique no ano 1112 sucedeulle a viúva deste, Tareixa, no goberno
dos dous condados durante a menoridade do seu fillo Afonso Henriques. Formábanse
dúas tendencias, a de achegamento á política común galega, co novo rei, Afonso
Raimúndez, ou o mantemento dun forte poder condal con aspiracións á proclamación
real do herdeiro condal. O ascenso de Compostela a condición de metropolitana en
detrimento da histórica Braga e a tendencia de achegamento de Tareixa á política
ó norte do Miño materializado no casamento con Fernando Pérez de Traba
precipitaron os acontecementos no condado de Portugal. O arcebispo de Braga
—arrebatado das reliquias de san Froitoso polo mesmo Xelmírez en 1102— e os
grandes aristócratas portugueses —interesados nun maior poder territorial— foron
os principais valedores das pretensión reais de Afonso Henriques. Ante tal
situación o rei galego Afonso VII viaxou a Portugal sitiándoo en Guimarães, ata
conseguir a súa promesa de fidelidade, que finalmente lle comunicou Egas Muñiz.

Meses máis tarde, en 1128, e ante o incumprimento de Afonso Henriques, o pérfido
galego, señor de Coímbra —como lle denomina o cronista Ibn Sahib al-Salah—, as
tropas de Tareixa e Fernando Pérez de Traba libran a batalla de San Mamede en
1128, de onde as tropas portucalenses saen vitoriosas. A morte de Tareixa, e a
batalla de Ourique contra os musulmáns consolidan finalmente o condado como
reino en 1139, tornándose Afonso Henriques no rei Afonso I de Portugal,
recoñecido polo seu curmán Afonso VII (pese as tensións pasadas, como a invasión
de Tui por Afonso Henriques en 1137, finalizada trala sinatura do Tratado de
Tui) e a independencia de Portugal recoñecida por Castela no Tratado de Zamora
en 1143. Finalmente, o recoñecemento formal do Reino de Portugal é obtido no ano
1179, coa sanción do papa Alexandre III mediante a bula Manifestis Probatum.

Nacía entón un reino que, formando o seu territorio parte da Gallaecia dende o
Imperio Romano, e tendo albergado incluso a capital do reino (Braga) durante
moito tempo, adquiría a partir de agora a súa propia personalidade precisamente
na medida en que se diferenciaba da monarquía galego-leonesa, cuxos líderes
radicaban en León e Compostela.

O 17 de setembro de 1111 a nobreza galega liderada polo conde de Traba e Diego
Xelmírez coroan en Santiago de Compostela o fillo de Urraca e Raimundo, Afonso
Raimúndez, como rei —temorosos de que no novo matrimonio entre Urraca e Afonso
de Aragón houbese descendencia: algo que viría coutar os seus proxectos
políticos e, así mesmo, os dereitos do futuro emperador, como lexítimo sucesor
de Afonso VI— sendo o futuro Afonso VII de León e Castela no cómputo español.
Sostiña o novo rei a forza militar do bispo compostelán e a do conde Pedro
Froilaz de Traba, que fora o seu protector e titor durante toda a súa infancia.
O sentido da coroación foi preservar o dereitos do fillo de don Raimundo de
Borgoña sobre o Reino de Galiza, nun momento en que Urraca, xa viúva, entregaba
de facto Castela e León ó seu novo home Afonso o Batallador de Navarra e Aragón.
O certo é que nun primeiro momento a cerimonia compostelá tivo moito máis de
simbólica ca de efectiva, tanto é así que Xelmírez, Pedro Froilaz e outros
nobres galegos se dirixiron posteriormente a León para entronizar na sede rexia
a Afonso Raimúndez. No camiño, no lugar concreto de Viandangos, preto de
Astorga, saíulles ó paso Afonso o Batallador, presentando batalla e frustrando
os plans da nobreza galega. Ata a maioría de idade de Afonso VII, e a morte da
súa nai, todo o conxunto noroccidental vai vivir unha etapa de convulsión con
frecuentes alianzas e contraalianzas entre nai e fillo e aínda entre esta e o
seu esposo aragonés, con Diego Xelmírez sempre presente nelas.

Neste clima de guerra e aproveitando que Calisto II, tío do rei de Galiza, chega
ó papado, Xelmírez conseguiu o arcebispado para Santiago de Compostela (1120).
As pretensións do bispo eran que Compostela fose recoñecida como igrexa
metropolitana de Galiza, contra os dereitos tradicionais de ostentaba Braga
dende os tempos de san Martiño de Dumio. Calisto II non podía aceptar tanto,
decidindo finalmente crear unha nova xurisdición que supuña unha anomalía no
poderío eclesiástico peninsular e que, ademais, exercía o seu poder non sobre os
territorios galegos en que estaba localizada xeograficamente, senón na antiga
xurisdición de Mérida (Estremadura actual e terras ó sur do río Douro).

Braga ficaba así rodeada pola xurisdición de Compostela e, perante este perigo,
convértese no centro do movemento independentista do Condado de Portugal. En
1128 o líder da nobreza galega Fernando Pérez de Traba e Tareixa de Portugal que
despregaban un poder autónomo no espazo galaico-portugués son vencidos polo
fillo da última, Afonso Henriques. Este sería o xermolo do futuro Reino de
Portugal separado xa do resto de Galiza. Á súa morte, Afonso VII dividiu os seus
reinos (1156), cedendo Galiza e León a Fernando II, quen viña usando o título de
"Rei de Galiza" cando menos dende 1152.

Fernando II fai unha política de concesión de cartas-póboas, que xa iniciara o
seu pai e funda entre outras, as vilas de Padrón, Ribadavia, Noia e Pontevedra
tamén deu un pulo fundamental á catedral de Santiago de Compostela. O seu fillo
Afonso VIII mantivo a mesma política fundando ó longo da costa vilas como
Betanzos, A Coruña, Baiona, Ferrol e Neda.

Estas vilas "de reguengo" (dependentes directamente do rei) supuxeron unha
verdadeira revolución na estrutura social da época porque, por unha banda,
inauguran a diversificación económica, rachando coa autarquía dos séculos
anteriores e facilitando o desenvolvemento das actividades pesqueiras e
preindustriais orientadas á elaboración de materias primas, peixe salgado sobre
todo, que se comercializa a través dos portos, pola outra banda, serven para
consolidar socialmente unha serie de "liñaxes" ou "casas" que teñen na súa orixe
ós segundos da gran nobreza e á fidalguía local, que se reparten os cargos
municipais e administrativos (alcaldes, rexedores, xuíces, meiriños). Créase así
unha protoburguesía no reino que mesmo chega a introducir nos mosteiros rurais
os seus membros: priores de nome e fidalgos de vocación, máis preocupados polos
intereses das súas casas que polos ideais monásticos. É unha política de
fortalecemento do elemento urbano fronte á gran nobreza.

Tamén se produce, ó longo deste século, un rápido crecemento da poboación que,
no medio rural, se traduce en máis brazos para traballaren a terra e, como
consecuencia, ábrense novos espazos e colonízanse e áranse terras virxes baixo a
dirección dos grandes mosteiros. Isto, unido á mellora dos aparellos de labranza
e ó perfeccionamento dos sistemas de cultivo, permitiu xerar un aumento da
produtividade que vai repercutir no nivel de vida. O repartimento desa maior
produtividade entre os labregos e os señores realizábase mediante o
establecemento dos foros. As transformación económicas e sociais carrexaron
cambios profundos na mentalidade, iniciándose nas vilas unha renovación
relixiosa de man das ordes mendicantes, sobre todo dos franciscanos, que traían
xermolos de reformas sociais.

Con estes monarcas o centro vital dos reinos foi loxicamente, Compostela,
capital do Reino de Galiza, o seu esplendor ficou perpetuado polo Mestre Mateo
no granito da catedral de Santiago de Compostela e, sobre todo, no Pórtico da
Gloria e Praterías. Da prosperidade do reino dan fe tamén as innumerables
construcións románicas que aínda salfiren Galiza. A outro nivel menos visible, a
cultura galega reflíctese na creación literaria, que ficou plasmada por unha
banda na redacción da Historia Compostelá e do Códice Calixtino.

Ata comezos do século XIII, os reinos cristiáns peninsulares anexionábanse
mediante o casamento ou a herdanza baixo a persoa dun rei. Finado ou deposto o
rei estes partillábanse entre os diferentes herdeiros de xeito que garantiran a
súa independencia. No caso dos monarcas galegos o dereito de herdanza era
indistinto para homes e para mulleres.

No caso do rei Afonso IX, este casara dúas veces. Do seu primeiro matrimonio coa
princesa Tareixa de Portugal tivo un fillo, Fernando, que morreu prematuramente
no ano 1214, así como dúas fillas, Sancha e Aldonza. No segundo casamento casou
con Berenguela de Castela, coa que tivo catro fillos; Fernando, Afonso,
Constanza e Berenguela. Para manter a independencia dos reinos de Galiza e León,
Afonso IX no seu testamento aplicou o dereito galego de herdanza, que igualaba
na sucesión a homes e mulleres, deixando a Aldonza coma futura raíña de Galiza e
a Sancha como futura raíña de León. Porén, Fernando de Castela, primoxénito do
seu segundo casamento que xa era rei de Castela pola renuncia ó trono da súa
nai, a castelá Berenguela, ambicionaba espallar a súa autoridade rexia non só en
Castela, senón tamén en Galiza e León. Logo, Aldonza e Sancha contaron co masivo
apoio da nobreza e igrexa galega, agás os bispos de Lugo e Mondoñedo.

Malia todo, o reino de León, máis unido xeograficamente ó Reino de Castela,
preferiu a unión política con esta. Berenguela, nai de Fernando de Castela,
consegue o apoio de Sancho II de Portugal para impedir que Galiza e León se
convertan novamente en reinos independentes, e ambos presionan a Tareixa de
Portugal, primeira muller de Afonso VIII para forzar a Aldonza e Sancha a
renunciar o seu dereito lexítimo de herdanza. Finalmente, as infantas renuncian
o trono e Fernando III consegue o trono de Galiza e León, que aínda de conservar
o seu título real pasan a ser gobernadas dende Castela.

A imposición de Fernando III como herdeiro sobre os reinos de Galiza e León,
supuxo o comezo dunha etapa de decadencia e unha negativa evolución dos
intereses xerais do reino, sendo a nobreza condal galega e os concellos dos
burgos galegos os grandes prexudicados. Apartados do alto nivel das decisións
dunha Corte radicada en Castela, Galiza pasaba de núcleo a periferia dunha coroa
gobernada por casteláns.

Con todo, a asociación política da coroa castelá (Castela-Toledo) e a leonesa
(Galiza-León) seguía a ser na persoa do rei pois ambas coroas mantiñan as súas
peculiaridades institucionais, así en Galiza-León mantívose como código legal o
Liber Iudicium —ó contrario que aconteceu na coroa de Castela—, mesmo cando os
asuntos eran xulgados pola Corte estes despachábanse de acordo co código vixente
en cada coroa.

Co reinado de Fernando III (1230-1254) o centro de poder político do Reino de
Galiza trasládase a Castela, a corte real abandona Compostela e iníciase unha
política de tendencia centralizadora. Galiza continúa a ser monolingüe e toda a
súa documentación pública está redactada na lingua do reino, o galego, aínda que
a partir de agora os documentos que cheguen da Corte virán redactados en
castelán. A política centralizadora de Fernando III mantense durante o reinado
do seu fillo Afonso X, que introduce por vez primeira un representante xudicial
do Reino no goberno de Compostela, e pouco máis tarde entregará a sé compostelá
a un arcebispo de Valladolid, comezando un proceso que rematará por trocar os
bispos galegos por funcionarios de Castela.

Non obstante, a pesar deste feito, o certo é que ó longo de todo o período
medieval, e ata a chegada ó poder dos Reis Católicos, os nobres galegos seguiron
a vivir nun estado de práctica semiindependencia con respecto da coroa castelá.

Neto de Fernando III e fillo de Afonso X, o infante Xoán axudado polo rei Dinís
de Portugal, aspirou á coroa en canto morreu seu pai en 1284, fronte á
usurpación violenta perpetrada polo seu irmán Sancho IV de León. Achegábase o
momento dunha maior confluencia política dos reinos de Galiza, León e Portugal.

Xoán erixiuse en cabeza de importantes grupos nobiliarios, con solidez dabondo
para ser proclamado no ano 1296 como rei de Galiza e León, tras un acordo de
división dos reinos pactado polos grupos nobiliarios; o nomeamento rexio
confírmase a continuación en Sahagún, ampliando ademais o reino de Sevilla,
tradicionalmente vencellado a Galiza dende finais de século XI. Coa súa
proclamación espertaba despois de sesenta e seis anos, a primeira das ocasións
para que Galiza e León configurasen un espazo político propio e diferenciado de
Castela. Unha alternativa que a máis alta nobreza galega apoiará ata finais do
século XIV. A implicación da alta nobreza galega no proxecto restaurador da
independencia política do reino, patentízase na adscrición ó seu partido da
máxima representación política vixente en Galiza, o Adiantado Maior do Reino,
posto que ostentaba o poeta-almirante e señor de Rianxo Pai Gómez Chariño,
asasinado pouco tempo despois por Rui Pérez Tenorio, unha perda inestimable para
a causa de Xoán.

Sucedería a Gómez Chariño, Fernando Ruiz de Castro, herdeiro da casa de Traba,
que adoptaba idéntica posición á do seu antecesor na restauración dunha
independencia respecto a Castela, favorecendo a Xoán e iniciando a activa
belixerancia desa familia a favor do achegamento a Portugal durante todas as
etapas de conflitividade do século XIV.

Durante cinco anos mantívose a situación fáctica de separación, sempre baixo
unha constante inestabilidade política e militar, pois a coroación de Xoán I
batía coa oposición de poderosos sectores sociais e coa resistencia decidida do
bando de María de Molina, apoiado este pola alta aristocracia castelá que non
desexaba perder o control sobre os territorios galegos e leoneses, e co apoio de
parte do alto clero galego que prefería un poder monárquico foráneo e distante.

Forzado polas circunstancias adversas, o rei Xoán I renunciaba finalmente no ano
1301 á causa soberanista, confirmándose a reunificación dos reinos de
Galiza-León con Castela-Toledo.

Apenas pasaran 50 anos dos últimos disturbios nobiliarios, cando o Reino de
Galiza volvía a se atopar no centro dun novo conflito sucesorio de dimensións
internacionais, esta vez polo goberno da coroa de Castela, disputada entre o
propio rei Pedro I, e o seu medio irmán Henrique, conde de Trastámara, no
contexto da guerra dos Cen Anos. A pesar das disputas de carácter familiar, en
verdade o conflito fratricida que durou entre os anos 1366 e 1369, tiña a súa
orixe na política de Pedro I que buscaba acrecentar o poder monárquico así como
ampliar os dereitos dos gobernos das cidades e dos concellos. Isto tiña por
consecuencia o recorte do poder das grandes familias (maiormente castelás) coma
os Pimentel, Ponce de León, os Guzmán, os Mendoza, os Fernández de Córdoba e os
Álvarez de Toledo entre outras, e que a partir dese momento tentarían destronar
a Pedro I.

Henrique, fillo extramatrimonial de Afonso XI de Castela e medio irmán de Pedro
I soubo aproveitar este descontento dos grandes grupos nobiliarios para iniciar
unha guerra contra Pedro I, apoiado nos inimigos deste, tales como Pedro IV de
Aragón (con quen Pedro I estaba en guerra) e as compañías de mercenarios
comandadas por Bertrand Du Guesclin. Os concellos e a maior parte dos nobres do
Reino de Galiza van ser nesta guerra o principal bastión de Pedro I, moi ligado
a Galiza a través da familia Castro. As máximas autoridades do reino tales como
Fernando Ruiz de Castro, Pertegueiro Maior de Santiago, o Adiantado maior do
Reino de Galiza, Sueiro Eans de Parada, así como outros aristócratas; Xoán
Fernández de Andeiro, Men Rodrígues de Seabra ou Fernán Peres de Deza, van ser
os principais defensores do monarca "lexítimo".

Aínda que a vitoria de Pedro en Nájera (1367) prevía a fin da guerra grazas o
apoio do príncipe inglés Eduardo de Woodstock, a entrada neste conflito de
Carlos V de Francia (inimigo de Inglaterra e polo tanto tamén de Pedro I)
desestabilizou os acontecementos. A captura de Pedro I durante a batalla de
Montiel e o seu asasinato en 1369 supuñan a fin da guerra en Castela, mais non
no Reino de Galiza que se mantiña independente do novo rei, Henrique de
Trastámara.

A morte de Pedro I en 1369 supuxo o triunfo da aristocracia castelá máis
ambiciosa, a mesma que foi recompensada economicamente por Henrique de
Trastámara. Non obstante, malia que Henrique pretendía facerse co goberno de
toda a coroa de Castela, a maior parte dos nobres galegos non o recoñeceron como
tal e co beneplácito dos municipios do reino, recoñeceron como rei a Fernando I
de Portugal no ano 1369, asegurándolle os seus partidarios galegos que
levamtariam voz por elle (...) e que lhe dariam as villas e o reçeberiam por
senhor, fazemdolhe dellas menagem. Prodúcese por un curto espazo de tempo a
culminación práctica da repetida tendencia de aproximación entre Galiza e
Portugal propugnada por influentes grupos sociais galegos e activa dende había
tempo.

Acompañado dende Portugal por importantes partidarios nobres da causa
lexitimista, significados representantes da nobreza galega, entre eles Fernando
Ruiz de Castro, conde de Trastámara, o cabaleiro e señor de Salvaterra, Alvar
Peres de Castro e Nuno Rodrigues Freire de Andrade, mestre da orde portuguesa de
Cristo. Á súa entrada no Reino de Galiza foi triunfal e aclamado nas cidades:
"os da villa o sairom todos a reçeber".

As medidas de goberno de Fernando I de Portugal como rei de Galiza pasaron polas
fortificación estratéxicas de prazas como Tui e Baiona entre outras, a
liberación do tráfico comercial entre os seus dous reinos (Galiza e Portugal),
así coma o abastecemento de alimentos ás poboacións galegas minguadas pola
guerra ("Carregar em Lisboa navios e cevada e vinhos, que levassem todo a
aquelle logar para seer bastecido"). Asemade, Fernando I realizou disposicións
en materia monetaria, para o que mandou fazer moeda de seus sinais d´ouro e
prata, asii (...) na Crunha e em Tuy, testemuñando as Cortes de Lisboa do ano
1371 a validez das moedas co seu selo, indistintamente no Reino de Galiza coma
no de Portugal.

Con todo, e pese o éxito inicial, a presenza do monarca portugués no reino foi
curta. Henrique de Trastámara, axudado polos mercenarios das Compañías Brancas
francesas organizou unha dura contraofensiva en Portugal que obrigou a Fernando
I a defender o reino luso, facéndose Henrique deste xeito co goberno de Galiza
ata a chegada do exército inglés do Duque de Lancaster pouco tempo despois.

Tan só dous anos despois de que Fernando I de Portugal renunciara ás súas
pretensións no Reino de Galiza, apenas uns anos despois da ocupación de Tui por
Pedro Ruíz Sarmiento y Velasco en nome do futuro rei Henrique de Trastámara e
manténdose aínda A Coruña fiel a Portugal, Xoán Fernández de Andeiro culminaba
as xestións con Inglaterra. Asinábase o 10 de xullo de 1372 un tratado polo cal
Constanza, filla do rei Pedro I de Castela —asasinado este por Henrique de
Trastámara—, reclamaba o seu dereito lexítimo como sucesora ante este último.

Así foi que o marido de Constanza, Xoán de Gante, duque de Lancaster e fillo do
rei Eduardo III de Inglaterra adoptou os títulos reais lexítimos da súa muller
(rei de Galiza, León, Castela etc.) dispoñéndose a facelos efectivos.

A primeira tentativa frustrouse cando a súa expedición houbo de se desviar, no
Poitou, cara á cidade de Thouars, urxida pola guerra dos Cen Anos en Francia. O
25 de xullo do ano 1386, apoiado pola bula papal de Urbano IV que lle concedía o
dereito á coroa de Castela, Xoán de Gante desembarca na Pescaría da Coruña, mais
sen afrontar o asalto da cidade amurallada. Establecéronse entón rendicións
segundo as cales a cidade da Coruña comprometíase a abrir as portas ó duque de
Lancaster se antes este era recibido en Santiago de Compostela. Así sucedeu, e a
continuación logrou, sen apenas resistencia militar, dominar o Reino de Galiza.
Acompañado pola súa muller e fillas, asentou a súa Corte en Compostela. Dirixiu
as súas operacións cara a Pontevedra, Vigo, Baiona, Betanzos, Ribadavia, Ourense
e Ferrol. En Ourense as súas tropas asaltaron a cidade e fixeron retirar ás
tropas trastamaristas, mentres Ferrol é tomado polo rei Xoán I de Portugal,
aliado do duque de Lancaster. No caso de Ribadavia, a cidade resistiuse a este,
e o propio Thomas Percy dirixiu un asedio de días sobre a vila, que acabou sendo
tomada.

Tras estas accións militares practicamente toda Galiza ficaba en poder do duque,
concretamente despois de que el e o rei portugués se fixeran co dominio de
Ferrol, así a crónica escrita por Jean Froissart déixao claro: avoient mis en
leur obeissance tout le roiaulme de Gallice.

Non obstante, a evolución dos acontecementos militares foi determinada por unha
epidemia de peste que decimou as tropas inglesas en chan galego. Isto forzou a
Xoán de Gante a negociar unha saída con Henrique de Trastámara. Os termos da
paz, asinada en 1388 estipulaban a renuncia ás pretensións rexias do duque de
Lancaster e da súa muller Constanza a cambio dunha crecida indemnización e da
voda entre o herdeiro castelán, Henrique III, e a filla do duque, Catarina de
Lancaster.

A crise social e económica que sufriu Europa durante o século XV motivou no
Reino de Galiza a constante perda de influencia e poder económico das clases
altas, tanto aristocráticas como clericais. Ante tal situación, os grandes
nobres e bispos co obxecto de manter o seu privilexiado status, comezaron a
agravar os seus abusos sobre as clases máis desfavorecidas. A resposta das
clases baixas galegas, entre elas a pequena nobreza, o baixo clero e
especialmente os campesiños, foi a conformación dunha gran Santa Irmandade que
tiña por obxecto impartir xustiza no Reino de Galiza. Capaz de agrupar
exércitos, axustizar á alta nobreza, e derrubar aqueles castelos que acolleran
os nobres malfeytores, serviu na defensa dos máis desfavorecidos fronte os
abusos de gran parte dos señores.

Cada un dos miles de membros desta Santa Irmandade, recibiu o nome de irmandiño
en base á idea de igualdade deste grupo, polo que as guerras civís nas que
interviñan pasaron a denominarse guerras irmandiñas.

A orixe da confrontación foron os constantes atropelos de Nuno Freire de
Andrade, o Mao, sobre a vila de Ferrol, cidade de reegengo (cidade baixo dominio
directo do rei) na que estoupou a chamada Irmandade Fusquenlla no ano 1431, e
que tivo por obxecto o apresamento, así como o derrubamento dos castelos
pertencentes á casa de Andrade, encabezados polo fidalgo Roi Xordo. Nesa ocasión
a Irmandade foi finalmente derrotada en pouco tempo polas forzas do arcebispo de
Compostela, ata onde chegou a revolta.

Anos máis tarde baixo as presións dos señores comezou unha revolta de dimensións
moito maiores, a gran guerra irmandiña, que foi organizada por Afonso de Lanzós
e Diego de Lemos, baixo o lema Deus fratesque Galliciae ("Deus e os irmáns de
Galiza") e que contaba co apoio das principais vilas do reino así como dos
monarcas da coroa de Castela. Era en si mesma, unha Irmandade Xeral do Reino de
Galiza, logrando derrubar máis de 130 fortalezas. Controlaron a totalidade de
Galiza entre os anos 1466 e 1469, gobernándoa mediante Xuntas, facendo fuxir ós
grandes propietarios galegos a Portugal e Castela. Porén, o apoio dos monarcas
de Castela, os Reis Católicos, non procuraba acabar cos abusos económicos sobre
as clases baixas galegas, senón o esmagamento total da nobreza galega e o
control directo do Reino de Galiza pola monarquía castelá. Derrubadas moitas das
fortalezas e axustizados moitos nobres, os acontecementos obrigaron ós monarcas
da coroa de Castela a actuar, virando a súa posición e apoiando
incondicionalmente ós nobres galegos así coma ó arcebispo de Compostela. En 1469
o exército do arcebispo e Pedro Madruga, apoiados por tropas reais castelás e
portuguesas poñía fin á segunda e derradeira guerra irmandiña.

A nova concepción monárquica conducida polos Reis Católicos, o chamado "Estado
Moderno", foi auspiciada en Galiza polo episcopado (en primeiro lugar polo
arcebispo Afonso Fonseca), así como por algúns nobres foráneos, particularmente
os Pimentel, condes de Benavente, directamente ligados á monarquía. Porén esta
nova concepción tivo por resultado o choque frontal con senllos condes galegos.
Son destacables as rebeldías sostidas, por orde cronolóxica, por Pedro Álvarez,
conde de Soutomaior (Pedro Madruga), polo mariscal Pardo de Cela, e polos
sucesivos condes de Lemos, Pedro Álvarez Osorio e Rodrigo Henríquez de Castro.

Todos eles compartían o común denominador da forte oposición militar ó proxecto
político dos Reis Católicos, proxecto que repercutía considerablemente a estes
nobres e, por ende, ós seus parceiros nobiliarios e eclesiásticos no país. Este
factor dotounos de unidade dabondo como para seren considerados entón (tamén
dende fóra) unha acción representativa do Reino de Galiza, como entidade
autónoma e resistente fronte á absorción que supuña a imposición do
autoritarismo monárquico, dada a carencia de protagonismo galego neste proxecto,
hexemonizado pola oligarquía aristocrática castelá-andaluza e cunha
participación moi restrinxida de elementos galegos do mesmo estamento. A
resistencia exercida por estes nobres foi adoptada por moitos como un carácter
innato do reino e das súas xentes, así o cronista aragonés Jerónimo Zurita
describiu aquela situación do seguinte xeito:

A resistencia presentada por Pedro Álvarez de Soutomaior ofrece a maior
claridade de motivos políticos e de obxectivos, e foi tamén a de maior
envergadura e posibilidades de éxito, por integrarse nun conflito de grandes
proporcións. O pertinaz enfrontamento do conde contra o arcebispo de Santiago,
Afonso II de Fonseca, xuntouse á oposición frontal contra a monarquía de Isabel
a Católica. Na guerra de sucesión que segue á morte de Henrique IV adheriu á
causa da súa filla, Xoana (desposada con Afonso V de Portugal) e, por tanto, a
opción portuguesa fronte á aragonesa de Isabel. No decurso da guerra sucesoria
mantida entre Xoana e Isabel, os contendendes estiveron a piques de acadar un
compromiso que incluiría a incorporación do Reino de Galiza á coroa portuguesa.
A vitoria militar de Isabel e a subseguinte paz de Alcaçobas de Castela con
Portugal en 1479, seguidas do exilio do conde de Soutomaior a Portugal (onde foi
recompensado co título de conde de Caminha) e a súa sospeitosa morte pouco
despois, significaron o fracaso das inclinacións portuguesistas e atlánticas de
Galiza.

Anos despois, e no norte do reino, nun famoso 17 de decembro de 1483 era
executado o mariscal Pero Pardo de Cela en Mondoñedo, cumpríndose sentenza polo
Gobernador dos Reis Católicos en Galiza, Fernando de Acuña. Semellante final,
colofón dunha longa e desproporcionada resistencia no cerco do seu castelo da
Frouxeira e a caída por traizón, conferíronlle un especial dramatismo ó caso,
facéndoo tema idóneo para a literatura. Xa no mesmo momento do tráxico desenlace
se compuxo un fermoso "Pranto da Frouxeira", mitificación inmediata da súa
figura.

Dun xeito ou outro, o capítulo de Pardo de Cela inclúese doadamente na secuencia
de resistencia contra o Estado Moderno e explica a dureza e exemplaridade do
castigo, que sería excesivo para unha simple rebeldía motivada por intereses
estritamente particulares e sen maior transcendencia política, e que espertaría
temor en toda a nobreza galega. A mediados dos anos sesenta, cando a loita entre
o monarca e os señores acadou a máxima tensión, o mariscal atopábase no cargo de
alcalde da vila de Viveiro, noameado polo procurador do Concello para exercer
como tal polo rei, no que se xuntan segundo viña sendo norma, o lexitimismo
monárquico e o movemento emancipador urbano. Pardo de Cela está por tanto
situado no mesmo bando de onde xurdiron, axiña, os Irmandiños. En 1465,
colaboraba na supresión do señorío de Xoán de Viveiro sobre esa vila como membro
do concello e en nome de Henrique IV. Unha vez vencidas as irmandades, o choque
de Pardo de Cela con membros relevantes da igrexa mindoniense e, por fin, cos
Reis Católicos, era continuación lóxica, xa a nivel particular, daqueles
aliñamentos anteriores, pois a crecente hexemonía eclesiástica e o forte
intervencionismo monárquico nos concellos, fenómenos ambos propios do Estado
moderno, erosionaban as bases da súa posición social e política.

Finalmente entre 1483 e 1485 as respectivas rebelións de Pero Álvarez Osorio e
de Rodrigo Henríquez de Castro, sucesivos condes de Lemos chegaban á súa fin. O
primeiro finaba de morte natural, deixando pendente a resolución da
discrepancia; o segundo foi cercado e derrotado ante o despregue militar
persoalmente comandado polos reis de Castela e Aragón. Con esta última rebelión
anulábase toda oposición nobiliar fronte á monarquía dos Reis Católicos no Reino
de Galiza. Ademais a derrota de Rodrigo Henríquez supuxo a remodelación do mapa
de Galiza, deixando O Bierzo de formar parte do condado de Lemos e
consecuentemente de Galiza.

Sufocada xa toda oposición no reino, en 1486 os Reis Católicos visitaban Galiza,
sendo o símbolo do remate dunha época, o final da Idade Media en Galiza. A
consecución final do pleno dominio rexio en Galiza, o que o cronista Jerónimo
Zurita chamaría “domar aquela terra de Galicia”.

O reino entrou noutra fase, marcada pola extinción política dos sectores sociais
capaces de conducir unha dinámica propia, convertido nun territorio periférico
da monarquía hispánica na súa proxección imperial. Supeditado a institucións
alleas, introducíronse organismos novos impostos dende fóra (audiencia, santa
irmandade, gobernadores, correxedores, inquisición, congregación monástica de
Valladolid etc.), nutridos maiormente con funcionarios estranxeiros e contando
co concurso dos sectores autóctonos intermediarios e subalternos.

Coa fragmentación do Reino de Galiza e a individualización do recente reino de
León a comezos do século XII as informacións sobre a adscrición do Bierzo a un
ou outro reino son confusas e mesmo contraditorias. Mentres que para uns autores
o Reino de Galiza remataba na fronteira natural dos montes do Cebreiro, para
outros facíao nas aforas da cidade de Ponferrada, chegándose incluso a
considerar o territorio berciano como unha entidade propia debido á súa
condición xeográfica limítrofe. Os séculos posteriores, porén, consolidarían
finalmente o occidente do Bierzo na vida política e social galega ata finais do
século XV.

Será precisamente nese século cando o conde de Lemos, Pedro Álvarez Osorio, el
mayor señor de aquel reyno de Galicia sufra o acoso total dos irmandiños
(incluídos os bercianos), cando máis de 30.000 deles o sitien no Castelo de
Ponferrada, corazón do Bierzo, a súa confrontación coa Real Audiencia e os Reis
Católicos sumiran o condado de Lemos nun período de inestabilidade, que a propia
morte do conde no ano 1483 non conseguiría deter, senón máis ben acrecentar pois
desataba abertamente unha disputa entre o lexítimo herdeiro, Rodrigo Henríquez
de Castro e a súa media irmá, María Bazán, emparentada esta cos Pimentel, condes
de Benavente e ferventes partidarios dos Reis Católicos, que tiñan importantes
desexos territoriais no Bierzo.

Así no ano 1485, o novo conde de Lemos, Rodrigo Henríquez Osorio, facíase coa
fortaleza de Ponferrada e outros lugares do Bierzo, resistindo o estado de Lemos
nas súas mans ata o ano 1486, cando despois dun asedio de meses renunciaba ás
súas demandas. Como castigo á rebeldía dos seus dous titulares sucesivos (Pedro
Álvarez Osorio e Rodrigo Henríquez de Castro) os Reis Católicos dividiron o
condado de Lemos no ano 1486, mercando eles mesmos Ponferrada e creando o
marquesado de Vilafranca co que serían recompensados os condes de Benavente.
Recaía o Bierzo en mans castelán-leonesas, definíndose o límite entre o Reino de
Galiza e o de León, que pasaba a situarse no Cebreiro, servindo unha pedrafita
como marco divisorio entrámbalas entidades.

Porén, e malia á final adscrición do Bierzo ás terras de León, non impediu que o
galego continuase a ser falado polos seus habitantes e que territorio berciano
continuara a ser tradicionalmente considerado parte integrante de Galiza, así
escritores e humanistas como Fernán Pérez de Oliva, Jerónimo Zurita (... polas
novidades que acontecían en Galicia pola ocupación de Ponferrada que se tiña por
don Rodrigo Osorio conde de Lemos...), Lope de Vega, e viaxeiros como Bartolomé
de Villalba y Estraña, Nompar de Caumont II, Claude de Bronseval, Arnold von
Harff e outros, continuaron a considerar na súa obra o Bierzo occidental como
parte do Reino de Galiza, aludindo a diferentes enclaves como galegos,
(Ponferrada) llave e principio del reyno de Gallizia, (Vilafranca do Bierzo)
tiene esta villa buena vega, aunque ya está en Galicia, mesmo afirmando
firmemente que: Pont Ferrat (Ponferrada), fin d’Espagne, commencement de Galice
(Ponferrada, fin de España e comezo de Galiza).

En setembro do ano 1486 os Monarcas Católicos daban por finalizadas a medidas
políticas e militares para "mandar proveer e castigar las cosas del Bierzo e del
reyno de Galizia".

Este ano (1486) marcaba no reino a fin do feudalismo e a implantación do
absolutismo monárquico, marcado en Galiza pola extinción política dos sectores
sociais capaces de conducir unha dinámica propia, e baixo un férreo control
político-económico por parte da coroa, que no caso galego foi parello a un
proceso de asimilación cultural e relixiosa. Introducíronse no Reino de Galiza
novos organismos impostos dende fóra entre as que destacou a Real Audiencia de
Galicia. Creada en 1480 por expreso mandado dos Reis Católicos, foi concibida
como unha filial do Consello de Castela no Reino de Galiza co obxectivo de
conseguir a pacificación e submisión do reino —"terra de xentes recias e
feroces" para o rei Fernando II de Aragón— por vías coercitivas, un instrumento
de control político que preludiou ás institucións deseñadas para o goberno de
reinos periféricos ou de vicerreinados das Indias. A súa condición foránea
quedou patente no escaso número de alcaldes maiores de orixe galega (non máis
dun dous por cento entre os séculos XVI e XVII, chegando ó 15% no século XVIII).

Pola súa parte, as Xuntas do Reino de Galiza, fundadas pola Santa Irmandade
galega, foron reorgarnizadas dende enriba polos gobernadores católicos, Fernando
de Acuña e López de Chinchilla, deixando de posuír poder executivo e
lexislativo. Deste xeito o Reino de Galiza entrou na Idade Moderna sen contar
con institucións autónomas que lle puidesen garantir a súa personalidade
política secular. A diferenza doutros reinos peninsulares, soportou un proceso
de asimilación moi temperán que impediu polo seu carácter a presenza activa de
Galiza no proceso de constitución das monarquías absolutistas europeas,
condicionando de forma determinante os cambios políticos, económicos e culturais
experimentados pola sociedade galega.

En 1556 Carlos V abdicaba do trono, repartindo os seus dominios entre o seu
irmán Fernando I de Habsburgo, e seu fillo Filipe II, supoñendo na práctica, a
desaparición do imperio europeo dos Habsburgo, e da perseguida idea dunha
monarquía católica universal. Deste xeito Fernando recibía todo o Sacro Imperio
Romano Xermánico así como Hungría e Bohemia, mentres Filipe herdou os Países
Baixos, Nápoles e Sicilia, a coroa de Aragón e a de Castela (e con ela, pois, o
goberno do Reino de Galiza).

Os 42 anos de reinado de Filipe II estiveron marcados dende o primeiro pola
guerra (contra os Países Baixos, Francia, Inglaterra, Portugal e o Imperio
Otomán), motivada esta pola ambición persoal do monarca que tentou non só evitar
a perda do seu patrimonio territorial, senón incluso expandir os seus dominios,
creando un campo de batalla por todo o Atlántico e norte de Europa que carrexou
nefastas consecuencias non só económicas, senón tamén sociais e humanas para o
Reino de Galiza.

Coa súa cruzada particular contra os luteranos (a Contrarreforma) a monarquía
católica dos Habsburgo frustrou no eido relixioso e cultural a participación do
Reino de Galiza nos tres procesos revolucionarios máis importantes da época; a
Reforma, a apertura ó Novo Mundo e a revolución científica, ordenando implantar
Filipe II en 1562 o "Santo Oficio" (a Inquisición) no Reino de Galiza, despois
das tentativas que xa Carlos V levara a cabo pero que ante a oposición do clero
galego non chegaran a callar.

A Inquisición foi un aparello de represión relixiosa e cultural sen precedentes,
que empezou a funcionar en Galiza a partir do ano 1575 da man do inquisidor
castelán Francisco Quijano de Mercado, tendo por obxectivo a non "contaminación"
do Reino de Galiza por parte das ideas reformistas (luteranas) que chegaban da
man de comerciantes ingleses, neerlandeses e franceses ós portos galegos. Esta
situación tamén tivo graves consecuencias comerciais, pois a Inquisición era a
encargada de revisar os buques mercantes, impoñéndolles dereitos de visita e
condenando á fogueira a aqueles mariñeiros susceptibles de seren protestantes e
incluso propoñendo o peche de todos os portos galegos para evitar a asimilación
relixiosa. Tales medidas acabaron por colmar a paciencia dos habitantes de
prazas como A Coruña, onde en 1589 se chegou a pedir o cesamento da actividade
inquisitorial no porto ante a gravísima redución do tráfico marítimo na cidade.

Continuación da expulsión dos xudeus (30 de maio de 1492), a persecución
lingüística (prohibíndose en 1566 o uso da lingua árabe na coroa e obrigando a
adopción do castelán) e relixiosa no reinado de Filipe II derivou tamén en
limpezas étnicas como a acontecida en 1568 no Reino de Granada (liderada polo
proclamado rei granadino Muhammad ibn Umayya) concretamente nas Alpujarras,
ordenándose a dispersión de 80.000 granadinos musulmáns por toda a coroa, e
introducindo cristiáns no seu lugar. Miles de familias galegas foron enviadas
con tal propósito ás Alpujarras entre os anos 1572-1577, fenecendo a maior parte
delas polo camiño.

No eido bélico, a forte militarización motivada pola guerra contra os Países
Baixos (estratéxicos e moi rendibles para a coroa), contrastaba coa indefensión
que posuía o reino dende que os Reis Católicos ordenaran derrubar as fortalezas
para evitar un levantamento do reino. Así, en 1580 a Xunta do Reino de Galiza
solicitaba a Filipe II tropas e defensa na costa, meses despois comezábase un
forte recrutamento, porén non para a protección do reino, senón para o ataque a
Portugal en favor da candidatura de Filipe ó trono portugués. A pesar das
demandas, a campaña militar contra Portugal non correu a cargo por militares
profesionais acantonados na Coruña, Baiona ou Ferrol pagados pola coroa, senón
por levas populares, apenas provistas de armamento e costeados integramente
polos propios nobres galegos tales como Pedro Fernández de Castro, ou polo conde
de Monterrei, Gaspar de Zúñiga y Azevedo entre outros.

A guerra contra Inglaterra (1585-1604) motivada polo tradicional apoio inglés a
Portugal e os Países Baixos, tamén tivo consecuencias desastrosas para o Reino
de Galiza; por unha parte debido á ruptura das relacións comerciais co norte de
Europa —que dende a Idade Media propiciaran enorme riqueza no reino—, mais tamén
polo inicio de constantes ataques por parte de Inglaterra co obxectivo de acabar
coas expedicións marítimas que Filipe II enviaba, tales como a alcumada "Armada
Invencible" (1588). Estas empresas bélicas da coroa supuxeron a completa ruína a
vilas galegas como Ferrol, onde a reparación das armadas era sufragada pola
poboación civil que arruinada, era expulsada das súas casas polos soldados que
incautaban todas as súas colleitas e bens, obrigando os mariñeiros a traballos
forzados. Tamén as cidades como A Coruña acabaron por recibir os ataques de
frotas inglesas coma a de Francis Drake (1589), recaendo principalmente a
protección en levas populares, e nas que se inseriron xestas heroicas como a de
María Pita.

A morte de Filipe II en 1598 non supuxo grandes cambios político-sociais no
reino, senón o agravamento da precariedade e da pobreza. Se ben é certo que o
reinado de Filipe III de Habsburgo (1598-1621) estivo marcado por unha política
exterior moito máis conciliadora e pacífica cá do seu pai, con todo, en xeral o
século XVII (reinados de Filipe IV e Carlos II) presenciou as crudelísimas
guerras contra os Países Baixos, Inglaterra, Francia e especialmente Portugal,
que tiveron un impacto social e económico destacable.

Así, mentes o conflito contra os otománs tivo a súa maior repercusión no reino
co ataque devastador ás Rías Baixas en 1617, o impopular conflito contra
Portugal (1640-1668) e a guerra emprendida polos monarcas Habsburgo contra os
Países Baixos supuxeron durante décadas, unha incesante sangría de campesiños
—levas— que eran enviados á fronte. Frei Felipe de la Gándara, cronista oficial
do Reino de Galiza denunciaba que só en 25 anos (entre os anos 1624 e 1659), "o
dito reino de Galicia serviu no tempo do glorioso reinado da súa maxestade
(Filipe IV) ata o ano de 1659 con máis de 68 000 homes, e con 18 001 000
ducados".

Os efectos da guerra tamén se fixeron notar na economía, o reino continuou a
sufrir de xeito importante a parálise comercial con todos os seus tradicionais
clientes vía marítima; Inglaterra, Francia, Flandres, mais de xeito
especialmente grave co seu principal cliente, Portugal, cuxa fronteira estivo
pechada durante máis de tres décadas, debido á guerra coa que os Habsburgo
pretendían impedir a independencia do reino luso. As disposicións dos monarcas
hispánicos en contra da comercialización da madeira no reino, tamén contribuíron
a afondar a crise, de xeito que mediante a imposición da figura do "xuíz de
plantíos e devesas" a coroa reservábase os dereitos sobre as explotacións
forestais galegas para a construción de navíos de guerra mentres que os seus
habitantes chegaban a ser arrestados pola simple recollida de leña para quentar
os seus fogares tal e como denunciou a Xunta do Reino.

Á xa desfavorable política dos monarcas, uníronse tamén os efectos das pestes de
1568 e 1598 —nesta última con máis de 6.000 mortos só en Compostela—, así como
as malas colleitas de 1629 e 1648. Nun reino onde ademais a coroa, o clero e os
nobres posuían a maioría das terras, a consecuencia máis inmediata desta
depresión económica foi a emigración principalmente cara a Castela
—especialmente á capital madrileña—, que máis tarde se fixo extensiva a
Portugal, Andalucía e América, ben en traballos especializados como canteiros,
seitureiros, telleiros, ben en traballos de menor rango como criados ou
augadores. A emigración incidiu na imaxe que en Castela se tiña dos galegos,
popularizándose numerosos refráns e obras burlescas contra estes: "A gallego
pedidor, castellano tenedor", "Venga el gallego a segar, miserable jornalero,
que los hombres de Castilla tienen el trabajo a menos", "Una gallega me sirve, y
sirve como gallega".

Para desacreditar as reclamacións galegas, numerosos escritores da literatura
castelá do Siglo de Oro (tales como Quevedo, Luis de Góngora ou Lope de Vega)
participaron nunha campaña de deslexitimación do Reino de Galiza e os seus
habitantes o que supuxo un maior factor de confrontación Galiza-corte e que
desencadearía o desterro do VII conde de Lemos e talvez o seu asasinato en
Madrid no ano 1634.

A partir do reinado de Xoán II de Castela o Reino de Galiza deixa de ser chamado
ás Cortes e, aproximadamente, dende 1476 Zamora era a cidade encargada de falar
por el na asemblea da coroa de Castela. Mais dende 1518 as cidades e vilas
galegas comezaron a mobilizarse para recuperaren o seu voto lexítimo nas Cortes,
contradicindo os dirixentes galegos a potestade de Zamora de falar no nome do
Reino de Galiza.

A recuperación do voto en Cortes foi un obxectivo compartido polas oligarquías
urbanas e os magnates galegos. En 1520 o arcebispo de Santiago, Alonso de
Fonseca, o conde de Andradre e o de Benavente reclamárono durante a celebración
das Cortes de Santiago sen obteren resultado. Con todo, o compromiso das elites
galegas propiciou que o 4 de decembro de 1520, nobres e prelados do reino
reunidos na Asemblea de Melide, dirixida polo arcebispo de Santiago, Alonso III
de Fonseca, insistisen na reclamación ó emperador no tema do voto; porén, Carlos
I rexeitou dotar a Galiza de voto nas Cortes unha vez máis.

Un ano despois da negativa do emperador, as cidades galegas toman a iniciativa,
e no ano 1557 unha Xunta do Reino oferta 20 000 ducados polo que xa de por si
era un voto lexítimo nas Cortes. A aspiración seguiu a ser recollida por
sucesivas xuntas ata que no 1599 a Audiencia accedeu ó desexo das sete capitais
e convocounas para tratar en exclusiva o asunto. Dous comisionados encargáronse
de facer en Madrid as xestións pertinentes, mais as súas novas ofertas
pecuniarias foron rexeitadas.

Non obstante, dende 1621 apareceron as circunstancias precisas para o éxito da
aspiración do reino galego. A Monarquía necesitaba a cooperación política e
financeira dos seus reinos para soster o esforzo bélico (fin da Tregua dos Doce
Anos). A oligarquía urbana e a nobreza galega foron quen de aproveitar a
ocasión, e a pesar da resistencia de Zamora e o afán exclusivista das demais
cidades con voto en Cortes, a coroa sacrifica "a conveniencia política en aras
da necesidade militar", e no ano 1623 o Reino de Galiza recupera o voto, despois
—iso si— de pagar 100 000 ducados para construír unha escuadra que defendera as
súas propias costas. A influencia de Diego Sarmiento de Acuña, conde de
Gondomar, foi decisiva para recuperar o voto, e que Filipe IV fixera mercede de
tal o 13 de outubro de 1623. A Xunta de 1621, a proposta do marqués de Cerralbo,
gobernador do Reino, ofreceu os 100 000 ducados e ó conceder o voto en 1623 os
procuradores galegos, conde de Salvaterra e D. Antonio de Castro e Andrade,
asistiron ás Cortes convocadas para o 18 de marzo dese ano. Ámbolos dous foron
nomeados por Frei Antonio de Soutomaior e o conde de Gondomar, os cales xogaron
un relevante papel na obtención do voto. Desta maneira, o reino recuperaba un
dereito de seu que durante 150 anos lle fora despoxado.

Morto sen herdeiro Carlos II de Habsburgo en 1700, estalou unha guerra entre
quen apoiaban o francés Filipe V de Borbón como sucesor (principalmente a coroa
de Castela e Francia) e os que apoiaban o arquiduque austríaco Carlos VI de
Habsburgo (a coroa de Aragón, Inglaterra e Holanda entre outros). En realidade a
loita entre estes dous pretendentes reais supuña na práctica, a loita entre dúas
concepcións políticas: o centralismo absolutista —de corte francés— representado
por Filipe V de Borbón e o federalismo monárquico de Carlos VI de Habsburgo.
Nesta longa guerra peninsular (1701-1714) entre as coroas de coroa de Castela e
Aragón, o Reino de Galiza non puido dispor dunha política propia ó estar desde
1486 ferreamente controlado por Castela, polo que as tropas e prazas galegas
tiveron que servir o pretendente apoiado pola coroa castelá, é dicir a Filipe V
de Borbón que gañou finalmente 1714.

Desde o punto de vista político, o resultado de tal contenda bélica foi a
instauración dunha monarquía que asentándose na corte castelá, desenvolveu unha
política caracteristicamente uniformadora, e que tivo a súa máxima expresión nos
Decretos de Nueva Planta (1707-1716) que tiñan por obxecto castigar á coroa de
Aragón, eliminando os seus órganos de autogoberno e impoñendo unha Audiencia
—como acontecera 200 anos antes no Reino de Galiza. Suprimíndose as antigas
coroas, Castela e Aragón, en 1715, creábase a coroa de España que rexida
unicamente por órganos de goberno casteláns, especialmente polo Consello de
Castela. Por outra parte os Borbóns instauran o modelo francés de intendencias
provinciais sobre os seus territorios, asumindo o Reino de Galiza unha
Intendencia, e estando baixo o mando dun capitán xeneral.

Neste período o Reino de Galiza adquiriu un gran valor estratéxico dentro dos
ambiciosos plans, políticos, económicos e militares dos Borbóns. Aproveitando o
remate da guerra de Flandres e Portugal e o tratado de Utrecht (1712-1714) unhas
das primeiras medidas foi a creación dun grandioso arsenal na vila mariñeira de
Ferrol en 1749 co que despois dos ataques británicos de 1743 e 1745, pretendíase
garantir entre outras cousas o rentabilísimo negocio que para a coroa supuña o
comercio coas Américas (Novo México, Rio de la Plata etc.) e que pola situación
contribuiu ó crecemento de cidades portuarias como Vigo e A Coruña.

Paralelamente a partir de 1750, comezou a ser Galiza obxectivo de gran número de
fomentadores, cataláns maiormente, que introduciron a técnica do salgado e
prensado de sardiña, produto que se enviaba a Castela e ó Levante, e que
parcialmente supuxo o despegue da industria pesqueira galega, non exenta de gran
controversia debido ós abusos que recibían os mariñeiros e que os levaron a
importantes disputas cara a 1775. En termos xerais a fisonomía demográfica e
urbana do reino mudou excepcionalmente neste século de grandes avances técnicos,
o uso xeralizado da pataca tamén tivo grande importancia desde 1785.

No século XVIII, o Reino de Galiza, coma o resto da Europa, veu xurdir un
movemento que representou un novo interese polas ideas empíricas na filosofía,
na política económica, nas ciencias como a física, a química ou a bioloxía e que
se coñece co nome de Ilustración. Neste contexto comezou un proceso de
construción e recuperación da conciencia da personalidade histórica, cultural e
económica do Reino de Galiza da man dos ilustrados galegos, persoeiros de letras
que entendían a Galiza como unha sociedade diferenciada e como reino con
necesidades específicas.

Na gran tarefa de modernizar o reino, de aproveitar os seus recursos humanos e
naturais, tiveron un destacado papel as sociedades e academias galegas, tales
como Academia de Agricultura del Reino de Galicia (inaugurada o 20 de xaneiro de
1765), a Sociedad Económica de Amigos del país del reino de Galicia (15 de
febreiro de 1784) ou as Sociedades de Amigos do país de Santiago (1784) e Lugo
(1785), así como ambiciosas prospostas como o Real Montepío de Pescadores del
reino de Galicia (1775). Os ilustrados foron os primeiros en denunciar as
penurias do reino, a maior parte delas derivadas da negativa política que nel
levaron a cabo o Reis Católicos e os Habsburgo, de xeito que se denunciou o
estado das vías de comunicación, as importacións innecesarias, a masiva
emigración, as políticas de aculturización lingüística e en definitiva a
marxinación económica do reino, conseguindo con elas éxitos como a constitución
na Coruña do Consulado Marítimo e Terrestre habilitándose a cidade para
comerciar coas colonias americanas.

Pola súa enorme contribución á lingua e cultura do reino destacan dous
eclesiásticos, Benito Xerónimo Feijoo e Montenegro e Martín Sarmiento: o
primeiro denunciou antes ca ninguén a miseria de sector campesiño galego
propoñendo cambios na administración do reino; o segundo, con amplos
coñecementos de botánica, medicina natural e arquivística, dedicouse á filoloxía
—Catálogo de voces y frases de la lengua gallega (1745-1755)—, sendo un aférrimo
defensor do galego (idioma do reino), erguendo a voz contra aqueles que trataban
de desprestixialo. No eido económico destacan, entre outros, aristócratas
(fidalgos) tales como José Cornide Saavedra, Pedro Antonio Sánchez ou Lucas
Labrada, ecleciásticos como Francisco de Castro e comerciantes como Antonio
Raimundo Ibáñez, ós que se deben numerosas obras de vital importancia no
desenvolvemento económico tales como Memoria sobre la pesca de la sardina en las
costas de Galicia (1774) e a Descripción económica del Reino de Galicia (1804).

Co obxectivo de impedir que a revolución francesa (1789) e o republicanismo se
espallaran por toda a Europa monárquica, as potencias occidentais (Reino Unido,
Prusia e Austria entre outras) declararon a guerra a Francia no ano 1792
motivando con isto o maior conflito bélico de Europa previo á Primeira Guerra
Mundial, denominado como as guerras napoleónicas que durou entre os anos
1803-1815.

A priori esta situación de guerra, non afectou de cheo ó Reino de Galiza —polo
menos desde un primeiro momento— dada a connivencia e tradicional bo
entendemento entre os Borbóns —que rexían a coroa española— e Francia. A
estreita relación entre Napoleón Bonaparte e Carlos IV de Borbón chegou a tomar
forma en varios tratados secretos coma os de San Ildefonso (1796), Aranjuez
(1801) e Fontainebleau (1807). Con esta última alianza, asinada o 27 de outubro
de 1807, Francia e a coroa española acordaban invadir Portugal e repartirse o
reino veciño en 3 zonas, para o que as autoridades españolas terían que permitir
a entrada de 65.000 soldados franceses que irían tomar Lisboa.

Selado o pacto, o 9 de febreiro de 1808, comandadas polo xeneral Guillaume
Philibert Duhesme os exércitos napoleónicos cruzaron os Pireneos e comezaron a
controlar gran número de localidades na península, actos de grande
impopularidade que remataron co destronamento de Carlos IV e o seu valido Godoy
o 8 de marzo de 1808 por parte do seu fillo Fernando VII e os seus partidarios.
Carlos IV púxose baixo a protección de Napoleón, e este á súa vez concertou unha
cita con Fernando VII en Bayonne a principios de maio do mesmo ano, co gallo de
reconciliar a ambos e atopar unha saída ó conflito. Porén, as esperanzas de
Fernando VII de recibir o respaldo de Napoleón fracasan, e o xeneral corso logra
avidamente que ambos os monarcas —pai e fillo— renuncien o trono en favor seu a
cambio dunha suntuosa fortuna. Inxenuamente cativo de Napoleón, Fernando VII
vese obrigado a ceder o trono, que pasou finalmente ó irmán do emperador, Xosé I
Bonaparte, o 4 de xuño de 1808.

Aínda que presentada como unha sucesión legal, as Xuntas do Reino de Galicia
negábanse a obedecer os ditames do goberno colaboracionista de Madrid, e
preparándose para a guerra contra Napelón, declarábase soberana a comezos de
xuño: Determinou a Xunta, despois do máis detido exame, resolver e declararse
por Suprema e Gobernativa no Reino de Galicia (...) o cal se noticia ás
ciudades, advertíndoas que non obedezan as ordes que se lles comuniquen polo
goberno actual de Madrid. Organizada primeiramente na Coruña, o Reino de Galiza
mediante a súa Xunta Suprema, estableceuse como órgano soberano de goberno, que
adquiriu por si mesma absolutas competencias como nunca antes tivera na Idade
Moderna; lexislativas, executivas, fiscais, diplomáticas e militares. Isto
permitiu ó reino, contar cun exército propio e unha diplomacia internacional que
lograba unha alianza militar co Imperio británico en xuño do mesmo ano, do mesmo
xeito establecía contactos con Portugal e outros territorios parcialmente baixo
dominio francés.

Os acontecementos bélicos permitiron ó Reino de Galiza verse libre de ocupación
francesa ata que finais do ano 1808, Napoleón cruzaba en persoa os Pireneos ó
mando de 200.000 soldados (a chamada Grande Armée) enviando a Galiza unha parte
dese exército (53 000 homes) baixo o mando dos xenerais Jean-de-Dieu Soult e
Michel Ney que penetraron no reino hostigando ás tropas británicas ó mando do
xeneral escocés Sir John Moore —que se retiraban á Coruña—. Axiña e sen apenas
derramamento de sangue, capitularon varias cidades galegas: Lugo (9 de xaneiro
de 1809), Betanzos (día 11), Compostela (día 17), A Coruña (día 19, tras a
batalla de Elviña), Ourense (día 20), Pontevedra e Ferrol (día 26).

Aparentemente conquistada Galiza e coas tropas de Soult de camiño a Portugal, a
Xunta Suprema estableceuse en Lobeira comezando a reorganizar o exército galego,
creando milicias e rexementos por todo o reino e hostingando ás tropas de Michel
Ney. En cuestión de semanas o exército galego apoiado polo marqués de la Romana,
ó mando de Cachamuíña, Paulo Morillo e outros altos mandos emprendian unha
vitoriosa campaña bélica que os levaría a liberar Vigo o 28 de marzo de 1809 e
Tui o 27 de abril. A vitoria dos rexementos galegos sobre as tropas de Michel
Ney en Ponte Sampaio o 9 de xuño de 1809, obrigaría finalmente os franceses a
abandonar o reino en xullo do mesmo ano. En apenas seis meses, o Reino de Galiza
convertíase no primeiro reino de Europa que conseguira expulsar ás forzas de
Napoleón, as tropas galegas pasaban a ser símbolo de resistencia e coraxe na
guerra, tal como exemplificaron as loubanzas do duque de Wellington:

Libre de ocupación francesa desde xuño de 1809, o Reino de Galiza víase a
comezos do século, pouco tempo despois, atacado por outra ameaza ben distinta, o
liberalismo español. Aínda que opostos á ocupación napoleónica e o espallamento
revolucionario de Francia, paradoxalmente os liberais españois adoptaron para si
as liñas mestras do programa xacobino francés: burocracia centralizada, mercado
interior, fiscalidade común, creación de departamentos administrativos e
homoxeneización xurídica, lingüística e cultural.

Adoptado o esquema xacobino, o liberalismo español propoñía suprimir toda
identidade dos reinos históricos como Galiza, que no seu ideario obstaculizaban
esta uniformización "moderna" na construción dunha "nación española, única e
indivisible" a ambas as beiras do Atlántico. Desta maneira, todo o poder debía
ser centralizado en Madrid (Castela), e o idioma e leis castelás substituísen ó
resto de leis e idiomas vixentes na coroa.

Coa Constitución de Cádiz, asinada en 1812, os liberais conseguiron impoñer as
súas teses centralistas, abríndose un período de disolución de todo
particularismo que remataría coa eliminación do Reino de Galiza en 1833.

No período previo a 1833, o Reino de Galiza perdeu todas as atribucións
políticas, económicas, militares e diplomáticas, que poucos anos antes lle
permitiran repeler os exércitos napoleónicos. Despois de rexeitar todas as
peticións da Xunta do Reino de Galiza, por manter unha única xurisdición, a
corte de Madrid asinaba despois de varios proxectos a división do reino en catro
xurisdicións/provincias: A Coruña, Lugo, Ourense e Pontevedra de acordo coa
división territorial proxectada por Javier de Burgos. O 30 de novembro de 1833,
Galiza perdía a súa condición de reino, dividido en meras provincias, pasando a
formar parte do acabado de crear "reino de España".

Non obstante, este férreo proceso centralista creou en Galiza unha forte
reacción política e social, foi o chamado “provincialismo”, que esixía a
devolución dunha entidade política para Galiza así como a recuperación dun
goberno que acabara co colonialismo de España —segundo os provincialistas.

Neste clima estalou unha sublevación militar en Lugo o 2 de abril de 1846 á que
se adheriron importantes provincialistas galegos como Antolín Faraldo, que tres
anos antes puxera sobre a mesa o debate da independencia de Galiza. Contrarios ó
goberno de Ramón Narváez y Campos, os sublevados esixiron, entre outras, a
reinstauración do Reino de Galiza, rebelándose contra a Corte de Madrid e
convocando na mesma capital galega un 15 de abril de 1846, a Xunta Superior do
Reino de Galiza.

A Revolución de 1846 estendeuse desde Lugo ata Compostela, Vigo e Pontevedra,
sendo coñecida en Madrid co nome de Revolución Gallega. Despois de que os
sublevados comandados por Miguel Solís —capitán xeneral de Galiza— derrotaran ás
tropas do xeneral Francisco Puig Samper (13 de abril), os acontecementos
mudaron, chegando de Madrid as tropas gobernamentais ó mando do xeneral José
Gutiérrez de la Concha. Tan só dez días despois, tiña lugar a batalla de
Cacheiras (23 de abril) onde os insurrectos galegos foron esmagados polas tropas
de La Concha. Fuxidos algúns, os capturados foron fusilados en Carral por temor
a unha insurrección popular na Coruña a favor dos revolucionarios. Dese xeito
remataba a Revolución galega, mais o provincialismo espallábase por todo o país,
e os fusilados foron honrados e recordados como "os Mártires de Carral". As
proclamas de Antolín Faraldo, dunha profunda perspectiva histórica, marcaron o
comezo das reivindicacións políticas da Galiza contemporánea:

O costume de pintar formas heráldicas nos escudos de guerra, forxouse en Europa
nos campos de batalla, non antes das décadas centrais do século XII, debido a
unha confluencia de circunstancias de natureza moi diversa; unha delas foi a
necesidade de diferenciar o aliado e o adversario na batalla, pois a difusión do
casco con nasal, impedía tal, ocultando parcialmente o rostro dos combatentes,
mais tamén debido ó gran valor ornamental dos escudos decorados con cores vivas,
nítidas e alternadas, no contexto do que foi a sociedade cabaleiresca.

Un dos primeiros reis europeos en facer uso deste sinal heráldico foi o galego
Afonso VII, o Emperador, quen a comezos do século XII comeza timidamente a
empregar o león púrpura conforme o seu vello simbolismo, o leo fortis (o forte
león que simbolizaba a potencia e primacía do monarca), desenvolvéndose co seu
fillo Fernando II e reafirmándose por fin en termos propiamente heráldicos con
Afonso IX.

Este novo símbolo que fora adoptado polos seus herdeiros, monarcas de Galiza e
León, non pasou así e todo a representar unicamente o Reino de Galiza, senón a
ambos os reinos, pois era en ambos que os reis exercían o seu goberno, como se
dunha unidade se tratase, sendo Compostela a cabeza cultural e relixiosa mentres
que a cidade de León era a política e militar. A unión persoal que os reinos de
Castela-Toledo e Galiza-León comezaron a manter dende o século XIII non
propiciou de ningunha forma que os reinos de Galiza e León deixasen de compartir
o símbolo dos seus propios reis, así trala usurpación do castelán Fernando III,
o leo fortis púrpura seguirá a ser o emblema que apareza no SEYELLO DA IRMANDADE
DOS REINOS DE LEON E GALICIA, e formará dende entón parte do cuartelado que os
reis empreguen, xa dende Castela.

Paralelamente ó proceso de desenvolvemento e consolidación dos emblemas reais
europeos, nacían a finais do século XIII as primeiras compilacións dos mesmos,
os armoriais, onde aparecían unha relación de reinos e das respectivas armas
empregadas. No caso de Galiza, a antigüidade e proxección da que durante séculos
gozou o reino e os seus reis, levou a que a súa representación heráldica fose
ineludible en calquera armorial temperán (non así os máis recentes reinos de
Castela e León), non obstante a inexistencia dunhas armas exclusivas de Galiza
nese momento orixinou un baleiro que os heraldistas salvaron asignándolle unhas
armas parlantes, é dicir a identificación simbólica coa fonética.

Foi o armorial inglés coñecido como Segar’s Roll, realizado no ano 1282, o
primeiro que asignou ó rei ('roy de Galyce) e Reino de Galiza un símbolo, o
cáliz, debido á ecuación fonética Galyce (Galiza) e calice (cáliz) que se dá na
lingua anglonormanda. A partir de entón os diferentes armoriais europeos
comezaron a asignar o cáliz como emblema do reino, ata que a mediados do século
XV, este símbolo chegou a territorio galego, onde será axiña aceptado.
Conseguintemente o antigo león púrpura perdía o carácter representativo da
antiga monarquía galaico-leonesa en favor do seu máis coñecido carácter
parlante, sendo adoptado en exclusiva polo reino de León a partir do mesmo
século.

Os séculos posteriores definirían esteticamente as armas heráldicas, copón
dourado en campo azur nun principio, e ó que paseniñamente se irán sumando
cruces, o cáliz ou copón converterase nunha copa eucarística, cambiando a cor de
fondo dependendo do contexto de uso e engadindo o restante o lema Hoc, hic,
misterium firmiter profitemur.

Cómpre salientar que por ignorar ata o máis substancial dos procesos que quedan
enunciados, non foron poucos os autores que ó longo do tempo creron erroneamente
que o emblema heráldico galego tivera unha orixe remota, indeterminada, ou
simplemente que con anterioridade puidera haber outros de carácter semellante e
idéntica significación. Algúns historiadores dos séculos XVI e XVII, por
exemplo, puxeron en circulación fabulosas invencións, como a do tantas veces
repetido "dragón verde en campo de dourado", que o cronista portugués Rodrigo
Mendes Silva atribuíu ós reis suevos de Galiza.

Dende o século I d. C. ó XII o latín desempeñou en toda a antiga Gallaecia, e
polo tanto tamén no territorio estritamente galego ou occidental o papel máis
correspondente ó que hoxe chamaríamos "lingua oficial", pois esta era a lingua
utilizada nos textos escritos, tanto de carácter documental como literario.

Non obstante, como aconteceu noutras partes conquistadas tardiamente polo
Imperio Romano, na Gallaecia antiga só as elites político-relixiosas que
dispoñían dun poder económico abondo puideron permitirse adoptar costumes e
lingua romanas, en canto que a maioría da poboación galaica, eminentemente rural
e afastada dos centros de poder, continuou a manter os seus costumes, relixión e
lingua. Esta situación non debeu de mudar significativamente ata a chegada de
diferentes pobos no século V.

Sen datos lingüísticos concretos para o reino establecido na Gallaecia no
período comprendido entre o séculos V e VIII, todo fai supor ós autores que
coexistiron varias linguas nese momento. Por unha parte, o latín, con carácter
oficial que mantería a súa condición de lingua franca ata finais da Idade Media,
e por outra parte o conxunto de linguas maioritariamente faladas pola poboación
que presumiblemente serían: o galaico antigo (lingua prerromana, de posible
orixe celta, diferentes dialectos xermánicos por xente de orixe sueva ou
visigoda chegados no século V, e en menor proporción a lingua britana, falada
unicamente no territorio correspondente á diocese Britoniense.

Porén, será o latín vulgar falado polas elites galaicas romanizadas o que vai
evolucionar nun protogalego impoñéndose paseniñamente ás demais linguas e
afianzando a súa posición de lingua romance ou romanço, seguramente falado polas
clases altas do reino galego dende o século X como amosa o historiador castelán
Prudencio de Sandoval na súa obra Historia de los cinco reyes redactada no ano
1615, onde lembra o dorido pranto romancesco de Afonso VI pola perda do seu
fillo Sancho na batalla de Uclés no ano 1108, asignando ó monarca o uso da
lingua galega:

É pois na primeira metade do XIII cando o latín comeza a ser desprazado na
escrita e aparecen os primeiros documentos en lingua galega ou romance galego de
carácter oficial no Reino de Galiza. O máis antigo en do que temos novas é o
"Foro do bo burgo de Castro Caldelas" dado en Allariz no mes de abril de 1228,
durante reinado de Afonso VIII, rei de León e Galiza. Foi na Chancelería real
deste mesmo rei, o derradeiro rei privativo de Galiza e León, onde se produciu
este privilexio rodado, o que pon de relevo o uso solemne que chegou a acadar a
lingua galega, estendéndose o seu uso na segunda metade dese século e
xeneralizándose no século XIV.

Así, o galego foi a partir do século XIII a lingua normal e "oficial" entre os
habitantes do Reino de Galiza. Con todo, á morte de Afonso VIII, os reinos de
Galiza e León, son finalmente gobernados polo rei de Castela, Fernando III de
Castela, quen xa no ano 1250 se dirixe ós composteláns en castelán. Afonso X,
alcumado "o Sabio", poeta prolífico en galego, que reina desde 1252 a 1284,
consagra definitivamente o uso do castelán como lingua oficial da súa corte,
utilizando en exclusiva esta lingua na súa relación coas cidades e vilas do
Reino de Galiza.

Os reis sucesivos consolidan o castelán como lingua para todos os usos dos seus
reinos, inclusive para as relacións coa Igrexa, o que provoca que aínda sendo
practicamente unilingües en galego os documentos orixinarios do Reino de Galiza,
comecen a chegar pouco a pouco documentos en castelán emanados directamente da
Chancelaría Real en Castela, aínda que a súa presenza fose mínima con relación ó
galego ata séculos despois. Tamén se constata que a Igrexa comeza a facer uso
público do galego no Reino de Galiza a inicios do XIV, xeneralizándoo durante a
segunda metade do mesmo tanto en asuntos internos como na relación con outras
institucións ou con particulares; a pesar da forte presenza do latín na vida da
Igrexa, rexístrase o uso do galego en numerosas actas dos sínodos das dioceses
de Mondoñedo, Ourense ou Santiago durante os séculos XIV e XV, regulándose tamén
en galego as cuestións e actos de culto.

Porén, como consecuencia da derrota de Pedro I de Castela, apoiado pola nobreza
galega, fronte ó seu irmán Henrique II de Trastámara, entra no século XIV no
Reino de Galiza unha aristocracia castelá acompañada da súa correspondente
corte, traendo tamén consigo o castelán, que ata entón só se empregara en
documentos enviados dende a corte de Castela a partir do reinado de Fernando
III.

Este núcleo nobiliario foráneo a Galiza, que se instala co seu séquito no
obxectivo de castigar á nobreza galega contraria a Henrique II, substitúe
principalmente nos cargos importantes a persoas galegas por outras de fóra. Isto
constituíu o primeiro foco diglósico no Reino de Galiza, pois os escribas
redactaban en lingua galega se eran orixinarios do reino, e en lingua castelá se
eran estranxeiros neste. Se ben é certo que estes últimos serían minoría en
Galiza ata o século XV, pois ademais da utilización do galego en todo tipo de
documentación privada, este tamén foi empregado polos organismos civís
libremente conformados polos cidadáns, principalmente concellos e gremios, así
como pola Igrexa nas catedrais, conventos, mosteiros etc.

A penetración decisiva do castelán no Reino de Galiza verase incrementada coa
vitoria, a fins do século XV, de Isabel a Católica na loita polo trono da coroa
de Castela que mantivo con Xoana, esta última apoiada maioritariamente pola
nobreza galega que a defendía como lexítima herdeira. Baixo o reinado dos Reis
Católicos consúmase a imposición definitiva da escrita en castelán no Reino de
Galiza e a partir de 1480 os escribáns públicos galegos han de ser examinados
polo Real Consejo en Toledo, mudando os seus formularios galegos polos
casteláns, factor determinante para a desaparición do galego da escrita e que
tacitamente vén supor a supresión do carácter oficial de que ata entón na
práctica gozaba o galego. É a carencia dunha forte burguesía autóctona e
independente o factor determinante que explica o desprestixio e a perda de
funcións da lingua galega, en favor do establecemento do castelán como lingua
oficial no reino. A este período lingüístico coñéceselle como os Séculos
Escuros. O castelán pois, será a lingua que dende o século XVI ata a
desaparición formal no reino galego no ano 1833 que se empregue nos documentos e
actos con carácter oficial, e o galego a lingua que de facto se empregue polos
seus habitantes.

O Reino de Galiza posuíu na Idade Media unha gran proxección cara a Europa, non
só no tocante á lingua, a meirande en termos de relevancia da lírica de toda
Europa tras o occitano, senón tamén por ser un centro de cristiandade e máis
pola súa delongada historia, o que lle outorgou unha posición prioritaria entre
todos os reinos peninsulares de maneira singular. Dentro desta proxección cómpre
salientar o libro de gravados coñecido como O romance de Ponthus e Sidoine,
escrito en Francia no século XIV, testemuña de excepción que dá boa conta do
interese que espertaba o Reino de Galiza, no cal se contan as fazañas do
príncipe galego Ponthus.

A historia do príncipe Ponthus comeza coa invasión do rei musulmán Broada, fillo
dun poderoso sultán, quen desembarca na Coruña cun exército de 30.000 homes,
onde vence o rei de Galiza, chamado Thibour. Entre tanto, un nobre da corte
logra salvar trece cabaleiros, amais do herdeiro maior Ponthus, que se exilian
no Reino de Bretaña, onde haberán ficar durante tres anos. Certo día, Ponthus é
levado á corte do rei de Bretaña, onde coñece á princesa, e namoran. Ó pouco, os
musulmáns atacan os territorios bretóns, mais Ponthus logra unha vitoria
definitiva salvando o reino de Bretaña, polo que o rei o nomea condestable; non
obstante, é calumniado polo cabaleiro Gannelet, e decide ir vivir á fraga de
Brocéliande. Tempo despois, as argalladas de Gannelet fan que Ponthus viaxe ó
Reino de Inglaterra, onde consegue non só conciliar a paz entre os reis de
Irlanda e Inglaterra, senón que el mesmo salva o reino dun ataque musulmán.
Sabedor do amor que Sidoine aínda profesaba por el, marcha desde Londres a
Bretaña a desposarse con ela e consegue xuntar unha poderosa frota de bretóns,
normandos e franceses, que atacan de forma coordinada o exército musulmán
localizado na Coruña, onde caen derrotados xunto co seu rei Broada. Recuperado o
trono de Galiza, e libre de ocupación, Ponthus reencóntrase coa súa nai, a raíña
galega, e co seu tío o conde de Asturias. Finalmente, Ponthus e Sidoine son
coroados reis de Galiza e de Bretaña.

A historia de Ponthus e Sidoine foi amplamente lida pola nobreza europea, nos
séculos XV e XVI, non faltando nas importantes bibliotecas de aristócratas
bretóns e franceses, como por exemplo na de Carlota de Savoia, esposa do rei
Luís XI de Francia.

Coa creación do Estado Liberal Español a comezos do século XIX, comeza a se
forxar na época de Isabel II un proceso político-ideolóxico dirixido a
xustificar por medio dunha longuísima secuencia histórica a necesidade divina da
creación política do Estado español e a establecer un arquetipo historiográfico
español de rigorosa aplicación en todos os períodos históricos, pautas políticas
desenvolvidas polo nacionalismo español e estudadas por autores contemporáneos
tales como J.S. Pérez, Imman Fox, T. Elorriaga ou P. Cirujano.

A ausencia dunha historia que respondera ás esixencias
ideolóxico-historiográficas do novo Estado-nación España, foi salvada polo
ambicioso proxecto editorial de Modesto Lafuente, Historia General de España,
emprendido no ano 1850 e que aspiraba a ser a primeira historia nacional
española, establecendo os alicerces nos que posteriormente se asentarían gran
parte da historiografía española.

Axiña e coincidindo co inicio das hostilidades bélicas con Marrocos na metade do
século XIX, comezouse a colocar as pedras angulares da historiografía
tradicional española; os visigodos, a Reconquista e o suposto papel
preponderante do Reino de Castela. Con isto pretendíase dotar á nación española
dunha aura divina, Se algunha porción do globo parece feita para ser habitada
por un pobo reunido en corpo de nación, este país é a España, concedendo ós
visigodos unha especial atención Serán estes [suevos e outros] os pobos
destinados a herdar esta rica e fértil provincia? Non, nin España o merece, nin
Deus o permite. Uns e outros serán arroxados por un pobo menos indigno que eles
de ocupar este chan privilexiado, os visigodos.

A xeración do 98 marcada fortemente polo nacionalismo español debido á perda das
colonias de ultramar, non só herdaría os novos postulados historicistas, senón
que afondaría na súa estela, proxectando o seu castelanismo no terreo
historiográfico, por obra de Menéndez Pidal, creador do Centro de Estudios
Históricos en 1910. Baixo a súa dirección emprendíase en 1935 a publicación da
enciclopedia Historia de España, onde aqueles arquetipos da
Reconquista-Repoboación, loita contra o islam e papel sobranceiro de Castela
cobran plena carta de natureza, Crise gravísima da invasión árabe (...) nación
invadida pasaxeiramente polos sarracenos, ensalzando a figura do fidalgo
castelán o Cid como heroe da nación española, e excelente cristián, campeador da
fe e da independencia nacional, aínda cando o Estado-nación español tardaría
máis de 700 anos en formarse.

A consolidación desta ideoloxía historicista formada polo nacionalismo español
chegaría ó seu maior grao co triunfo da ultradereita no ano 1936, establecéndose
de xeito oficial durante a ditadura de Francisco Franco (1939-1975) e
revestíndoa ideoloxicamente autores afíns á ditadura como o falanxista Pérez de
Urbel, José Antonio Maravall e Salvador de Moxó entre outros, e incluso
destacadas personalidades do exilio republicano, sobresaíndo de xeito
fundamental a figura de Claudio Sánchez Albornoz, consolidador definitivo da
historia nacional; Consagrei moitas horas (...) á historia do derradeiro século
do reino godo e á súa triste caída: intre decisivo para o pasado da miña patria.
A caída do réxime ditatorial non afectou ás sólidas bases ideolóxicas da chamada
historia oficial, servindo esta como base argumentativa tradicional dunha parte
importante da historiografía comtemporánea española igualmente nacionalista;
aqueles españois (...) subxugados pola morisma (...), conservaron a relixión, o
espírito nacional, lustre para a nosa nación.



https://gl.wikipedia.org/wiki/India

A India (en hindi: Bharat), oficialmente a República da India (Bharat Ganrajya),
é un estado situado en Asia Meridional. É o sétimo país do mundo en superficie,
o segundo máis poboado e a democracia máis poboada do mundo con máis de 1,2
miles de millóns de habitantes. Rodeado polo océano Índico ao sur, o mar de
Arabia ao suroeste e a baía de Bengala ao sueste, a India conta cunha costa de
7.517 km de extensión. Comparte fronteiras con Paquistán ao oeste;[nota 2] a
China, o Nepal e Bután ao nordés; e Myanmar e Bangladesh ao leste. O Goberno da
India tamén considera que comparte fronteiras con Afganistán, xa que considera
toda Caxemira como parte do seu territorio, porén existe controversia ao
respecto e a propia parte da fronteira afgá está controlada polo Estado de
Paquistán. No océano Índico, a India atópase nas proximidades de Sri Lanka e as
Maldivas, ademais as Illas Andaman e Nicobar comparten fronteira marítima con
Tailandia e Indonesia. A súa capital é a cidade de Nova Delhi.

Orixe da civilización do Val do Indo e rexión de históricas rutas comerciais e
vastos imperios, o subcontinente indio foi sempre identificado pola súa riqueza
comercial e cultural ó longo da súa extensa historia. Catro relixións de
carácter global naceron neste territorio: o hinduísmo, o budismo, o xainismo e o
sikhismo, ademais no primeiro milenio (EC) chegaron o xudaísmo, o zoroastrismo,
o cristianismo e o islam, o que contribuíu á formación da diversa cultura da
rexión. Gradualmente incorporada e posta baixo administración da Compañía
Británica das Indias Orientais desde comezos do século XVIII e directamente
administrada polo Reino Unido desde mediados do XIX, a India converteuse nun
Estado independente en 1947 despois da loita pola independencia marcada pola
resistencia non violenta liderada por Mahatma Gandhi.

A economía india é a décima do mundo polo seu PIB nominal e a terceira pola
paridade de poder adquisitivo. A raíz das reformas económicas baseadas na
economía de mercado en 1991, a India converteuse nunha das grandes economías de
máis rápido crecemento, sendo considerado un país recentemente industrializado.
Porén, segue a facer fronte aos desafíos da pobreza, a corrupción, a
malnutrición, a desaxeitada sanidade pública e o terrorismo. A nivel militar, é
un Estado posuidor de armas nucleares e está considerado unha potencia rexional,
tendo ademais o terceiro exercito con máis tropas do mundo e sendo o oitavo en
gasto militar. A nivel político é unha república constitucional federal
gobernada baixo un sistema parlamentario consistente en 28 estados e 7
territorios da unión. A India é unha sociedade plural, plurilingüística e
multi-étnica. É, ademais, fogar dunha gran diversidade de vida silvestre e
espazos naturais protexidos.

O nome India deriva de Indus, que á súa vez deriva da palabra Hinduš, en persa
antigo. Do sánscrito Sindhu, a denominación local histórica para o río Indo. Os
gregos clásicos referíanse aos indios como Indoi (Ινδοί), pobos do Indo.

A Constitución da India e o uso común en varias linguas indias igualmente
recoñecen Bharat como nome oficial de igual status. É unha modernización do nome
histórico Bharatavarsha, que gañou apoios dende o século XIX ata os nosos días
como un nome nativo da India. Os estudosos cren que o nome débese á tribo védica
dos Bharatas no Punjab no segundo milenio antes de Cristo. Con todo,
tradicionalmente, está asociado co reinado do lendario emperador Bharata.
Gaṇarājya (literalmente, Estado da xente) é o termo sánscrito/hindi para
"república" que se remonta a tempos antigos.

Indostán, que é a palabra persa para a “terra dos hindús” e historicamente
referida ao norte da India, é tamén empregada ocasionalmente como sinónimo para
toda a India. Este nome da India data do terceiro século antes de Cristo e foi
introducida polos mogois e foi amplamente empregado dende aquela. O seu
significado varía, referíndose a unha rexión que comprende o norte da India e
Paquistán, ou a India na súa totalidade.

Os principais símbolos nacionais do país son a súa bandeira, o seu emblema e o
seu himno. A India conta tamén con outros símbolos nacionais como a canción
Vande Mataram (composta en sánscrito por Bankimchandra Chatterji e que ten o
mesmo status que o himno nacional) ou varias especies de animais significativas
do país. Amais dos símbolos nacionais, cada estado e territorio da unión ten os
seus propios símbolos. Amais da bandeira, o emblema, o himno e a canción
nacional, a India posúe diversos símbolos nacionais:

Os primeiros restos de humanos anatomicamente modernos encontrados en Asia
Meridional datan de hai aproximadamente 30.000 anos. Encontráronse sitios
arqueolóxicos con arte rupestre do período Mesolítico en moitas partes do
subcontinente indio, como nos abrigos na Rocha de Bhimbetka, en Madhya Pradesh.
Por volta do 7.000 a. C. apareceron os primeiros asentamentos neolíticos no
subcontinente en lugares como Mehrgarh e outros no Paquistán occidental. Estes
lugares gradualmente desenvolveron a civilización do Val do Indo, a primeira
cultura urbana da Asia Meridional. Centrada en torno a cidades como
Mohenjo-daro, Harappa, Dholavira e Kalibangan, e contando con variadas formas de
subsistencia, a cultura desenvolveu unha produción robusta de artesanía e un
amplo comercio.

Durante o período de 2000-500 a. C., culturas de moitas rexións do subcontinente
fixeron a transición do Calcolítico á Idade do Ferro. Os Vedas, as escrituras
máis antigas do hinduísmo, foron compostos durante ese período e os
historiadores teñen conectado os textos á cultura védica, localizada na rexión
do Punjab e na planicie Indo-Ganxética. A maioría dos historiadores tamén
considera que este período abrangueu varias ondas migratorias indoarias no
subcontinente, de norte a oeste. O sistema de castas, que creou unha xerarquía
de sacerdotes, guerreiros e campesiños libres, mais excluíu aos pobos indíxenas
ao cualificar as súas ocupacións como "impuras", xurdiu durante este período.
Sobre a meseta do Decán, as evidencias arqueolóxicas deste período suxiren a
existencia dun estrato patriarcal de organización política. No sur da India, a
progresión cara á vida sedentaria apréciase polo gran número de monumentos
megalíticos que datan deste período, así como por vestixios de agricultura,
tanques de irrigación e de tradicións de artesanía.

No período védico, por volta do século V a. C., as pequenas tribos da planicie
do Ganxes e de rexións do noroeste consolidáranse en 16 grandes oligarquías e
monarquías que eran coñecidas como os mahajanapadas. A urbanización crecente e
as ortodoxias desta época tamén crearon os movementos de reforma relixiosa do
budismo e do xainismo, os cales se tornarían relixións independentes. O budismo,
con base nas ensinanzas de Siddhartha Gautama, atraeu seguidores de todas as
clases sociais, con excepción da clase media; as narracións da vida de Buda
foron fundamentais para o inicio do rexistro da historia india. O xainismo
conseguiu gran prominencia na mesma época durante a vida do seu "Gran Heroe",
Mahavira. Nunha época de crecente riqueza urbana, ambas relixións propuxeron a
renuncia aos bens materiais como un ideal e estabeleceron mosteiros de longa
duración. Politicamente, por volta do século III a. C., o Reino de Magadha tiña
anexionado ou reducido a outros estados para emerxer como o Imperio Maurya.
Pensouse que ese imperio controlou a maior parte do subcontinente con excepción
do extremo sur, mais agora pénsase que as súas rexións centrais estaban
separadas por grandes áreas autónomas. Os reis maurias son coñecidos tanto pola
construción do seu imperio e determinación na xestación da vida pública, como
pola renuncia de Asoca, o Grande (r. 273-232 a. C.), do militarismo e da súa
promoción do dharma budista.

A literatura sangan, escrita en támil, revela que entre o ano 200 a. C. e o 200
d. C. o sur da península estaba sendo gobernado polas dinastías Cheras, Cholas e
Pandias, que comerciaban intensamente co Imperio Romano e co suroeste e o sueste
de Asia. Nese período o territorio do país tamén se tornou parte da Ruta da
Seda, unha rede de rutas comerciais que unía o Extremo Oriente con Europa. Por
esas estradas os comerciantes indios vendían tecidos e especias a mercados de
Asia Central, mentres que monxes e peregrinos budistas viñan de China, ata o
período das Grandes Navegacións, cando se crearon ligazóns comerciais marítimas
entre Occidente e Oriente. No norte da India, o hinduísmo afirmou o control
patriarcal familiar, o que levou ao aumento da subordinación das mulleres. Ata
os séculos IV e V, o Imperio Gupta creara un complexo sistema fiscal e de
administración nas grandes planicies do Ganxes, que se tornou un modelo para
reinos indios posteriores. Baixo os gobernos dos Guptas, un hinduísmo renovado
baseado na devoción en lugar da xestión ritual comezou a asentarse. A renovación
reflectiuse nun florecemento da escultura e a arquitectura, que encontrou
patróns entre a elite urbana. A literatura sánscrita clásica floreceu e a
ciencia, astronomía, medicina e matemática indias experimentaron avances
significativos.

A idade media india, vai dende o 600 ata o 1200, e caracterízase polos reinos
rexionais e pola diversidade cultural. Cando o emperador Harsha (r. 606-647) de
Kannauj, que gobernou gran parte da planicie do Ganxes entre o 606 ata o 647,
tentou expandir o seu territorio cara ao sur, foi derrotado polo gobernante
Chaluca do Decán. O seu sucesor, no intento de expandirse cara ao leste, foi
derrotado polo rei Pala de Bengala. Cando os Chalucas tentaron expandirse cara
ao sur foron derrotados polos Palavas, que pola súa banda opúñanse aos Pandias e
aos Cholas, de aínda máis ao sur. Ningún gobernante dese período foi capaz de
crear un imperio unificado e os territorios baixo o seu control xeralmente non
pasaban moito máis aló da súa rexión central. Durante este tempo, pobos de
pastoreo cuxas terras tiñan sido liberadas para abrir o camiño á crecente
economía agrícola foron acomodados dentro do sistema de castas, así como as
novas clases dominantes non tradicionais. O sistema de castas, consecuentemente,
comezou a mostrar as diferenzas rexionais.

Nos séculos VI e VII, creáronse os primeiros himnos devocionais en lingua támil.
Estes foron imitados por toda a India e levaron ao rexurdimento do hinduísmo e
ao desenvolvemento de todas as linguas modernas do subcontinente. A realeza
india, grande e pequena, e os templos por ela frecuentados, atraeron a gran
número de cidadáns ás principais cidades, que se tornaron tamén importantes
centros económicos. Templos en cidades de distintos tamaños comezaron a aparecer
en todas partes ao mesmo tempo que a India atravesaba outra era de urbanización.
Nos séculos VIII e IX, os efectos diso sentíronse no Sueste Asiático, conforme
os sistemas culturais e políticos do sur da India eran exportados a terras que
se converterían en parte dos actuais Myanmar, Tailandia, Laos, Cambodja,
Vietnam, Malaisia e Xava (Indonesia). Comerciantes, estudosos e ás veces
exércitos indios envolvéronse nesta transmisión cultural; os asiáticos do sueste
do continente tamén tomaron a iniciativa e organizaron moitas peregrinacións aos
seminarios indios, amais de teren traducido os textos budistas e hindús aos seus
respectivos idiomas.

Despois do século X, clans nómades musulmáns do centro de Asia empregaron
cabalaría de guerra e organizaron grandes exércitos unidos pola etnia e a
relixión para invadir repetidamente as planicies do noroeste da Asia Austral,
levando á creación do islámico Sultanato de Delhi en 1206. O sultanato controlou
gran parte do norte da India e realizou moitas incursións ao sur do
subcontinente. Aínda que era inquedante para as elites indias, o sultanato
deixou á gran poboación non musulmá suxeita ás súas propias leis e costumes. Ao
repeler repetidamente aos invasores mongois no século XIII, o sultanato salvou á
India da devastación experimentada pola Asia Central e Occidental, creando o
escenario para séculos de migracións de soldados, homes instruídos, místicos,
comerciantes, artistas e artesáns que marcharan daquelas rexións cara ao
subcontinente indio, creando así unha cultura indo-islámica sincrética no norte
do país. A invasión do sultanato e o debilitamento dos reinos da rexión do sur
da India abriron o camiño ao Imperio de Bisnaga. Abrazando unha forte tradición
shivaísta e construído sobre a tecnoloxía militar do sultanato, o imperio pasou
a controlar a maior parte da India peninsular e foi influente na sociedade do
sur do país durante moito tempo.

A principios do século XVI, o norte da India, na época baixo dominio
principalmente musulmán, caeu novamente fronte a superioridade da mobilidade e
do poder de fogo dunha nova xeración de guerreiros de Asia Central. O posterior
Imperio Mogol non erradicou as sociedades locais que pasou a gobernar, mais as
equilibrou e pacificou a través de novas prácticas administrativas e de elites
dominantes diversas e inclusivas, levando a unha lei máis sistemática,
centralizada e uniforme por todo o imperio. Evitando a súa identidade tribal e
islámica, especialmente durante o goberno de Akbar, o Grande (r. 1556-1605), os
mogois uniron os seus reinos distantes a través da lealdade, expresada a través
dunha cultura influenciada por Persia e dun emperador que tiña importancia case
divina. As políticas económicas do Estado Mogol tomaban a maior parte dos
ingresos do imperio do sector agrícola e determinaron que os impostos debían ser
pagos en moedas de prata oficiais, o que provocou a entrada de campesiños e
artesáns en mercados maiores. A relativa paz mantida polo imperio durante gran
parte do século XVII foi un dos factores que axudaron á expansión económica da
India nese período, o que resultou nun aumento nos investimentos en pintura,
amais de obras literarias, textís e de arquitectura. Novos grupos sociais
homoxéneos no norte e no oeste da India, como os maratas, os rajputs e os sikhs,
gañaron ambicións militares e de goberno durante o dominio mogol, que, a través
da colaboración ou da adversidade, deulles recoñecemento e experiencia militar.
A expansión do comercio durante o goberno mogol deu orixe a novas elites
comerciais e políticas ao longo das costas do sur e do leste do país. A medida
que o imperio se desintegrou, moitas desas elites foron capaces de manter os
seus negocios baixo control.

En 1498 o navegante portugués Vasco da Gama chegou a Kozhikode, na costa
occidental do subcontinente indio, o marco inicial dunha relación luso-india que
duraría cerca de 500 anos. En 1510, o explorador portugués Afonso de Albuquerque
ampliou os territorios portugueses coa conquista de Goa, que rapidamente se
tornaría a capital do Estado Portugués da India (unha entidade política que
formaba parte do Imperio Portugués). A India Portuguesa, como era coñecida a
colonia lusitana, inicialmente abranguía todos os territorios conquistados polos
portugueses no océano Índico, mais despois restrinxiuse á Costa do Malabar, en
territorios como Goa, Daman, Diu, Ilha de Anjadip, Dadra e Nagar Haveli, Simbor
e Gogolá. A principios do século XVIII, coa liña entre a dominación comercial e
política cada vez máis tenue, unha serie de empresas comerciais europeas, como a
Compañía Británica das Indias Orientais, estableceran postos nas rexións
costeiras do país. O control dos mares, maiores recursos, adestramento militar e
tecnoloxía máis avanzados levaron á Compañía Británica das Indias Orientais a
flexionar cada vez máis a súa forza militar e facer iso atractivo a unha parcela
da elite india; eses dous factores foron cruciais para permitir que a Compañía
Británica gañase o control sobre a rexión de Bengala en 1765 e marxinara ás
outras empresas europeas concorrentes O maior acceso ás riquezas de Bengala e o
conseguinte aumento da forza e do tamaño do seu exército permitiron á Compañía
das Indias Orientais anexar ou subxugar a maior parte do subcontinente indio
durante os anos 1820. Entón a India deixou de exportar ben manufacturados e, no
seu lugar, pasou a abastecer ao Imperio Británico con materias primas. Ese
momento é considerado por moitos historiadores como o inicio do período colonial
no país. Nesa época, co seu poder económico fortemente restrinxido polo
parlamento británico, a Compañía comezou a entrar máis conscientemente en áreas
non económicas, como educación, reforma social e cultura.

Os historiadores consideran que a idade contemporánea da India comezou nalgún
momento entre 1848 e 1885. O nomeamento en 1848 de James Broun-Ramsay, Lord
Dalhousie, como gobernador xeral da Compañía das Indias Orientais preparou o
escenario para alteracións esenciais na transición do país a un Estado moderno.
Estes cambios incluíron a consolidación e a demarcación da soberanía, o control
da poboación e a educación dos cidadáns. Cambios tecnolóxicos —como o
ferrocarril, as canles e o telégrafo— foron introducidos no país non moito tempo
despois da súa introdución en Europa. No entanto, a insatisfacción coa Compañía
tamén creceu durante este período e definiu a Revolta dos Sipais, en 1857.
Alimentada por diversos resentimentos e percepcións entre a poboación, como as
invasivas reformas sociais ao estilo británico, altos impostos sobre propiedades
e o tratamento dalgúns príncipes e agricultores ricos, a revolta afectou a
moitas rexións do norte e do centro da India e sacudiu os alicerces do goberno
da Compañía. Aínda que a rebelión foi reprimida en 1858, esta levou á disolución
da Compañía das Indias Orientais, e a administración da India pasou a ser
exercida directamente polo goberno británico. Amais de proclamaren un Estado
unitario e un sistema parlamentarista limitado, inspirado polo parlamento
británico, os novos gobernantes tamén protexeron a príncipes e aristócratas como
unha salvagarda contra unha posible axitación feudal futura. Nas décadas
seguintes, a vida pública emerxeu gradualmente en toda a India, levando á
fundación do partido Congreso Nacional Indio, en 1885.

A carreira tecnolóxica e a comercialización da agricultura na segunda metade do
século XIX estivo marcada por moitos contratempos económicos —moitos pequenos
produtores fixéronse dependentes dos caprichos de mercados distantes. Houbo un
aumento no número de fames e, malia os riscos do desenvolvemento dunha
infraestrutura soportada polos contribuíntes indios, xerouse pouco emprego
industrial para a poboación. Houbo tamén efectos positivos: os cultivos
comerciais, especialmente na rexión recentemente canalizada do Punjab, levaron a
un aumento da produción de comida para o consumo interno. A rede ferroviaria,
desde o alivio da fame, axudou a reducir o custo dos bens mobles e axudou á
nacente industria india.

Despois da Primeira Guerra Mundial, onde algúns milleiros de indios serviran,
comezou un novo período. Esta nova etapa estivo marcada por reformas británicas,
mais tamén por unha lexislación máis represiva; polas reivindicacións cada vez
máis sonoras da poboación india pola independencia e polo comezo dun movemento
non violento de non cooperación, do cal Mohandas Karamchand Gandhi se
convertería en líder e símbolo de resistencia. Durante os anos da década de
1930, os británicos promulgaron unha lenta reforma lexislativa e o Congreso
Nacional Indio saíu vitorioso nas eleccións seguintes. A década posterior estivo
chea de crises: a participación india na Segunda Guerra Mundial, o pulo final do
Congreso cara á non cooperación cos británicos e unha onda de nacionalismo
musulmán. Todos foron coroados coa chegada da independencia en 1947, mais ao
custo dunha sanguenta división do subcontinente en dous Estados: India e
Paquistán.

Vital para a autoimaxe da India como unha nación independente foi a súa
constitución, concluída en 1950, que colocou no lugar da antiga colonia
británica unha república secular e democrática. Nos 60 anos seguintes, a India
tivo un historial mixto de éxitos e fracasos. Mantívose unha democracia con
liberdades civís, unha Corte Suprema activista e unha prensa, en gran parte
independente. A liberalización económica, que se iniciou na década de 1990,
creou unha gran clase media urbana e transformou a India nunha das economías de
máis rápido crecemento do mundo, o que aumentou a influencia xeopolítica do
país. Filmes, música e ensinanzas espirituais indias desempeñan un papel cada
vez maior na cultura mundial. No entanto, o país tamén ten sido oprimido por
unha pobreza aparentemente inflexible, tanto no medio rural como no urbano; pola
violencia relixiosa e entre castas; por grupos insurxentes de inspiración
maoísta chamados naxalitas; e polo separatismo en Jammu e Caxemira e no nordeste
do país. O país ten disputas territoriais non resoltas coa República Popular da
China, que se deterioraron ata a Guerra sino-india de 1962; e co veciño
Paquistán, en guerras libradas en 1947, 1965, 1971 e 1999. A rivalidade nuclear
entre a India e Paquistán saíu á luz en 1998. As liberdades democráticas
sustentadas na India son únicas entre as novas nacións do mundo; no entanto, a
pesar dos seus éxitos económicos recentes, a liberdade da súa poboación
desfavorecida continúa a ser un obxectivo a ser alcanzado.

A India ocupa a maior parte do subcontinente indio, que está situado sobre a
placa tectónica da India, unha placa tectónica que forma parte da placa
indoaustraliana.

A placa orixinal india correspóndese hoxe co subcontinente indio, sendo tamén a
parte máis antiga e estable da India, que se estende desde o norte, coas
cordilleiras Satpura e Vindhya no centro. Estas cordilleiras paralelas van desde
a costa do mar Arábigo, no estado de Gujarat, ata a meseta de Chota Nagpur, no
estado de Jharkhand. No sur, a meseta do Decán contén á esquerda e á dereita os
Ghats Occidentais e Orientais; a meseta contén as formacións rochosas máis
antigas do territorio, algunhas con máis de mil millóns de anos de antigüidade.
Os puntos extremos do país localízanse a 6° 43' e 39° 26' de latitude norte[nota
3] e 68°7' e 89°25' de lonxitude leste.

A India ten 7.517 quilómetros de litoral; destes, 5.423 pertencen ao
subcontinente indio e 2.094 aos arquipélagos de Andaman e Nicobar e Laquedivas.
A costa india ten un 43% de praias areosas, un 11% de costas rochosas (incluíndo
cantís) e un 46% de marismas ou costas pantanosas. A India posúe dous
arquipélagos: Laquedivas, atois de corais na costa suroeste india, e as illas de
Andaman e Nicobar, cadeas de illas volcánicas no mar de Andaman.

Os procesos xeolóxicos que definiron a actual situación xeográfica da India
comezaron hai uns setenta e cinco millóns de anos, cando o subcontinente indio,
entón parte do supercontinente meridional de Gondwana, desprendeuse do mesmo e
se desprazou cara ao nordeste lentamente a través do que posteriormente se
convertería no océano Índico. A subseguinte colisión do subcontinente contra a
placa euroasiática e a subdución baixo esta, orixinou a maior elevación da
superficie terrestre: a cadea do Himalaia, agora situada no norte e nordeste da
India. No primitivo estrato mariño sito ao sur do emerxente Himalaia, os
movementos da placa crearon unha vasta bacía, que foi paulatinamente reenchida
polos sedimentos depositados polos ríos, dando lugar á actual chaira
indo-ganxética. A oeste desta chaira encóntrase o deserto do Thar, separado pola
cordilleira Avarali.

Unha parte do territorio dos estados do norte e do nordeste da India está
localizada no macizo do Himalaia. O resto da India setentrional, central e
oriental está ocupada pola zona fértil da gran chaira indo-ganxética. Na parte
occidental, limitando con Paquistán sudoriental, áchase o deserto de Thar. A
India meridional componse, case enteiramente, da meseta peninsular do Decán, que
está flanqueada por dous macizos litorais de relevo accidentado, os Ghats
Occidentais e os Ghats Orientais. Estes son os terreos máis antigos da India,
como parte subsistente do antigo Gondwana. A India posúe ademais tres
arquipélagos: as illas Laquedivas, sitas ao longo da costa do suroeste; o cordal
volcánico da illas de Andamán e de Nicobar no sueste, e as illas Sunderbans no
delta do Ganxes, en Bengala occidental.

A situación da India na converxencia das placas india e euroasiática
posibilitaron a formación de grandes elevacións ao norte do país, na cordilleira
do Himalaia. A India conta con catro elevacións por riba dos 7.000 metros sobre
o nivel do mar, todos eles no Himalaia. Outros sistemas montañosos do país son
os Ghats Occidentais e Orientais ao sur do país, os montes Aravalli no noroeste,
os Patkai, e os Vindhya e Satpura no centro do país. A seguinte táboa mostra as
dez montañas máis altas da India:

Os principais ríos da India teñen a súa orixe na cordilleira do Himalaia, coma o
Ganxes e o Brahmaputra, que desembocan no golfo de Bengala. Entre os afluentes
máis importantes do Ganxes encóntranse os ríos Yamuna e o Kosi, cuxa pendente
extremamente baixa provoca inundacións catastróficas case todos os anos. Os ríos
peninsulares máis importantes cuxas pendentes evitan inundacións son o Godavari,
o Mahanadi, o Kaveri e o Krishna, que tamén desembocan no golfo de Bengala; e os
ríos Narmada e Tapti, que desembocan no mar Arábico. Na costa oeste, encóntranse
tamén os pantanos do Rann de Kutch, mentres que no leste localízase a área
protexida de Sundarbans, que a India comparte con Bangladesh.

O país está atravesado por grandes ríos e regatos numerosos, a salientar: o
Ganxes, o Brahmaputra, o Yamuna, o Godâvarî, o Narmada, o Mahanadi, o Kaveri e
moitos outros. A seguinte táboa mostra os cinco ríos máis longos da India:

Un país tan extenso non ten un clima único. Os climas da India varían desde o
clima tropical no sur a outros máis temperados no norte, ao pé do Himalaia, onde
nas zonas montañosas se rexistran caídas continuadas de neve durante o inverno.

O clima da India está fortemente influenciado polo Himalaia e polo deserto de
Thar, os cales favorecen o desenvolvemento de Monzóns. O Himalaia e as montañas
do Hindu Kush, en Paquistán, fan de pantalla fronte os ventos catabáticos fríos
vidos desde Asia Central, impedíndolles penetrar até o subcontinente indio, o
que fai que este conserve a calor a maior parte do ano, contrariamente ao que
sucede na maior parte das rexións situadas á súa mesma latitude. O cálido
deserto de Thar, pola súa banda, desempeña un papel fundamental atraendo os
ventos húmidos do monzón dende o suroeste, entre xuño e outubro, sendo
responsábel de boa parte das precipitacións caídas na India. As zonas climáticas
principais que predominan no territorio indio son o tropical húmido, tropical
semihúmido e o subtropical húmido.

O territorio indio encóntrase dentro da biorrexión himalaia, que presenta unha
gran biodiversidade. Acollendo o 7,6% de todos os mamíferos, o 12,6% de todas as
aves, o 6,2% de todos os réptiles, o 4,4% de todos os anfibios, o 11,7% de todos
os peixes e o 6% de todas as espermatófitas do mundo, a India é un dos dezaoito
países megadiversos. En moitas rexións indias existen altos niveis de endemismo;
en xeral, o 33% das especies indias son endémicas.

Os bosques da India varían de selvas nas illas Andamán, Gates Occidentais e
noroeste indio, ata bosques temperados de coníferas do Himalaia. Entre eses
extremos encóntranse os bosques caducifolios da India Oriental; o bosque
caducifolio no centro-sur e o bosque xerófito do Decán central e a planicie
occidental do Ganxes. Estímase que menos do 12% da masa da India continental
está cuberta por densos bosques.

Moitas especies da India son descendentes de taxons orixinarios de Gondwana, do
cal a placa tectónica india se separou. O movemento posterior da placa do
subcontinente indio e a súa colisión coa masa de terra de Laurasia deu inicio a
un intercambio masivo de especies. Entre tanto, o vulcanismmo e os cambios
climáticos rexistrados hai 20 millóns de anos provocaron unha extinción masiva
de especies orixinarias de Gondwana. A partir de entón, mamíferos ingresaron ao
subcontinente a partir de Asia por medio de dous pasos zooxeográficos en ambos
os dous lados emerxentes do Himalaia. En consecuencia, apenas o 12,6% dos
mamíferos e o 4,6% das aves son especies endémicas, en contraste co 45,8% dos
réptiles e o 55,8% de anfibios endémicos. Na India existen 172 especies
ameazadas, o 2,9%. Entre elas encóntranse o león asiático, o tigre de bengala e
o voitre dorsibranco bengalí (Gyps bengalensis), que está case ameazado de
extinción debido á inxesta de carne de gando tratada con diclofenaco.

Nas últimas décadas, as invasións humanas xeralizadas e ecoloxicamente
devastadoras crearon unha ameaza crítica á vida salvaxe da India. Como resposta,
o sistema de áreas protexidas e parques nacionais, establecido por primeira vez
en 1935, foi ampliado ocnsiderablemente. En 1970, o goberno indio decretou a Lei
de Protección da Vida Salvaxe e o "Proxecto Tigre", para protexer o hábitat
destes animais, amais de en 1980 ter sido decretada a Lei de Conservación dos
Bosques. A India ten máis de cincocentos santuarios de vida salvaxe e trece
reservas da biosfera, catro das cales forman parte da Rede Mundial de Reservas
da Biosfera. 25 zonas húmidas están rexistradas na Convención sobre as Zonas
Húmidas.

A India é unha democracia parlamentaria. O presidente é escollido indirectamente
por un colexio electoral para un mandato de 5 anos. O poder executivo pertence
ao primeiro ministro.

O Parlamento ten dúas cámaras: Rajya Sabha (Senado) con 250 membros, e o Lok
Sabha ("Casa do Pobo", equivalente a unha cámara de deputados), con 545 membros.

A India é a democracia máis populosa do mundo. O país é unha república
parlamentaria cun sistema multipartidario con seis partidos nacionais
acreditados, como o Partido do Congreso Nacional Indio (en inglés Indian
National Congress - INC, ou simplemente Congreso) e o Bharatiya Janata Party
(BJP), amais de 40 partidos rexionais. O Partido do Congreso é considerado de
centro-esquerda ou "liberal" dentro da cultura política india, mentres que o BJP
é de centro-dereita ou "conservador". Durante a maior parte do período
comprendido entre 1950 —cando a India se tornou unha república por primeira vez—
e o final dos anos 1980, o Congreso mantivo a maioría no parlamento indio. Desde
aquela, no entanto, o partido cada vez divide máis o escenario político co BJP e
con poderosos partidos rexionais que moitas veces forzan a creación de
coalicións multipartidarias.

Nas tres primeiras eleccións xerais da República da India —en 1951, 1957 e 1962—
o Congreso, liderado por Jawaharlal Nehru, tivo unha serie de vitorias doadas.
Coa morte de Nehru en 1964, Lal Bahadur Shastri tornouse rapidamente o primeiro
ministro; que foi sucedido, logo da súa inesperada morte en 1966, por Indira
Gandhi, que levou ao Partido do Congreso a vitorias electorais en 1967 e 1971.
Logo do descontento público causado pola declaración de estado de excepción en
1975 pola primeira ministra, o Congreso perdeu as eleccións en 1977; e o entón
novo Partido Janata, que se opuña ao estado de excepción, gañou e o seu goberno
durou pouco máis de tres anos. Ao volver ao poder en 1980, o Congreso viu un
cambio no seu liderato en 1984, cando Indira Gandhi foi asasinada e foi sucedida
polo seu fillo, Rajiv Gandhi, que conquistou unha vitoria fácil nas eleccións
xerais ao final dese mesmo ano. O Congreso foi elixido de novo en 1989, cando a
coalición da Fronte Nacional, liderada polo Janata Dal (un partido recentemente
creado), nunha alianza coa Fronte de Esquerda, venceu as eleccións; ese goberno
tamén foi relativamente curto, xa que durou pouco menos de dous anos. En 1991
tiveron lugar novas eleccións, mais ningún partido obtivo a maioría absoluta no
parlamento. O Congreso, no entanto, por ser o maior partido do país, conseguiu
formar un goberno de minoría liderado por P. V. Narasimha Rao.

Entre 1996 e 1998, houbo un forte período de axitación no goberno federal con
varias alianzas de curta duración, tentando estabilizar o país. O BJP chegou
brevemente ao poder en 1996, seguido por unha coalición de Fronte Unida que
excluíu tanto ao BJP como ao INC. En 1998, o BJP e outros partidos menores
formaron a Alianza Democrática Nacional, que conseguiu a vitoria e se converteu
no primeiro goberno non congresista en gobernar o país durante unha lexislatura
completa de cinco anos. Nas eleccións xerais de 2004, o INC gañou a maioría das
cadeiras no Lok Sabha (cámara baixa do parlamento) e formou un goberno de
coalición denominado Alianza Progresista Unida (United Progressive Alliance,
UPA), apoiada por diversos partidos de esquerda e membros de oposición ao BJP. A
UPA chegou novamente ao poder nas eleccións xerais de 2009, entre tanto, a
representación dos partidos de esquerda dentro da coalición foi reducida
significativamente, Manmohan Singh converteuse no primeiro ministro, sendo
reelixido despois de completar un mandato de cinco anos desde as eleccións de
1962, onde Jawaharlal Nehru fora elixido no seu cargo.

A Constitución da India, maior que a de calquera outra nación do mundo, entrou
en vigor o 26 de xaneiro de 1950. O seu preámbulo define á India como unha
república soberana, secular e democrática. O Parlamento da India é bicameral,
rexido polo sistema Westminster. A súa forma de goberno foi tradicionalmente
descrita como "case federalista", cunha forte tendencia á centralización, tendo
os estados relativamente pouco poder. Desde finais da década de 1990, o
federalismo ten medrado cada vez máis, como resultado de cambios políticos,
sociais e económicos.

O presidente da India é o xefe de estado e é elixido indirectamente por un
colexio electoral para un mandato de cinco anos. O primeiro ministro é o xefe de
goberno e exerce a maioría das funcións do poder executivo. Nomeado polo
presidente, o primeiro ministro é xeralmente próximo ao partido ou alianza
política que conte coa maioría dos asentos da cámara baixa do parlamento. O
poder executivo consiste no presidente, o vicepresidente, o consello de
ministros (sendo o gabinete o seu comité executivo), encabezado polo primeiro
ministro. Calquera ministro do consello debe ser membro de calquera cámara
parlamentar. No sistema parlamentarista indio, o poder executivo está
subordinado ao poder lexislativo, o primeiro ministro e o seu consello son
directamente vixiados pola cámara baixa do parlamento.

O poder lexislativo da India está representado polo parlamento bicameral, que
consiste na cámara alta, chamada Rajya Sabha (consello dos estados) e a cámara
baixa, chamada Lok Sabha (consello do pobo). A Rajya Sabha é un órgano
permanente, que conta con 245 membros que ocupan o cargo durante un período de
seis anos. A maioría deles son elixidos indirectamente polas lexislaturas
estatais e territoriais, mediante representación proporcional. Dos 545 membros
do Lok Sabha, 543 son elixidos directamente polo voto popular para representar a
determinados grupos sociais por un período de cinco anos. Os outros dous membros
son nomeados polo presidente entre a comunidade anglo-india.

A India conta cun poder xudicial de tres niveis, que consisten na Corte Suprema
de Xustiza, encabezada polo xefe de xustiza, 21 tribunais superiores e un gran
número de tribunais de primeira instancia. A Corte Suprema é un tribunal de
primeira instancia para casos relacionados cos dereitos humanos fundamentais e
un tribunal de apelación por riba dos tribunais superiores. É xudicialmente
independente, tendo o poder de declarar e elaborar leis e revogar leis nacionais
ou estatais que violen a constitución. A función de último intérprete da
Constitución é unha das funcións máis importantes da Corte Suprema.

Desde a súa independencia en 1947, a India mantén relacións cordiais coa maioría
das nacións. Na década de 1950, apoiou fortemente a descolonización de África e
de Asia, e desempeñou un papel de líder no Movemento de Países Non Aliñados. A
finais da década de 1980, o exército indio interveu dúas veces no exterior, por
invitación de países veciños: unha operación de paz en Sri Lanka entre 1987 e
1990 e unha intervención armada para impedir unha tentativa de golpe de Estado
nas Maldivas. A India ten relacións moi tensas co seu veciño Paquistán; as dúas
nacións xa entraron en guerra catro veces: en 1947, 1965, 1971 e 1999. Tres
desas guerras tiveron lugar no territorio disputado de Caxemira, mentres que a
cuarta, en 1971, comezou despois do apoio da India á independencia de
Bangladesh. Despois de finalizar a guerra sino-india en 1962 e a guerra con
Paquistán en 1965, a India estreitou os seus lazos militares e econômicos coa
Unión Soviética; a finais dos anos 1960, os soviéticos eran os maiores
fornecedores de armas da India.

Amais das súas actuais relacións estratéxicas con Rusia, a India mantén
relacións de defensa de grande alcance con Israel e Francia. Nos últimos anos,
ten desempeñado un papel clave na Asociación Sudasiática para a Cooperación
Rexional (SAARC) e na Organización Mundial do Comercio. A India puxo a 100.000
militares e policías a disposición para 35 misións de paz da Organización das
Nacións Unidas (ONU) en catro continentes. O país participa na Cúpula do Leste
Asiático, o G8+5 e noutros foros multilaterais. A India ten estreitos lazos
económicos con América do Sur, Asia e África. Desde 1991 segue a política "Look
East" ("mirar a oriente"), que ten como obxectivo fortalecer as relacións cos
países da Asociación de Nacións do Sueste Asiático (ASEAN), Xapón e Corea do
Sur, e que xira en torno a moitas cuestións, mais especialmente aquelas que
implican o investimento económico e a seguridade rexional.

O test nuclear de 1964, realizado por China, e as repetidas ameazas do goberno
chinés de intervir en apoio a Paquistán na guerra de 1965, convenceron á India
para desenvolver armas nucleares. O país realizou o seu primeiro test nuclear en
1974 e realizou máis tests subterráneos en 1998. A pesar das críticas e sancións
militares, a India non asinou o Tratado de Prohibición Completa de Ensaios
Nucleares, nin o Tratado de Non Proliferación de Armas Nucleares, por considerar
os acordos con defectos e discriminatorios. O país mantén a política nuclear de
"non usar primeiro" (en inglés no first use) e está desenvolvendo unha
capacidade tríade nuclear, como parte da súa doutrina de "disuasión crible
mínima". ​​O goberno indio está desenvolvendo un escudo de mísiles balísticos de
defensa e, coa colaboración de Rusia, dun avión caza de quinta xeración. Outros
proxectos militares indios inclúen a concepción e introdución dos portaavións da
clase Vikrant e dos submarinos nucleares da clase Arihant.

Desde o fin da Guerra Fría, a India ten aumentado a súa cooperación económica,
estratéxica e militar cos Estados Unidos e a Unión Europea. En 2008, asinouse un
pacto nuclear entre a India e os Estados Unidos. Aínda que a India xa posuía
armas nucleares na época e non fose membro do Tratado de Non Proliferación
Nuclear, o acordo recibiu a exención da Axencia Internacional de Enerxía Atómica
e do Grupo de Fornecedores Nucleares, acabando coas restricións anteriores sobre
tecnoloxía e o comercio nuclear do país. Como consecuencia, a India converteuse
no sexto Estado con armas nucleares de facto do mundo. Posteriormente o país
asinou acordos de cooperación en enerxía nuclear civil con Rusia, Francia, Reino
Unido e Canadá.

O Presidente da India é o comandante supremo das forzas armadas do país; con 1,6
millóns de soldados activos, é o terceiro maior exército do mundo. As forzas
armadas comprenden o exército, a mariña e a forza aérea; organizacións
auxiliares inclúen o Comando de Forzas Estratéxicas e tres grupos paramilitares:
os Assam Rifles, a Forza Especial de Fronteira e a Garda Costeira India. O
orzamento de defensa oficial indio para 2011 foi de 36,03 billóns de dólares, o
1,83% do seu PIB. Para o ano fiscal que abrangue 2012-2013 foron orzados para
esa área 40,44 billóns de dólares. Segundo un informe de 2008 do SIPRI, o gasto
militar anual da India en termos de poder de compra foi de 72,7 billóns de
dólares. En 2011, o orzamento anual de defensa do país tivo un aumento de 11,6%,
aínda que iso non incluía os fondos que chegan aos militares a través doutras
ramas do goberno. En 2012, o país era o maior importador de armas do mundo;
entre 2007 e 2011, a India foi responsable do 10% dos gastos en compras
internacionais de armas. Gran parte do gasto militar destínase á defensa contra
Paquistán e para combater a crecente influencia chinesa no océano Índico.

En materia de dereitos humanos, respecto á pertenza nos sete organismos da Carta
Internacional de Dereitos Humanos, que inclúen o Comité de Dereitos Humanos
(HRC), India firmou ou ratificou:

A India está dividida en 29 estados (que á súa vez están divididos en distritos)
e 7 Territorios da Unión (incluído o Territorio da Capital Nacional). Todos os
estados e os dous territorios da Unión de Pondicherry e o Territorio da Capital
Nacional elixen as súas lexislaturas e gobernos por medio do modelo de
Westminster. Os outros cinco territorios da unión están rexidos de xeito directo
polo goberno federal, a través de varias administracións designadas. En 1956, en
virtude da Lei de Reorganización dos Estados, o territorio indio foi dividido
baseándose en aspectos lingüísticos. A partir de entón, esta estrutura
permaneceu sen cambios. Cada estado ou territorio da unión divídese en distritos
administrativos. Á súa vez, os distritos divídense en tehsils e finalmente en
aldeas.

Adicionalmente, malia nunca ter reclamado posesión territorial na Antártida, a
India ten alí instaladas dúas bases científicas: Dakshin Gangotri e Maitri.

A India, cun produto interior bruto nominal estimado en 1,843 trillóns de
dólares, ocupa o 10ª lugar na lista de maiores economías do mundo por PIB
nominal, mentres que a súa Paridade de poder adquisitivo calculada en 2011 en
4,4 trillóns de dólares, é a terceira maior do mundo, por detrás tan só dos
Estados Unidos e China. Con todo, aínda é un país moi pobre, cunha renda per
cápita nominal de apenas 1.530 dólares e renda per cápita PPC de 3.705 dólares
en 2011.

No período comprendido entre as décadas de 1950 e 1980, a economía india seguía
tendencias socialistas. A economía mantívose paralizada por regulamentos
impostos polo goberno, o proteccionismo e a propiedade pública, o que levou a
unha corrupción xeralizada e a un lento crecemento económico. En 1991, a
economía nacional converteuse nunha economía de mercado. Este cambio na política
económica en 1991 deuse pouco despois dunha crise aguda na balanza de
pagamentos, polo que desde aquela púxose énfase en facer do comercio
internacional e do investimento estranxeiro directo un sector primordial da
economía india.

Durante as últimas décadas, a economía india tivo unha taxa de crecemento anual
do produto interior bruto de ao redor dun 5,8%, converténdose nunha das
economías de máis rápido crecemento no mundo. A India conta coa maior forza de
traballo do mundo, con máis de 513,6 millóns de persoas. A agricultura foi
sempre, e segue sendo, a base da economía india. En termos de produción, o
sector agrícola representa o 28% do PIB, mentres que o sector servizos
representa o 54%, e a industria o 18%. Os principais produtos agrícolas e de
gando inclúen o arroz, que constitúe o principal recurso das rexións de Bombai,
Malabar, Bengala e Vira; o trigo, sobre todo nas poboacións do noroeste; o
millete e o sorgo que son alimentos esenciais para a xente de Deccán; o maínzo e
a cebada cultívanse principalmente na chaira do Ganxes; o té provén en gran
cantidade do Assam, das zonas subhimalaias e da costa Malabar; o café prodúcese
especialmente no Deccán e a cana de azucre na chaira ganxética. En menor escala
plántase tabaco e opio. Por outra parte a produción de árbores froiteiras e de
plantas oleaxinosas (algodón, sésamo, pistacho e colza) é tamén notábel. Existe
un gran patrimonio forestal, rico en madeiras como a teca, o tipuana tipu, o
sándalo e, tamén, o bambú. A gandaría ocupa un lugar primordial; coas súas
176 900 000 cabezas de bovino posúe o maior patrimonio bovino do mundo, aínda
que por motivos relixiosos prohíbese o consumo de carne, pois as vacas son
animais sagrados para os hinduístas. Os búfalos chegan ós 55 millóns de cabezas
e son moi empregados nas labores agrícolas, especialmente nos arrozais. Os
ovinos alcanzan os 43 millóns e os caprinos os 70 millóns de cabezas.

A principal industria é a téxtil (algodón e xute); séguena a siderúrxica, a
mecánica (material ferroviario, aéreo, bicicletas), a electrónica, a química, a
industria papeleira, as refinerías de petróleo, así como industrias do coiro,
transportes, cemento, minaría (baseada na extracción do carbón, de ferro, de
manganeso, de mica e de bauxita), compañías de software, alimentarias, de
aceites e da elaboración do tabaco. En 2006, o comercio indio acadara unha
proporción relativamente moderada do 24% do PIB, crecendo á taxa de 6% desde
1985. O comercio da India representa un pouco máis do 1% do comercio mundial. As
principais exportacións inclúen os derivados de petróleo, algúns produtos
téxtiles, pedras preciosas, software, enxeñaría de bens, produtos químicos,
peles e coiros. Entre as principais importacións están o petróleo cru,
maquinaria, xoias, fertilizantes e algúns produtos químicos. As industrias, que
aproveitan a existencia de materias primas e de grandes recursos
hidroeléctricos, desenroláronse rapidamente con criterios de moderna
racionalización.

A pesar do seu notable crecemento económico nas últimas décadas, a India ten a
maior concentración de persoas pobres do mundo e ten unha alta taxa de
desnutrición en nenos menores de tres anos (46% en 2007). A porcentaxe de
persoas que viven por debaixo do limiar de pobreza segundo o Banco Mundial,
vivindo con menos dun dólar ao día (PPA, en termos nominais Rs. 21,6 ao día nas
zonas urbanas e Rs. 14,3 nas zonas rurais) diminuíu do 60% en 1981 ao 42% en
2005. A pesar de que nas últimas décadas a India ten evitado a fame, a metade
dos nenos teñen un peso inferior á media mundial, unha das taxas máis altas do
mundo e case o dobre da taxa da África subsahariana.

Un informe de 2007 de Goldman Sachs prevía que entre 2007 e 2020 o PIB indio
cuadruplicaríase e podería superar ao dos Estados Unidos antes de 2050, mais
seguiría a ser un dos países cos habitantes máis pobres do mundo durante varias
décadas, cunha renda per cápita inferior á dos seus compañeiros "BRIC" (Brasil,
Rusia, India e China).

A pesar de que nas últimas décadas a economía india aumentou de xeito constante,
este crecemento produciuse de xeito desigual, en especial cando se compara coa
calidade de vida nos diferentes grupos sociais, económicos, en diversas rexións
xeográficas, zonas rurais e urbanas. En 2008, o Banco Mundial afirmaba que as
prioridades máis importantes para o goberno indio deberían ser a reforma do
sector público, a construción de infraestruturas básicas, o desenvolvemento
agrícola e rural sustentable, a eliminación das normas de traballo, a reforma
nos estados máis atrasados e a loita contra a SIDA.

Jawaharlal Nehru, o primeiro primeiro ministro da India, que gobernou do 15 de
agosto de 1947 ao 27 de maio de 1964, iniciou reformas para promover o ensino
superior e a ciencia e tecnoloxía no país. O Instituto Indio de Tecnoloxía
—concibido por unha comisión de 22 membros de estudosos e empresarios co
obxectivo de promover o ensino técnico— foi inaugurado o 18 de agosto de 1951,
en Kharagpur, Bengala Occidental, polo daquela ministro de educación, Abul Kalam
Azad. Na década de 1960, os lazos máis estreitos coa Unión Soviética permitiron
á Organización India de Investigación Espacial desenvolver rapidamente o seu
programa espacial e avanzar en enerxía nuclear, mesmo despois de que o primeiro
ensaio nuclear fora realizado o 18 de maio de 1974 en Pokharan.

A India representaba aproximadamente o 2,9 % de todo o gasto en investigación e
desenvolvemento do mundo en 2012, e o número de publicacións científicas do país
está en aumento. No entanto, de acordo co ministro de ciencia e tecnoloxía
indio, Kapil Sibal, o país está a quedar por detrás en ciencia e tecnoloxía en
comparación cos países desenvolvidos. A India ten só 140 investigadores por cada
millón de habitantes, en comparación cos 4.651 dos Estados Unidos. O país
investiu 3,7 billóns de dólares en ciencia e tecnoloxía entre 2002 e 2003. En
comparación, China investiu cerca de catro veces máis, mentres que os Estados
Unidos investiron cerca de 75 veces máis que a India en ciencia e tecnoloxía. A
pesar diso, cinco Institutos Indios de Tecnoloxía foron situados entre as dez
mellores escolas de ciencia e tecnoloxía de Asia, pola Asiaweek. O número de
publicacións de científicos indios está caracterizada por algunhas das taxas de
crecemento máis rápidas entre os principais países. A India, xunto con China,
Irán e Brasil son os únicos países en vías de desenvolvemento que forman parte
dos 31 países que xuntos son responsables do 97,5% da produción científica do
mundo.

A educación no país é proporcionada e mantida polos sectores público e privado,
co control e financiamento de tres niveis do goberno: central, estatal e local.
Na antiga cidade de Taxila encontrouse o primeiro centro de ensino superior
rexistrado na India, datado no século V a. C., mais é discutible se este pode
ser considerado unha universidade. A Universidade de Nalanda, fundada no ano
470, foi o máis antigo sistema educativo universitario de todo o mundo, no
sentido moderno de "universidade".

A educación occidental enraizou na sociedade india co establecemento do Raj
británico. O sistema educativo está baixo o control do Goberno da Unión e, con
algunha autonomía, dos estados. Varios artigos da constitución india consideran
a educación como un dereito fundamental. A maioría das universidades do país
están controladas pola Unión ou polos gobernos dos estados. O país ten feito
progresos por aumentar a taxa de frecuencia no ensino primario e na expansión da
alfabetización a tres cuartos da poboación. A mellora no sistema educativo indio
é frecuentemente citada como un dos principais factores do crecemento económico
do país nos últimos anos. Boa parte do progreso, especialmente na educación
superior e na investigación científica, atribúese a varias institucións
públicas. O mercado educativo privado indio moveu 40 billóns de dólares en 2008
e aumentou a 70 billóns en 2012.

Con todo, o país continúa e enfrontarse a grandes desafíos nesta área. Malia o
crecente investimento educativo, o 25% da poboación da India é aínda analfabeta,
só o 15% dos indios chegan ao ensino secundario e tan só o 7% cursan un posgrao.
A calidade da educación, sexa no ensino básico ou no superior, é
significativamente baixa en comparación coa das principais nacións en
desenvolvemento. En 2008, as institucións de ensino superior ofrecían prazas
suficientes para tan só o 7% da poboación en idade universitaria do país, o 25%
dos postos docentes en toda a India están vacantes, e o 57% dos profesores
universitarios non teñen o mestrado ou o doutoramento. En 2011, existían 1.522
facultades de enxeñaría, cun total anual de 582.000 estudantes, amais de 1.244
politécnicas, cun total anual de 265.000 estudantes. No entanto, estas
institucións enfróntanse a varios problemas, como a escaseza de profesores e as
preocupacións sobre a calidade do ensino ofrecido.

A India ten un sistema sanitario universal mantido polos seus estados e
territorios constituíntes. A constitución responsabiliza a cada estado de
"elevar o nivel da nutrición e da calidade de vida do seu pobo e da mellora da
saúde pública entre as súas funcións primarias". A Política Nacional de Saúde
foi aprobada polo Parlamento da India en 1983 e actualizada en 2002. Paralelo ao
sector público, e de feito máis popular, está o sector médico privado. As
familias indias urbanas e rurais tenden a empregar con maior frecuencia a
sanidade privada, como reflicten as enquisas.

A India ten unha esperanza de vida de 64/67 anos (m/f) e unha taxa de
mortalidade infantil de 61 por mil nacidos vivos. O 42% dos nenos indios menores
de tres anos padecen desnutrición, a maior taxa incluíndo a África subsahariana
onde a malnutrición infantil ascende ao 28%. Aínda que a economía do país ten
crecido un 50% entre 2001 e 2006, a taxa de desnutrición infantil caeu tan só un
1%, quedando por detrás de países con taxas de crecemento similares. A
desnutrición impide o desenvolvemento social e cognitivo dos nenos, amais de
reducir os seus niveis de escolaridade e renda en idade adulta. Estes danos
irreversibles dan como resultado unha menor produtividade do país. Como máis de
122 millóns de familias non contan con baño, e o 33% non teñen acceso a
retretes, máis do 50% da poboación do país (638 millóns de persoas) defecan ao
aire libre cada día. Esta taxa é considerablemente maior que as de Bangladesh e
Brasil (7%), e da República Popular da China (4%). A pesar de que 211 millóns de
persoas tiñan acceso a sistemas de saneamento básico entre 1990 e 2008, apenas o
31% utilizan os recursos ofrecidos.

Desde a liberalización económica dos anos 1990, o desenvolvemento da
infraestrutura no país progresou a un ritmo rápido e hoxe hai unha gran
variedade de medios de transporte por terra, auga e aire. Con todo, o
relativamente baixo PIB per capita da India fai que o acceso a estes medios de
transporte non teña sido homoxéneo. A penetración de vehículos motorizados é
baixa para os estándares internacionais, con só 103 millóns de coches nas
estradas indias. Por outra banda, só o 10% dos fogares do país posúen unha
motocicleta. Ao mesmo tempo, a industria automobilística india está crecendo
rapidamente, cunha produción anual de máis de 4,6 millóns de vehículos e o
volume de vehículos espérase que aumente significativamente no futuro. Neste
contexto, porén, o transporte público continúa a ser o principal medio de
locomoción da poboación, e os sistemas de transporte público do país están entre
os máis empregados do mundo.

A pesar das melloras en curso na área, varios aspectos do sector de transportes
aínda están cheos de problemas debido ás precarias infraestruturas e á falta de
investimento nas rexións economicamente menos activas do país. A demanda de
infraestruturas e servizos de transporte ten aumentado preto dun 10% por ano, xa
que a infraestrutura actual é incapaz de atender as demandas económicas
crecentes. Segundo as estimacións de 2008 de Goldman Sachs, a India tería que
gastar 1,7 trillóns de dólares en proxectos de infraestrutura ao longo da década
seguinte para impulsar o seu crecemento económico, do cal 500 billóns de dólares
están orzados para seren gastos durante o Décimo Primeiro Plano Quincenal.

A rede ferroviaria india é unha das maiores do mundo (con 63.465 quilómetros de
extensión) e é o sistema máis empregado do planeta, transportando 651 millóns de
pasaxeiros e máis de 921 millóns de toneladas de carga en 2011. O sistema
ferroviario indio, introducido en 1853 polos británicos, é subministrado e
mantido pola estatal Indian Railways, baixo a supervisión do Ministerio das
Ferrocarrís.

A India ten unha rede de estradas nacionais que enlazan todas as principais
cidades e capitais de estados, formando a columna vertebral da economía do país.
En 2010, o país tiña un total de 79.443 km de estradas nacionais, dos cales
200 km eran clasificados como autoestradas. A rede de estradas estatais tiña un
total de 131.899 km ese mesmo ano e o total da rede de estradas india cerca de
3.300.000 km.

Segundo o Proxecto de Desenvolvemento de Tráfico Rodado Nacional (PNDS), a
intención é equipar a algunhas das principais estradas nacionais con catro
carrís, amais de tamén existir un plan para converter algúns treitos desas
estradas en seis carrís. A Autoridade Nacional de Estradas estima que cerca do
65% da carga e o 80% do tráfico de pasaxeiros do país son transportados por
estradas. As estradas nacionais indias transportan cerca do 40% do total do
tráfico rodado, aínda que só ao redor do 1,7% da rede de estradas estea cuberta
por esas estradas principais. O crecemento medio do número de vehículos ten sido
en torno a un 10,16% por ano nos últimos anos.

En 2012 había 352 aeroportos civís na India, dos cales 251 tiñan pistas
pavimentadas. Hai máis de 20 aeroportos internacionais. O aeroporto
Internacional Indira Gandhi en Nova Delhi, e o Aeroporto Internacional de
Chhatrapati Shivaji en Bombai, ocupan máis de metade do tráfico aéreo do sur de
Asia.

Os portos son os principais centros para o comercio. No país, cerca de 95% do
comercio exterior en cantidade e o 70% en valor ocorre a través de portos
marítimos. A Mumbai Port & JNPT (Navi Bombai) controla o 70% do comercio
marítimo na India. Hai doce portos principais nas seguintes cidades: Navi
Bombai, Bombai, Kochi, Calcuta (incluíndo Haldia), Paradip, Visakhapatnam,
Ennore, Chennai, Thoothukudi, Panambur, Mormugao e Kandla. Amais destes, existen
187 portos menores e intermedios, 43 dos cales traballan con cargas.

A política enerxética da India está definida en gran parte polo crecente déficit
enerxético do país e polo maior foco no desenvolvemento de fontes alternativas
de enerxía, particularmente a enerxía nuclear, solar e eólica. Cerca do 70% da
capacidade de xeración de enerxía do país procede de combustibles fósiles, sendo
o carbón o responsable do 40% do consumo total da enerxía india, seguido polo
petróleo e polo gas natural co 24% e 6% respectivamente. O país é en gran parte
dependente de importacións de combustibles fósiles para atender as súas demandas
enerxéticas; en 2030, a dependencia da India de importacións de enerxía deberá
superar o 53% do consumo total do país. En 2009-10, o país importou 159,26
millóns de toneladas de petróleo, que equivale ao 80% do seu consumo interno, e
o 31% do total das importacións indias proveñen do petróleo. O crecemento da
xeración de electricidade na India ten estado dificultado pola escaseza de
carbón nacional e, como consecuencia, as importacións de carbón para a produción
de electricidade aumentaron un 18% en 2010.

Debido á súa rápida expansión económica, o país ten un dos mercados enerxéticos
que máis rapidamente crecen do mundo, e espérase que se converta no segundo
maior contribuínte no aumento da demanda enerxética global en 2035,
representando o 18% do aumento do consumo mundial. Dada a crecente demanda de
enerxía e as limitadas reservas de combustibles fósiles no mercado interno, o
país ten plans ambiciosos para expandir as súas industrias de enerxía renovable
e nuclear. A India ten o quinto maior mercado de enerxía eólica do mundo e ten
plans de ampliar cerca de 20 gigawatts de capacidade de enerxía solar en 2022,
amais de prever tamén aumentar a contribución da enerxía nuclear á capacidade
total de xeración de electricidade do 4,2% ao 9% en 25 anos. O país ten cinco
reactores nucleares en construción e planea construír outros dezaoito para 2025.

Cunha poboación de máis dun billón de habitantes, a India é o segundo país máis
poboado do mundo trala China. Desde os anos 1960, o país experimentou un rápido
aumento na súa poboación urbana debido, en boa parte, aos avances médicos e aos
aumentos masivos da produtividade agrícola debidos á revolución verde. A
poboación urbana da India a finais do século XX era once veces superior á de
principios do século e vense concentrando cada vez máis nas grandes cidades. En
2001, 35 cidades da India tiñan unha poboación igual ou superior a un millón de
habitantes. Cada unha das tres cidades máis poboadas, Bombai, Delhi e Calcuta,
tiñan daquela máis de dez millóns de habitantes. Porén, nese mesmo ano, un 70%
da poboación vivía en áreas rurais.

Comparando cos parámetros occidentais, a India é un país que acrecenta a súa
poboación con gran rapidez. Cada ano hai un saldo positivo de 19 millóns de
individuos, como consecuencia dunha taxa de fecundidade de 3,1 fillos por muller
como media —contra 1,7 na China. Así cóidase que a India será o país con máis
poboación do mundo arredor do ano 2035.

A India é a segunda entidade xeográfica con maior diversidade cultural,
lingüística e xenética do mundo, despois de África. O país é o fogar de dúas
grandes familias lingüísticas: a indoaria (falada por aproximadamente o 74% da
poboación) e a dravídica (falada por aproximadamente o 24%). Outras linguas
faladas na India proveñen das Linguas austroasiáticas e tibeto-birmanas. O hindi
conta co maior número de falantes, e é a lingua oficial da república. O inglés é
empregado amplamente en negocios e na administración, e ten o status de "idioma
oficial subsidiario", sendo tamén importante na educación, especialmente na
ensinanza media e superior.

Cada estado e territorio da unión ten os seus propios idiomas oficiais, e a
constitución dálle recoñecemento legal a outras 21 linguas, que son faladas por
un importante sector da poboación ou forman parte da herdanza histórica india.
Mentres que o sánscrito e o támil teñen sido consideradas linguas clásicas
durante moitos anos, o goberno indio tamén concedeu o status de lingua clásica
ao kannada e ao telugú. O número de dialectos na India chega a máis de 1.652. Ao
que seguiron o malaialam en 2013, e ao odia en 2014. Máis de 800 millóns de
indios (o 80,5 % da poboación) son hindús. Outros grupos relixiosos con presenza
importante no país son os musulmáns (13,4 %), cristiáns (2,3 %), sikhs (1,9 %),
budistas (0,8 %), xainistas (0,4 %), xudeus, zoroastristas (parsis), entre
outros. Os adivasi constitúen o 8,1 % da poboación. A India ten a terceira maior
poboación musulmá do mundo e a maior poboación musulmá para un país de maioría
non musulmá.

A taxa de alfabetización no país é do 64,8% (53,7% para as mulleres e 75,3% para
os homes) O estado co maior índice de alfabetización é Kerala, co 91%, mentres
que Bihar ten a menor taxa, con apenas o 47%. A ración sexual é de 944 homes por
cada mil mulleres, mentres que a taxa de crecemento demográfico anual é de
1,38%; cada ano son rexistrados 22,01 nacementos por cada mil persoas. Segundo a
Organización Mundial da Saúde (OMS) cada ano morren 900.000 indios por beberen
auga non potable e por inhalaren aire contaminado. A malaria é endémica na
India. Existen cerca de 60 médicos para cada 100.000 persoas no país.

A cultura da India é a expresión dunha das máis antigas - máis de 4000 anos de
documentos, tanto escritos como monumentais - e diversificadas civilizacións do
planeta, polo tanto inclúe un gran número de expresións en todos os campos.
Durante o período védico (ca.1700-500 a.C), os fundamentos da filosofía,
mitoloxía e literatura hindú foron establecidos e moitas crenzas e prácticas que
aínda existen actualmente, tales como dharma, karma, ioga e moksha,
consolidáronse. A India é notable pola súa diversidade relixiosa, sendo o
hinduísmo, o sikhismo, o islamismo, o cristianismo e o xainismo as principais e
máis populares relixións do país. A relixión predominante, o hinduísmo, foi
formada por varias escolas históricas de pensamento, coma os upanishads, os ioga
sutras, o movemento bhakti e a filosofía budista.

Temos que lembrar que a India está constituída por varias etnias, tanto nativas
como dos conquistadores que aló estiveron en varios períodos da súa longa
historia. A cultura india está marcada por un alto grao de sincretismo e
pluralismo. Os indios teñen conseguido conservar as súas tradicións previamente
establecidas, mentres absorberon novos costumes, tradicións e ideas de invasores
e inmigrantes, ao mesmo tempo que estenderon a súa influencia cultural a outras
partes de Asia, principalmente Indochina e Extremo Oriente.

Un dos aspectos desta cultura, pese a estar oficialmente rexeitado por ter
aspectos negativos, é o sistema de castas da India, característico dos hindús,
non só na India, mais tamén en Nepal. A sociedade tradicional da India está
definida por esta xerarquía social relativamente restrita. O sistema de castas
describe a estratificación e as restricións sociais do subcontinente indio;
tamén define as clases sociais por grupos endogámicos hereditarios, que ao
principio se denominan jatis ou castas. A India declarou a "intocabilidade"
ilegal en 1947 e, dende aquela, promulgou outras leis antidiscriminatorias e
iniciativas para o benestar social, aínda que os informes suxiren que moitos
dalits ("ex-intocables​​") e outras castas máis baixas en áreas rurais continúan
a seren segregadas e se enfrontan á persecución e á discriminación. Nos lugares
de traballo das grandes cidades e nas principais empresas indias ou
internacionais, o sistema de castas practicamente perdeu a súa importancia.

Os valores tradicionais das familias indias son moi respectados e o modelo
patriarcal ten sido o máis común durante séculos, aínda que recentemente a
familia nuclear estea a se converter no modelo seguido pola poboación que vive
na zona urbana. A maioría dos indios teñen os seus casamentos arranxados polos
seus pais e por outros membros respectados da familia, co consentimento da noiva
e do noivo. O matrimonio é planeado para toda a vida, a taxa de divorcio é
extremadamente baixa. O casamento na infancia é aínda unha práctica común, e a
metade das mulleres indias casa antes dos dezaoito anos.

Moitas celebracións indias son de orixe relixiosa, aínda que algunhas dependan
da casta ou o credo. Algunhas das festas máis populares do país son: Diwali,
Holi, Durga Puja, Eid ul-Fitr, Eid al-Adha, Natal e Vesak. Amais destas, a
nación ten tres festas nacionais: o día da República, o día da independencia e o
Gandhi Jayanti, en homenaxe a Mahatma Gandhi. Outra serie de días festivos,
variando entre nove e doce días, son celebrados oficialmente en cada estado. As
prácticas relixiosas son unha parte integral da vida cotiá e son un asunto de
interese público. A roupa tradicional varia de acordo coas cores e estilos
segundo a rexión e depende de certos factores, incluíndo o clima. Os estilos de
vestir inclúen pezas simples coma o sári para as mulleres e o dhoti para os
homes; pantalóns e camisas de estilo europeo tamén son populares entre os homes.
O uso de xoias delicadas, modeladas en flores reais usadas ​​durante a India
antiga, forma parte dunha tradición que se remonta a cerca de 5.000 anos; as
pedras preciosas tamén son empregadas ​​na India como talismáns.

A cociña da India presenta unha forte dependencia de herbas e especias, con
pratos a miúdo apelando ao uso sutil dunha ducia ou máis de condimentos
diferentes; a gastronomía do país tamén é coñecida polas súas preparacións
tandoori. No tandoor, un forno de arxila empregado na India hai case 5.000 anos,
as carnes permanecen cunha "suculencia infrecuente" e é posible facer o pan
plano inchado coñecido como naan. Os alimentos básicos son o trigo
(principalmente no norte do país), o arroz (especialmente no sur e no leste) e
as lentellas. Moitas especias populares en todo o mundo son orixinarias do
subcontinente indio, mentres que o pemento, que é nativo das Américas e foi
introducido polos portugueses, é amplamente utilizado pola poboación local. O
ayurveda, un sistema de medicina tradicional, usa seis rasas e tres gunas para
axudar a describir os comestibles. Ao longo do tempo, conforme os sacrificios de
animais feitos polos védicos foron suplantados pola noción de sacralidade
inviolable da vaca, o vexetarianismo foi asociado a un alto nivel relixioso e
tornouse cada vez máis popular, unha tendencia axudada polo aumento de normas
budistas, xainistas e bhaktis hindús. A India ten a maior concentración de
vexetarianos do mundo: unha pescuda realizada en 2006 constatou que o 31% dos
indios eran lactovexetarianos e outro 9% eran ovovexetarianos. Entre os costumes
alimenticios máis tradicionais e comúns están as comidas feitas preto ou no
propio chan, as comidas segregadas por casta e xénero e o uso da man dereita ou
dun anaco de roti (tipo de pan) en lugar dos cubertos.

Gran parte da arquitectura da India, incluído o Taj Mahal e outras obras da
arquitectura mogol e do sur do país, combina antigas tradicións locais con
estilos importados doutras nacións. A arquitectura vernácula, no entanto, está
altamente rexionalizada. A Vastu Shastra, literalmente "ciencia da construción"
ou "arquitectura" e atribuída a Mamuni Maia, explora como as leis da natureza
afectan as habitacións humanas, amais de empregar xeometría precisa e
aliñamentos direccionais para reflectir construcións cósmicas.

A arquitectura dos templos hindús está influenciada polos Shastras Shilpa, unha
serie de textos fundamentais cuxa forma mitolóxica básica é a mandala
Vastu-Purusha, unha praza que encarna o concepto de "absoluto". O Taj Mahal,
construído na cidade de Agra entre 1631 e 1648 por orde do emperador Shah Jahan
e en memoria da súa esposa, é descrito na lista do Patrimonio Mundial da UNESCO
como "a xoia da arte musulmá na India e unha das obras mestras universalmente
admiradas da herdanza do mundo". A arquitectura neo-indo-sarracena, desenvolvida
polos británicos a finais do século XIX, baseouse na arquitectura indo-islámica.

A música da India vai a través de varias tradicións e estilos rexionais. A
música clásica abrangue dous xéneros e as súas diversas ramificacións populares:
o hindustai, do norte, e escolas carnáticas, do sur. Entre as formas populares
rexionalizadas inclúense o filmi e músicas folclóricas; a tradición sincrética
dos bauls é unha forma moi coñecida desta última. A danza india tamén ten formas
clásicas e diversas. Entre as danzas folclóricas máis coñecidas destacan o
bhangra do Punjab, o bihu de Assam, o chhau de Bengala Occidental e Jharkhand, o
sambalpuri de Odisha, o ghoomar do Rajastán e o lavani, de Maharashtra. Oito
formas de danza, moitas con formas narrativas e elementos mitolóxicos, teñen
sido recoñecidas como danzas clásicas pola Academia Nacional de Música, Danza e
Teatro da India. Estas son: bharatanatyam, do estado de Tamil Nadu, kathak,de
Uttar Pradesh, kathakali e mohiniyattam, de Kerala, kuchipudi, de Andhra
Pradesh, manipuri, de Manipur, odissi, de Orissa, e o sattriya, de Assam. O
teatro indio mestura música, danza e diálogos improvisados ou escritos. Moitas
veces baseado na mitoloxía hindú, mais tamén inspirado en romances medievais ou
eventos sociais e políticos, o teatro indio inclúe o bhavai de Gujarat, o jatra
de Bengala Occidental, o nautanki e o ramlila do Norte da India, o tamasha de
Maharashtra, o burrakatha de Andhra Pradesh, o terukkuttu de Tamil Nadu e o
yakshagana de Karnataka.

As primeiras obras literarias da India, compostas entre o ano 1.400 a. C. e o
1.200 d. C., foron escritas en sánscrito. Obras prominentes desta literatura
sánscrita inclúen épicas, como o Mahābhārata e o Ramayana, e dramas de Kālidāsa,
como o Abhijñānaśākuntalam (O Recoñecemento de Sakuntala), e poesías, como o
Mahākāvya. O Kama Sutra, o famoso libro sobre relacións sexuais, tamén ten a súa
orixe no país. Desenvolvida entre o 600 a. C. e o 300 d. C. no sur da India, a
literatura sangamm comprende 2.381 poemas e é considerada como unha antecesora
da literatura támil. Do século XIV ao XVIII, as tradicións literarias indias
atravesaron un período de drásticos cambios a causa do xurdimento de poetas
devocionais (movemento bhakti) como Kabir, Tulsidas e Guru Nanak. Este período
estivo caracterizado por un espectro variado e amplo de expresión e correntes de
pensamento e, como consecuencia, as obras literarias medievais indias difiren
significativamente da tradición clásica. No século XIX, os escritores indios
tomaron un novo interese polas cuestións sociais e descricións psicolóxicas. No
século XX, a literatura india foi influenciada polas obras do poeta e romancista
bengalí Rabindranath Tagore.

A industria cinematográfica india é a maior do mundo. Bollywood, barrio
localizado na cidade de Bombai onde son realizados os filmes comerciais en
hindú, foi recentemente convertido no centro da industria cinematográfica máis
prolífica do mundo, igualando a súa importancia con Hollywood. Tamén se realizan
filmes tradicionais e comerciais en zonas onde o bengalí, canarés, malaialam,
marathi, támil e telugú son idiomas oficiais. O cine do sur da India atrae máis
do 75% dos espectadores do cine nacional.

A radiodifusión televisiva comezou na India en 1959 como un medio estatal de
comunicación e tivo unha lenta expansión durante máis de dúas décadas. O
monopolio estatal na transmisión da televisión terminou en 1990 e, dende aquela,
canais por satélite téñense feito cada vez máis populares na cultura popular da
sociedade india. Hoxe, a televisión é o medio con maior alcance na India;
estimacións da industria indican que en 2012 había máis de 554 millóns de
consumidores de TV, 262 millóns de satélite e/ou conexión por cable, en
comparación con outras formas de medios de masas, como a prensa (350 millóns), a
radio (156 millóns) ou internet (37 millóns).

Na India continúan a ser bastante populares numerosos deportes tradicionais,
como o kabaddi, o kho kho, o pehlwani e o gilli-danda. Algunhas das primeiras
formas de artes marciais asiáticas, como o kalari payattu, o mushti yuddha, o
silambam e o marma adi, orixináronse na India. O Rajiv Gandhi Khel Ratna e o
Premio Arjuna son as máis altas formas de recoñecemento do goberno para a
realización atlética; o Premio Dronacharya é concedido pola excelencia en
adestramento. O xadrez, que parece que comezou na India como chaturanga, está a
recuperar popularidade co aumento do número de mestres indios nese deporte. O
tradicional xogo de taboleiro indio chamado pachisi foi xogado nun bloque
xigante de mármore polo emperador Akbar.

Os bos resultados conquistados polo equipo indio de Copa Davis e outros tenistas
indios a principios de 2010 fixeron que o tenis se fixera cada vez máis popular
no país. A India ten unha presenza relativamente forte no tiro deportivo e xa
gañou varias medallas nos Xogos Olímpicos, nos Campionatos do Mundo de Tiro e
nos Xogos da Commonwealth. Outros deportes nos que atletas indios teñen acadado
éxitos internacionais inclúen o bádminton, o boxeo e o wrestling. O fútbol é
popular en Bengala Occidental, Goa, Tamil Nadu, Kerala e en estados do nordeste.

O hóckey sobre herba na India é administrado por Hockey India. A selección
nacional de hóckey venceu a Copa do Mundo de Hóckey sobre Herba de 1975 e, ata
2012, tiña oito medallas olímpicas de ouro, unha de prata e dúas de bronce, o
que a convirte no equipo máis laureado nesta modalidade. A India tamén ten
desempeñado un papel importante na popularización do cricket, sendo o deporte
máis popular do país. O cricket indio gañou a Copa do Mundo de Cricket de 1983 e
de 2011, o ICC Mundial Twenty20 de 2007 e compartiu o trofeo do ICC Champions de
2002 con Sri Lanka. O Consello Nacional de Control do Cricket na India (BCCI)
realiza unha competición Twenty20 coñecida como Indian Premier League. A India
acolleu ou coorganizou varios eventos deportivos internacionais; os Xogos
Asiáticos de 1951 e de 1982, as Copas do Mundo de Cricket de 1987, 1996 e 2011,
os Xogos Afro-Asiáticos de 2003, o ICC Champions Trophy de 2006, a Copa de
Hóckey Masculino de 2010 e os Xogos da Commonwealth de 2010. Algúns dos grandes
eventos deportivos internacionais realizados anualmente na India inclúen o
Chennai Open (tenis), os maratóns de Bombai e Dehli, e o Indian Masters (golf).
O primeiro Gran Premio da India tivo lugar a finais de 2011. O país ten sido,
tradicionalmente, dominador nos xogos Surasiáticos. Un exemplo desa dominación é
a competición de baloncesto, onde a selección nacional da India gañou tres dos
catro torneos ata a data.

As tres principais festividades nacionais do país son o Día da República, o Día
da Independencia e o Aniversario de Gandhi. Amais destas tres festas nacionais,
ao longo do ano teñen lugar numerosas celebracións relacionadas cos distintos
cultos relixiosos do país. Nos distintos estados e rexións celébranse distintas
festas locais en función da relixión que neles se practique.

Entre as celebracións hindús máis populares encóntranse o Diwali, o Ganesha
Shaturthi, o Holi, ou o Dussehra. A comunidade musulmá celebra en todo o país o
Eid-ul-Fitr, o Muharram ou o Ramadán. Pola súa banda os sikhs celebran o
nacemento de Guru Nanak, os cristiáns o Nadal e a Semana Santa, e en certos
lugares os xainistas celebran o Pryushan. A continuación algunhas das
festividades máis importantes do país:



https://gl.wikipedia.org/wiki/Israel

O Estado de Israel (Hebreo: מדינת ישראל, transliteración: Medinat Yisra'el;
Árabe: دولة اسرائيل, transliteración: Daulat Isra'il) é un país no Oriente Medio
(oeste de Asia, no chamado 'crecente fértil'), situado na costa oriental do Mar
Mediterráneo. É unha democracia parlamentaria e legalmente un estado xudeu. Fai
fronteira co Líbano ao norte, con Siria ao nordeste, con Xordania e Cisxordania
ao leste, con Exipto e a Faixa de Gaza ao suroeste, e co Golfo de Aqaba (no Mar
Vermello) ao sur.[nota 2] O Mediterráneo bordéao polo seu oeste, e entre
Xordania e Exipto sae uns poucos quilómetros ó golfo de Aqaba, extensión do Mar
Vermello (tamén chamado golfo de Eilat). Igualmente, ten costa co Mar Morto (mar
interior). Xeograficamente, contén diversas características dentro do seu
relativamente pequeno territorio Israel é definido como un "Estado Xudeu e
Democrático" nas súas Leis Básicas e é o único Estado de maioría xudía do mundo.

Despois dunha resolución da Asemblea Xeral das Nacións Unidas o 29 de novembro
de 1947, recomendando a adhesión e introdución do Plan de Partición de Palestina
para substituír o Mandato Británico, o 14 maio de 1948, David Ben-Gurion, o
xefe-executivo da Organización Sionista Mundial[nota 3] e presidente da Axencia
Xudaica para Palestina, declarou o estabelecemento dun Estado Xudeu en Eretz
Israel, a ser coñecido como o Estado de Israel, unha entidade independente do
control británico. As nacións árabes veciñas invadiron o recentemente creado
país ao día seguinte, en apoio aos árabes palestinos. Israel, dende aquela,
levou a cabo varias guerras cos Estados árabes circundantes, no transcurso das
cales ocupou os territorios de Cisxordania, península do Sinaí, Faixa de Gaza e
altos do Golán. Partes desas áreas ocupadas, incluíndo Xerusalén Oriental, foron
anexionadas por Israel, mais a fronteira coa veciña Cisxordania aínda non foi
definida de forma permanente. Israel asinou tratados de paz con Exipto e
Xordania, porén os esforzos para solucionar o conflito israelí-palestino ata
agora non deron como resultado a paz.

O centro financeiro de Israel é Tel Aviv, mentres que Xerusalén é a cidade máis
populosa do país e súa capital[nota 4] (aínda que non sexa recoñecida como tal
pola comunidade internacional). A poboación israelí, conforme o definido pola
Oficina Central de Estatísticas de Israel, foi estimada en 2012 en 7.879.500
habitantes, dos cales 5.930.000 eran xudeus. Os árabes constitúen a segunda
maior etnia do país, con 1.622.500 de habitantes. A gran maioría dos árabes
israelís son musulmáns, incluíndo un número significativo de beduínos do Negev
semi-sedentarios, o resto son cristiáns e drusos. Outras minorías inclúen varias
denominacións étnicas e etno-relixiosas, como os circasianos, samaritanos e
maronitas, entre outros.

Israel é unha democracia representativa cun sistema parlamentar, representación
proporcional e sufraxio universal. O primeiro ministro serve como chefe de
goberno e o Knesset como o corpo lexislativo unicameral do país. Israel ten unha
das máis altas expectativas de vida do mundo e é considerado un país
desenvolvido, sendo membro da OCDE e da ONU. O seu produto interno bruto (PIB)
nominal foi o 37º maior do mundo en 2014, mentres que o país ten o nivel de vida
máis alto de Oriente Medio. No entanto, organizaciós como Amnistía Internacional
e o Human Rights Watch teñen sido críticos coas políticas de Israel en relación
aos palestinos, mentres que o goberno dos Estados Unidos e algúns países de
Europa, como o Reino Unido e Alemaña, xeralmente apoian a Israel bélica e
financeiramente.

O primeiro rexistro histórico coñecido do termo Israel aparece na Estela de
Merenptah, un monumento que celebra as vitorias militares do faraón Merenptah,
datado a finais do século XIII a.C. O nome Israel é o único precedido polo
determinante para pobo, sinalando a súa distinción en relación ás poboacións das
cidades-Estado presentes na mesma inscrición, o que suxire unha identidade
contrastante coa dos seus veciños.

Existe consenso entre os estudiosos a derivar Israel a partir dunha forma verbal
semita occidental como śārâ (loitar, prevalecer, reinar [con]), e do elemento
teofórico El ("Deus"), o que indicia que a designación pode ter partido do
propio pobo que a usou, podendose supoñer que compartira unha identidade
cultural e unha noción común de relixiosidade (culto a El), así como, quizais,
unha propensión á guerra.

A tradición xudía dáo como acrograma hebreo das iniciais dos patriarcas e
matriarcas, dos cales se orixinou o pobo de Israel: Isaac e Xacob (י), Sara (ש),
Rebeca e Raquel (ר), Abraham (א), Lea (ל). A súa etimoloxía é suxerida na pasaxe
do Xénese 32:28, na cal Xacob loita contra un anxo de Deus e o vence, despois do
que recibe de Deus o nome de Israel. O nome contería así, o significado para a
realización dun pacto entre Deus e Israel, mantendo a memoria e identidade do
pobo a través dos tempos, e definindo as regras da súa relación co divino.

O actual país foi chamado Medinat Yisrael, ou Estado de Israel, despois de seren
rexeitadas outras propostas como Eretz Israel ("Terra de Israel"), Sión e Xudea.
O uso do termo hebreo israelí para se referir a un cidadán de Israel foi
decidido polo goberno do país despois da independencia e anunciado polo entón
Ministro de Relacións Exteriores de Israel, Moshe Sharett.

Os principais símbolos nacionais do país son a súa bandeira, o seu emblema e o
seu himno. Israel conta tamén con outros símbolos nacionais como a menorá ou a
Estrela de David, ambos presentes no emblema e na bandeira respectivamente.
Amais da bandeira, o emblema, o himno e a canción nacional, Israel posúe
diversos símbolos nacionais:

A historia da Antiga Israel abrangue o período desde o século XX a.C. ata a
expulsión e Diáspora do pobo xudeu no século I, na área comprendida entre o mar
Mediterráneo, o deserto do Sinaí, as montañas do Líbano e o deserto da Xudea.
Concéntrase especialmente no estudo do pobo xudeu neste período, e de forma
secundaria dos outros pobos que conviviron con el, como os filisteos, fenicios,
moabitas, edomitas, hititas, madianitas, amoritas e amonitas. As fontes sobre
este período son principalmente a escritura clásica como a Bíblia hebraica ou
Tanakh (coñecida polos cristáns como Antigo Testamento), o Talmude, o libro
etíope Kebra Nagast e escritos de Nicolau de Damasco, Artapano de Alexandría,
Filon e Flavio Xosefo. Outras fonte principal de información son os achados
arqueolóxicos en Exipto, Moabe, Asiria ou Babel, e os vestixios e inscricións no
propio territorio.

A Terra de Israel, coñecida en hebreo como Eretz Israel, é sagrada para o pobo
xudeu desde os tempos bíblicos. De acordo coa Torá, a Terra de Israel foi
prometida aos tres patriarcas do pobo xudeu, por Deus, como a súa patria;
estudosos teñen colocado este período no inicio do segundo milenio a.C. A terra
de Israel garda un lugar especial nas obrigas relixiosas xudías, englobando os
máis importantes lugares do xudaísmo (como os restos do Primeiro e Segundo
Templos do pobo xudeu). A partir do século X a.C. unha serie de reinos e estados
xudeus estableceron un control intermitente sobre a rexión que durou cerca de
150 anos, Reino de Israel, ata a súa conquista polos asirios no 721 a.C., e
catro séculos para o Reino de Xudá, ata a súa conquista por Nabucodonosor II no
586 a.C. e a destrución do Templo de Salomón polos babilonios. No 140 a.C. a
revolta dos Macabeos levou ao estabelecemento do Reino Hasmoneu de Israel, cuxa
existencia como reino independente durou 77 anos, ata a conquista de Xerusalén
por Cneo Pompeio Magno no 63 a.C., cando se tornou un reino tributario do
Imperio Romano.

Baixo o dominio asirio, babilónico, persa, grego, romano, bizantino e
(brevemente) sasánido, a presenza xudía na rexión diminuíu a causa das
expulsións en masa. En particular, o fracaso na revolta de Bar Kokhba contra o
Imperio Romano no 132 deu como resultado a expulsión dos xudeus a grande escala.
Durante este tempo os romanos deron o nome de Syria Palæstina á rexión
xeográfica, nunha tentativa de apagar os lazos xudaicos coa terra. No entanto, a
presenza xudía en Palestina mantívose, co traslado dos xudeus da Xudea á cidade
de Tiberíades, en Galilea. A pricipios do século XII aínda permanecían cerca de
50 familias xudías na cidade. A Mishná e o Talmud de Xerusalén, dous dos textos
xudeus máis importantes, foron compostos na rexión durante ese período. A terra
foi conquistada ao Imperio Bizantino no 638 durante o período inicial das
conquistas musulmás. O niqqud hebreo foi inventado en Tiberíades nesa época. A
área foi dominada polos omíadas, despois polos abbásidas, cruzados, os coresmios
e mongois, antes de se tornar parte do imperio dos mamelucos (1260-1516) e o
Imperio Otomán en 1517.

Aínda que a presenza xudía en Palestina ten sido constante, os xudeus que
"estiveron sempre aló" reducíronse á pequena comunidade rural de Peki'in, árabes
en todo excepto na relixión. Durante os séculos XII e XIII, houbo un pequeno,
mais constante movemento de inmigrantes xudeus cara á rexión, especialmente
vidos do Norte de África.

Despois do Decreto da Alhambra de 1492, moitos xudeus expulsados de España
partiron á Terra Santa, aínda que se estabeleceran nas cidades onde vivían da
caridade e do halukka enviado polos compañeiros na Diáspora. Despois de 1517,
baixo o dominio otomán, a rexión tornouse unha provincia esquecida do Imperio,
declinando en poboación debido á extrema pobreza, impostos exorbitantes,
enfermidades e falta de seguridade. A poboación era maioritariamente musulmá, da
cal o 10% eran católicos. En 1777, xudeus europeos comezaron a regresar á
rexión, xuntándose á pequena comunidade seferdí local. Contra o 1800, a
poboación xudía rondaba os tres millares, vivindo sobre todo nas "Catro Cidades
Sagradas", Jerusalém, Hebron, Safed e Tiberíades. Despreparados pola rudeza da
rexión, sen conseguir emprego e impedidos de posuir terras, os xudeus europeos
vivían na miseria, sobrevivindo, unha vez máis, do halukka.

Xa na década de 1850, os xudeus chegaríam mesmo a constituír polo menos a metade
da poboación de Safed, Tiberíades e Xerusalén.

Algunhas fontes afirman que a primeira grande onda de inmigración moderna,
coñecida como a primeira Aliyah (hebreo: עלייה), comezou en 1881, cando os
xudeus fuxían dos pogrom en Europa Oriental. Outras, no entanto, presentan datos
que demostran que os fluxos de inmigración xudía procedentes de Europa entre os
anos 1880 a 1929 tiñan como destino na súa maior parte, os países americanos e
non Palestina, a onde se dirixiu unha parte minoritaria de xudeus ata o inicio
da Segunda Guerra Mundial.

Aínda que o movemento sionista xa existía, en teoría, Theodor Herzl foi
considerado o fundador do sionismo político, un movemento que inspirado no
nacionalismo alemán pretendía estabelecer un Estado xudeu na terra de Israel,
buscando unha solución estadista para a cuestión xudaica. En 1896, Herzl
publicou Der Judenstaat ("O Estado Xudeu"), que ofrece a súa visión dun futuro
Estado xudeu. Ao ano seguinte, el presidiu o primeiro Congreso Mundial Sionista.

A segunda Aliyah (1904-1914), comezou despois do pogrom de Kishinev. Cerca de
40.000 xudeus estabelecéronse en Palestina. Tanto a primeira como a segunda onda
de inmigrantes foi principalmente de xudeus ortodoxos, porén na Segunda Aliyah
tamén foron algúns socialistas pioneiros que crearon o movemento kibbutz. O 2 de
novembro de 1917, durante a Primeira Guerra Mundial, o Ministro Británico de
Relacións Exteriores, Arthur Balfour emitiu o que foi coñecido como a
Declaración de Balfour, que di "O goberno de Súa Maxestade encara favorablemente
o estabelecemento en Palestina dun fogar nacional para o Pobo Xudeu…". A
petición de Edwin Samuel Montagu e de Lord Curzon, introduciuse unha liña na
declaración afirmando "que sexa claramente entendido que nada será feito que
poida prexudicar os dereitos civís e relixiosos das comunidades non-xudías en
Palestina, ou os dereitos e estatuto político usufrutuados polos xudeus en
calquera outro país".

A Lexión Xudía, un grupo de batallóns compostos sobre todo por voluntarios
sionistas, asistira aos británicos na conquista de Palestina. A utilización do
termo ambiguo "fogar nacional" alarmou aos árabes e, co fin de calmalos, o 7 de
novembro de 1918 o Reino Unido asinou con Francia a Declaración Anglo-Francesa,
declarando como obxectivo común a ambos países "a liberación final e completa
dos pobos que hai moito veñen sendo oprimidos polos turcos, e o estabelecemento
de gobernos nacionais e administracións [en Siria, Iraq e Palestina] cuxa
autoridade deriva do libre exercicio da iniciativa e escolla por parte das
poboacións indíxenas". Mentres, en 1919, nun memorando gobernamental interno,
Balfour declarou que non tiña intención de consultar aos habitantes de Palestina
sobre as súas aspiracións, contrariando así a Declaración de 1918 e a
Declaración de Balfour na súa promesa de non prexudicar os dereitos civís e
relixiosos das comunidades non-xudías de Palestina. A oposición árabe a este
plano levou aos disturbios de 1920 en Palestina e á formación da organización
xudía coñecida como Haganah ("a Defensa", en hebreo), da cal máis tarde se
separaron os grupos Irgun e Lehi.

En 1922, a Liga das Nacións concedeu ao Reino Unido un mandato en Palestina en
condicións semellantes á Declaración de Balfour. A poboación da área nese
momento era predominantemente musulmá, mentres que na maior área urbana da
rexión, Xerusalén, era maioritariamente xudía. A terceira (1919-1923) e a cuarta
Aliyah (1924-1929) levaron a 100.000 xudeus a Palestina. A partir de 1921 os
británicos suxeitaron a inmigración xudía en cotas e a maioría do territorio
designado para o estado xudeu foi situado en Transxordania.

A ascensión do nazismo na década de 1930 levou á quinta Aliyah, cun fluxo de 250
mil xudeus. Este fluxo provocou a Revolta árabe de 1936-1939, e levou aos
británicos a conter a inmigración a través do Libro Branco de 1939. Con países
de todo o mundo recibindo refuxiados xudeus fuxidos do Holocausto, un movemento
clandestino coñecido como Aliyah Bet foi organizado para transportar xudeus a
Palestina. Ao final da Segunda Guerra Mundial, os xudeus representaban 33% da
poboación de Palestina, cando en 1922 eran o 11%.

Despois de 1942, co rexeitamento do Libro Branco de 1939 por parte dos líderes
sionistas, o Reino Unido envolveuse cada vez máis num conflito violento cos
xudeus. Varios ataques armados foron levados a cabo polos sionistas contra
obxectivos británicos, dos cales destacan o asasinato do ministro de estado
británico Lord Moyne no Cairo en novembro de 1944 polo Stern Gang, liderado por
Yitzhak Shamir, e a explosión do Hotel King David polo Irgun, liderado por
Menachem Begin, en 1946. A principios de 1947, o goberno británico, percibindo a
carga política e económica que estaba a ser o conflito en Palestina, decidiu
acabar co Mandato, declarando que era incapaz de chegar a unha solución
aceptable para ambos os lados, árabes e xudeus.

A recentemente creada Organización das Nacións Unidas recomendou a aplicación do
Plan de partición de Palestina, aprobado pola Asemblea Xeral das Nacións Unidas
a través da Resolución 181, do 29 de novembro de 1947, propoñendo a división do
país en dous Estados, un árabe e un xudeu. Segundo esta proposta, a cidade de
Xerusalén tería un status de cidade internacional - un corpus separatum -
administrada polas Nacións Unidas para evitar un posible conflito sobre o seu
status. A partición proposta polo Comité Especial das Nacións Unidas para
Palestina (UNSCOP, polas siglas en inglés) concedía ao terzo de poboación xudía
o 56% do territorio, deixando aos dous terzos árabes o 44% da terra. A división
demográfica dos dous países significaba que no estado árabe deberían vivir
818.000 palestinos, hospedando 10.000 xudeus. No estado xudeu, vivirían 438.000
palestinos entre 499.000 xudeus. O novo Estado xudeu posuía a gran maioría das
terra fértiles e, das 1.200 aldeas palestinas, aproximadamente 400 estaban
incluídas no seu interior.

A Axencia Xudía aceptou o plan, aínda que nunca tivese afirmado que limitaría o
futuro Estado xudeu á área proposta pola Resolución 181. O 30 de novembro de
1947 a Alta Comisión Árabe rexeitou o plan, coa esperanza de que o asunto fose
revisado nunha proposta alternativa presentada. Nesta altura, a Liga Árabe non
consideraba aínda unha intervención armada en Palestina, á cal se opuña a Alta
Comisión Árabe. Ao día seguinte ao rexeitamento do plan, o conflito armado
estendeuse a toda Palestina. As organizacións paramilitares sionistas, en
especial o Haganah e os voluntarios internacionais que se lles uniron,
iniciarion o que David Ben Gurion chamou a "defensa agresiva", na cal calquera
ataque árabe sería respondido de forma decisiva, con destrución do lugar,
expulsión dos seus moradores e captura da posición. En marzo de 1948 foi posto
en práctica o Plan Dalet, co obxectivo de capturar aldeas, barrios e cidades
árabes. Ao mes seguinte, dous importantes acontecementos xeraron ondas de choque
a través de Palestina e de todo o mundo árabe: A morte de Abd al-Qader
al-Husseini defendendo a aldea árabe de Al-Qastal, e a masacre da aldea de Deir
Yassin, perpetrado polo Irgun e o Stern Gang. Estes acontecementos levaron aos
países árabes, reunidos na Liga Árabe, a considerar unha intervención en
Palestina cos seus exércitos regulares. A economía árabe-palestina desmoronouse
e 250.000 árabes-palestinos fuxiron ou foron expulsados.

O 14 de maio de 1948, un día antes da fin do Mandato Británico, a Axencia Xudía
proclamou a independencia, nomeando o país de Israel. Ao día seguinte, cinco
países da Liga Árabe, Exipto, Siria, xordania, Líbano e Iraq, apoiados por
Arabia Saudita e por Iemen, invadiron o territorio do antigo Mandato Británico
de Palestina, iniciando a Guerra árabe-israelí de 1948. Marrocos, Sudán, Iemen e
Arabia Saudita tamén enviaron tropas para axudar aos invasores. Despois dun ano
de combates, un cesamento o fogo foi declarado e unha fronteira temporal,
coñecida como Liña Verde, foi estabelecida. Os territorios anexionados de
Xordania tornáronse coñecidos como Cisxordania e Xerusalén Oriental, o Exipto
asumiu o control da Faixa de Gaza.

Israel foi admitido como membro das Nacións Unidas o 11 de maio de 1949. Durante
o conflito de 1948, 711.000 árabes, de acordo con estimacións das Nacións
Unidas, ou cerca de 80% da poboación árabe anterior, fuxiron do país. O destino
dos refuxiados palestinos de hoxe é un gran punto de discordia no conflito
israelo-palestino. En represalia, os gobernos de diversos países árabes e
musulmáns iniciaron unha política de persecución e expulsión das súas poboacións
xudías, que deu como resultado o éxodo de cerca de 850 mil persoas, a maioría
absorvida por Israel, entre o final da década de 1940 e o inicio da década de
1970.

Nos primeiros anos do Estado, o Sionismo socialista, movemento sionista liderado
polo daquela Primeiro Ministro David Ben-Gurion dominaba a política israelí.
Eses anos estiveron marcados pola inmigración masiva dos sobreviventes do
Holocausto e un influxo de xudeus perseguidos en terras árabes. A poboación de
Israel aumentou de 800.000 a dous millóns entre 1948 e 1958. A maioría dos
refuxiados que chegaron sen posesións e foron aloxados en campamentos temporais
coñecidos como ma'abarot. En 1952, máis de 200.000 inmigrantes vivían nestas
"cidades tenda". A necesidade de resolver a crise levou a Ben-Gurion a asinar un
acordo con Alemaña Occidental que desencadeou protestas en masa de xudeus que
eram contrarios á idea de que Israel "fixera negocios" con Alemaña.

Durante a década de 1950, Israel foi atacado constantemente por militantes,
principalmente a partir da Faixa de Gaza, que estaba baixa control exipcio. En
1956, Israel creou unha alianza segreda co Reino Unido e Francia destinada a
recapturar o canal de Suez, que os exipcios tiñan nacionalizado (ver Guerra de
Suez). A pesar da captura da península do Sinaí, Israel foi forzado a recuar
debido á presión dos Estados Unidos e da Unión Soviética, a cambio de garantías
de dereitos marítimos no Mar Vermello e no Canal.

No inicio da década seguinte, Israel capturou a Adolf Eichmann, un dos creadores
da Solución Final escondido na Arxentina, e o trasladou para o seu xuízo. O
xuízo tivo un impacto importante sobre a conciencia do público sobre o
Holocausto, Eichmann foi a única persoa executada por Israel, aínda que John
Demjanjuk tivera sido condenado a morrer antes de ter sido anulada a súa condena
pola Suprema Corte de Israel.

Ao longo dos anos os países árabes negáronse a manter relacions diplomáticas con
Israel, non recoñecendo a existencia do Estado xudeu e, amais diso, árabes
nacionalistas liderados por Nasser loitaron pola destrución do Estado xudeu. En
1967, Exipto, Siria e Xordania mandaron as súas tropas ata as fronteiras
israelís, expulsando ás forzas de paz da ONU e bloqueando o acceso de Israel ao
Mar Vermello. Israel viu esas accións como un casus belli para un conflito,
iniciando a Guerra dos Seis Días. Israel conseguiu unha vitoria decisiva nesta
guerra e capturou os territorios árabes de Cisxordania, a faixa de Gaza,
península do Sinaí e os altos do Golán. Desde 1949 a chamada Liña Verde pasou a
ser a fronteira administrativa entre Israel e os territorios ocupados. As
fronteiras de Xerusalén foron ampliadas por Israel, que incorporou Xerusalén
Oriental. A Lei de Xerusalén, promulgada en 1980, reafirmou esta medida e
reavivou a polémica internacional sobre o estatuto de Xerusalén.

O fracaso dos Estados Árabes na guerra de 1967 levou ao nacemento de
organizacións non-gobernamentais árabes no conflito, sendo a máis importante a
Organización para a Liberación de Palestina (OLP), que foi concibida baixo o
lema "a loita armada como única forma de libertar a patria.". A finais da década
de 1960 e principios da década de 1970, grupos palestinos lanzaron unha onda de
ataques contra obxectivos israelís ao redor do mundo, incluíndo unha masacre de
atletas israelís nos Xogos Olímpicos de 1972, en Múnic (Alemaña). Israel
respondeu coa Operación Cólera de Deus, no curso da cal os responsables da
masacre de Múnic foron encontrados e executados. O 6 de outubro de 1973, no Yom
Kippur, día máis santo do calendario hebreo, os exércitos de Exipto e Siria
lanzaron un ataque sorpresa contra Israel. A guerra terminou o 26 de outubro co
éxito israelí, que conseguiu repeler as forzas exípcias e sirias, porén sufrindo
grandes perdas. Unha investigación interna exonerou ao goberno israelí da
responsabilidade polo conflito, porén a insatisfación popular forzou á entón
Primeira Ministra Golda Meir a renunciar.

As eleccións de 1977 do Knesset marcaron unha virada importante na historia
política israelí, cando Menachem Begin do Partido Likud asumiu o control do
Partido Laborista. Máis tarde, o mesmo ano, o entón Presidente Exipcio Anwar El
Sadat realizou unha visita a Israel e falou ante o Knesset, esta foi a primeira
vez que un xefe de Estado árabe recoñeceu o Estado de Israel. Nos dous anos
seguintes, Sadat e Menachem Begin asinaron o Acordo de Camp David e o Tratado de
Paz Israel-Exipto. Israel retirouse da península do Sinaí e concordou en iniciar
negociacións sobre unha posible autonomía para os palestinos en toda a Liña
Verde, un plan que nunca foi executado. O goberno israelí comezou a fomentar
asentamentos xudeus no territorio da Cisxordania, creando conflitos cos
palestinos que vivían nesas áreas.

O 7 de xuño de 1981, Israel bombardeou masivamente o reactor nuclear Osirak en
Iraq durante a chama Operación Ópera, co fin de desabilitalo. A intelixencia
israelí tiña sospeitas de que Iraq pretendía empregar este reactor para o
desenvolvemento de armas nucleares. En 1982, Israel interviu na Guerra Civil
Libanesa, destruíndo as bases da Organización para a Liberación de Palestina,
que, en resposta, lanzou ataques e mísile ao norte de Israel. Ese movemento
desenvolveuse na Guerra de Líbano de 1982. Israel retirou a maior parte das súas
tropas de Líbano en 1986, mais mantivo unha "zona de seguridade" ata 2000. A
Primeira Intifada, un levantamento palestino contra Israel, comezou en 1987, con
ondas de violencia nos territorios ocupados. Ao longo dos seis anos seguintes,
máis de mil persoas morreron, moitas das cales por actos internos de violencia
dos palestinos. Durante a Guerra do Golfo en 1991, a OLP e os palestinos
apoiaron os ataques de mísile lanzados contra Israel polo líder iraquí Saddam
Hussein, na tentativa de provocar a entrada de Israel na guerra.

En 1992, Yitzhak Rabin converteuse no Primeiro Ministro, el e o seu partido
estabeleceron compromisos cos veciños de Israel. Ao ano seguinte, Shimon Peres e
Mahmoud Abbas, en nome de Israel e da OLP, asinaron os Acordos de paz de Oslo,
que deron á Autoridade Nacional Palestina o dereito de autogobernar partes de
Cisxordania e da Faixa de Gaza. A intención era o recoñecemento do dereito do
estado de Israel a existir, e un xeito de poñer fin ao terrorismo. O 26 de
outubro de 1994 foi asinado o Tratado de paz Israel-Xordania, sendo Xordania o
segundo país árabe que normalizou as súas relacións con Israel. O apoio público
dos árabes aos Acordos foi danado pola Masacre do Túmulo dos Patriarcas, pola
continuación dos asentamentos xudeus, e pola deterioración das condicións
económicas. O apoio da opinión pública israelí aos Acordos diminuiu cando Israel
foi alcanzado por ataques suicidas palestinos. En novembro de 1995 o asasinato
de Yitzhak Rabin por un militante de extrema dereita xudeu, impactou ao país.

Ao final da década de 1990, Israel, baixo o liderato de Benjamin Netanyahu,
retirouse de Hebrón, asinando o Memorando de Wye River, dando maior control da
rexión á Autoridade Nacional Palestina. Ehud Barak, elixido primeiro ministro en
1999, comezou por retirar ás forzas israelís do sur de Líbano, realizando
negociacións coa Autoridade Palestina Yasser Arafat e o daquela Presidente dos
Estados Unidos, Bill Clinton, durante a Cumbre de Paz de Camp David de 2000.
Durante esta cumbre, Barak ofreceu un plan para o estabelecemento dun Estado
palestino na Faixa de Gaza e o 91% da Cisxordania, retendo porén o control sobre
todas as fronteiras e principais cursos de auga, e anexando definitivamente o
12% do Val do Xordán, a rexión máis fértil de Cisxordania, a favor de Israel,
reservándose aínda o dereito de permanecer entre 12 e 30 anos noutro 10% desa
rexión. Yasser Arafat rexeitou o acordo, exixindo como precondición para as
negociacións a retirada de Israel ás fronteiras de xuño de 1967. Logo do fracaso
das negociacións comezou a Segunda Intifada. Ariel Sharon foi escollido como
novo primeiro ministro en 2001 durante unha elección especial. Durante o seu
mandato, Sharon realizou o seu plan de retirada unilateral da Faixa de Gaza e
tamén liderou a construción da barreira israelí de Cisxordania, coñecido tamén
como "Muro da Vergoña" por ser erixido para separar pobos. En xaneiro de 2006,
despois de sufrir un ictus que o deixou en coma, Ariel Sharon deixou o cargo e
as súas competencias foron transferidas ao gabinete de Ehud Olmert.

En xullo de 2006, un ataque da artillería de Hezbollah a comunidades da
fronteira norte de Israel e un rapto de dous soldados israelís desencadeou a
Segunda Guerra de Líbano. Os enfrontamentos prolongáronse durante un mes ata o
alto o fogo (Resolución 1701 da Organización das Nacións Unidas) mediado polo
Consello de Seguridade das Nacións Unidas.

O 27 de novembro de 2007, o Primeiro Ministro israelí Ehud Olmert e o Presidente
palestino Mahmoud Abbas concordaron en negociar sobre todas as cuestións e
loitar por un acordo ata o final de 2008. En abril de 2008, o presidente sirio
Bashar al-Assad declarou a un xornal qatarí que Siria e Israel viñan de discutir
un tradado de paz durante un ano, con Turquía como mediador. Isto foi confirmado
por Israel en maio de 2008.

A finais de decembro de 2008, o alto ao fogo entre Hamas e Israel acabou despois
de que foran disparados varios foguetes dende a Faixa de Gaza, controlada por
Hamas. Israel respondeu cunha série de intensos ataques aéreos. En resposta
producíronse protestas en todo o mundo. O 3 de xaneiro de 2009, tropas israelís
entraron ee Gaza, marcando o inicio dunha ofensiva terrestre.

En xullo de 2014 estoupouu outro conflito entre as forzas militares de Israel e
Hamas na Faixa de Gaza. A guerra, que durou case dous meses, matou a máis de 2
000 persoas, incluíndo 70 israelís.

O Estado de Israel, ten unha superficie total de 27.800 km², está delimitado
dentro das liñas de alto o fogo e do autogoberno de Palestina. Ocupa un
territorio alongado e estreito de norte a sur na beira do Mediterráneo, cunha
lonnxitude de norte a sur de 470 km, e cunha anchura máxima de 135 km. Comparte
fronteiras con Líbano, Siria, Xordania, Exipto e o Mar Mediterráneo. Dividido en
catro rexións xeográficas - tres faixas paralelas e unha grande área árida - ten
na súa planicie costeira do Mediterráneo os sitios máis fertis, que se estenden
un total de corenta quilómetros cara ao interior do país. Ao nordeste, nacen as
súas cadeas montañosas, onde localízase o planalto de Golán, formado por rochas
de basalto, foradas como resultado de erupcións volcánicas, que rodean o Val de
Hula. Seguindo a cadea rochosa, localízanse as montañas de Galilea, compostas de
rocha calcaria branda e dolomita, que acadan ata 1.200m de altura. A metade sur
do país está formada polo deserto do Neguev, onde enxeñeiros agrícolas
investigan novas formas de regadío e de contención da desertización.

Seguindo as cadeas montañosas discorren cursos de auga que manteñen a rexión
verde durante todo o ano. Entre as montañas de Galilea e de Samaria, encóntrase
o Val de Jizreel, que é a rexión máis agrícola do país. Seguindo a cadea rochosa
cara ao sur, atópase o Neguev, que ocupa case a metade do territorio. Máis
adiante, esta área tórnase máis árida, composta de planicies de arenito en
cumios de pedras, cráteres, mestas, montañas aínda máis altas e tres cráteres
erosivos, cuxa maior lonxitude é de 35 km, de clima seco. Próximo a Eilat e ao
mar Vermello, a paisaxe presenta agudas elevacións compostas por granito cinza e
vermello, e arenito. Ao oriente, percíbese a fenda sirio-africana, que divide a
codia terrestre. Ao contrario do sur semiárido, o oriente é a súa área
setentrional e fértil, amais de ser atravesada de norte a sur polo río Xordán,
que posúe un total de trescentos quilómetros. Este río, nacido das neves do
monte Hermón derretidas no verán, atravesa o val do Hula, e o mar de Galilea, a
maior reserva de auga potable do país situado entre as montañas e a Meseta de
Golán, e desemboca no mar Morto, o punto máis baixo da superficie
terrestre.[nota 5] Mesmo cheo durante a estación de chuvias, o río Xordán é
pouco profundo e estreito, cunha profundidade máxima de 5,20 metros e un ancho
máximo de 18,30 metros. Ao sur do mar Morto, encóntrase o Aravá, chamada a
sabana de Israel, que se estende ata o golfo de clima subtropical e augas
profundas, con arrecifes de coral e unha variada fauna mariña.

Capítulo a parte merece o uso da auga. Israel ten contadas fontes de obtención
do líquido elemento: o río Xordán, o lago Kineret e poucos ríos pequenos. En
1964 finalizou a construción do Acueduto Nacional, que transporta auga dende o
norte fértil ata o semi-árido sur. Este acueduto é fundamental para o
desenvolvemento económico israelí e obxectivo dos grupos fundamentalistas.

As temperaturas en Israel varían amplamente, especialmente durante o inverno. As
zonas costeiras, como Tel Aviv ou Haifa, teñen un típico clima mediterráneo con
invernos fríos e chuvosos, e veráns longos e calorosos. A zona de Bersebá o
norte de Negev teñen un clima semiárido con veráns calorosos, invernos fríos, e
menos días de choiva que no clima mediterráneo. As zonas do sur de Negev e Arava
teñen un clima desértico con veráns moi secos e calorosos, e invernos suaves con
poucos días de choiva. A temperatura máxima no continente asiático (53,7 °C)
rexistrouse en 1942 na localidade de Tirat Zvi no norte do val do río Xordán. No
outro extremo, as rexións montañosas poden ser ventosas, frías, e as zonas a 750
m de altitude ou máis (mesma altitude que Xerusalén) reciben habitualmente canto
menos un día de precipitacións en forma de neve cada ano.

De maio a setembro, as choivas en Israel son raras. Con escasos recursos
hídricos, Israel desenvolveu diversas tecnoloxías de aforro de auga, como a
irrigación por goteo. Os israelís tamén aproveitan a considerable luz solar da
que dispoñen para a enerxía solar, facendo de Israel o país líder no uso de
enerxía solar per capita (practicamente todas as casas empregan paneis solares
para quentar a auga).

No país existen catro rexións fitoxeográficas, debido á súa localización entre
as zonas temperada e tropical, bordeando o mar Mediterráneo ao oeste, e o
deserto no leste. Por esta razón, a flora e a fauna de Israel é extremadamente
diversa. Hai 2.867 especies coñecidas de plantas, das cales 253 especies son
introducidas e non nativas. Hai 380 reservas naturais en Israel.

A fauna e a flora de Israel son diversas debido, en parte, á súa localización na
confluencia de tres continentes. polo que se refire á vida vexetal,
catalogáronse máis de 2.800 plantas, entre o papiro e a peonia vermello-coral
brillante. Ao longo do territorio hai unha mestura de flores cultivadas e
plantas autóctonas: lirio, azucena e tulipán, mestúranse co azafrán e a escila,
chamadas litófitas.

Polo que respecta á vida animal de Israel, hai unha gran variedade de especies
de bolboretas e paxaros, entre 135 para un e 380 para o outro. Gacelas, raposos,
gatos monteses e outros mamíferos, forman a fauna dos bosques; nos desertos
rochosos viven cabras montesas; e camaleóns e cobras únense a oitenta especies
nativas de lagartos. Para preservar a vida das especies animais e vexetais, o
goberno creou o Fondo Nacional Xudeu, que actua na acumulación de auga, no
reforestamento e na seu mantementoo. Amais diso, adoptáronse severas leis coa
fin de preservar a vida natural, tornando un acto ilegal mesmo a retirada dunha
flor nacida na beira da estrada; e a toma de consciencia da poboación é
promovida a través de actos públicos como excursións guiadas, campañas de
esclarecemento, publicacións, e dentro das escolas.

Israel é unha democracia parlamentaria, e o Presidente de Israel é o xefe de
estado, mais as súas funcións son en gran parte simbólicas. Un membro do Knesset
(Parlamento de Israel) apoiado pola maioría dos parlamentarios convértese no
Primeiro ministro, normalmente o presidente do maior partido. O Primeiro
ministro é o xefe de goberno e o xefe do gabinete. Israel é gobernado por un
parlamento composto por 120 membros, coñecido como Knesset. A composición do
Knesset está baseada na representación proporcional dos partidos políticos.

As eleccións parlamentarias realízanse cada catro anos, mais o Knesset pode
disolver o goberno en calquera momento, por falta de confianza na votación. O
proceso de paz, o papel da relixión no estado e escándalos políticos teñen
causado a ruptura de coalicións ou a anticipación das eleccións. As Leis Básicas
de Israel funcionan como unha constitución non escrita. En 2003, o Knesset
comezou a redactar unha constitución oficial baseada nestas leis.

En 2012, Israel foi clasificado na 92ª posición no Índice de Liberdade de
Prensa, elaborado pola organización Reporteiros Sen Fronteiras, a clasificación
máis alta da rexión. O informe Freedom in the World de 2013, divulgado
anualmente pola organización norteamericana Freedom House, e que tenta medir o
grao de democracia e de liberdade política dos países, clasificou a Israel como
a única nación libre de Oriente Medio e do norte de África.

O sistema xudicial de Israel ten tres niveis. O nivel máis baixo son maxistrados
xudiciais, situados na maioría das cidades do país. Por riba destes hai
tribunais de comarca, que actúan á vez como tribunais de apelación e tribunais
de primeira instancia, están situados en cinco dos seis distritos de Israel. O
terceiro nivel e o máis alto é a Corte Corte de Israel, situada en Xerusalén.
Ten un papel dobre como o máis alto tribunal de apelación e Tribunal Supremo de
Xustiza. Nesta última función, o Tribunal Supremo dita as regras como un
tribunal de primeira instancia, permitindo que os individuos, os cidadáns e non
cidadáns, fagan unha petición contra as decisións das autoridades estatais.

Israel non é membro do Tribunal Penal Internacional, pois teme que o tribunal
sexa tendencioso contra el, debido ás presións políticas de outros países
membros. Israel combina os sistemas xurídicos de common law inglés, o dereito
civil, e as leis xudías. Este sistema está baseado no principio do stare decisis
e é un sistema acusatorio, onde as partes envolvidas no feito aportan probas
ante o tribunal. Os precesos do Tribunal son xulgados por xuíces profesionais,
en lugar de xurados. O matrimonio e o divorcio están baixo a xurisdición dos
tribunais relixiosos: xudeus, musulmáns, drusos e cristiáns.

A Lei Básica: Dignidade Humana e Liberdade busca defender os dereitos humanos e
as liberdades en Israel. Israel foi clasificado en 2009 como "libre" pola
Freedom House en función do nivel dos dereitos civís e políticos; os
"Territorios Ocupados Israel/Autoridade Palestina" foron clasificados como
"non-libres." O mesmo ano, os Reporteiros sen Fronteiras clasificaron a Israel
na 93ª posición entre 175 países en termos de liberdade de prensa, superado en
termos rexionais por Kuwait, Líbano e os Emirados Árabes Unidos. A Freedom House
clasificou o país como "parcialmente libre" en termos de liberdade de prensa.
Grupos como Amnistía Internacional e Human Rights Watch, reprochan a Israel en
relación aos dereitos humanos no conflito árabe-israelí. As liberdades civís de
Israel permiten a autocrítica, a partir de grupos como B'Tselem, unha
organización israelí de dereitos humanos.

Israel mantén relacións diplomáticas con 161 estados e conta con 94 misións
diplomáticas en todo o mundo. Tan só tres membros da Liga Árabe normalizaron as
súas relacións con Israel, Exipto e Xordania asinaron tratados de paz en 1979 e
1994 respectivamente, e Mauritania optou por manter relacións diplomáticas
completas con Israel dende 1999. Outros dous membros da Liga Árabe, Marrocos e
Tunisia, que tiñan algunhasrelacións diplomáticas con Israel, finalizaron as
súas relacións diplomáticas con Israel co inicio da Segunda Intifada, en 2000.
Dende 2003, Marrocos mantén lazos económicos con Israel, e o Ministro de
Relacións Exteriores de Israel visitou o país. Como resultado da Operación
Chumbo Fundido en 2009, Mauritania, Qatar, Bolivia e Venezuela suspenderon as
súas relacións políticas e económicas con Israel. Baixo a lei israelí, Líbano,
Siria, Arabia Saudita, Iraq e Iemen son considerados países inimigos e os
cidadáns israelís non poden visitalos sen o permiso do Ministerio do Interior.
Dende 1995, Israel ten sido membro do Diálogo Mediterraneo, que promove a
cooperación entre sete países da Conca do Mediterráneo e os membros da
Organización do Tratado do Atlántico Norte (OTAN).

Os Estados Unidos, Turquía, Alemaña, Reino Unido e India están entre os máis
próximos aliados de Israel. Un estudo revelou que a India era a nación mais
pro-Israel do mundo seguida polos Estados Unidos. Os Estados Unidos foron o
primeiro país que recoñeceu o Estado de Israel, seguidos pola Unión Soviética.
Os E.U.A. consideran a Israel como o seu principal aliado no Suroeste Asiático,
baseado en valores políticos e relixiosos comúns. Aínda que Turquía non
estableceu relacións diplomáticas integrais con Israel ata 1991, o país ten
colaborado co Estado de Israel desde o seu recoñecemento en 1949. Os lazos de
Turquía coas outras nacións musulmás, ás veces, resultou en presións dos países
árabes para que o país cesase as súas relacións con Israel. Alemaña posúe fortes
lazos con Israel en materia de cooperación científica e educativa máis aló de
que os dous estados permanecen fortes socios económicos e militares. India
estabeleceu lazos diplomáticos plenos con Israel en 1992 e ten promovido fortes
asociacións militares e culturais co país dende aquela. Reino Unido mantén
integralmente as súas relacións diplomáticas con Israel dende a súa formación.
Ten tamén unha forte relación comercial, Israel é o 23º maior mercado. As
relacións entre os dous países tamén foram feitas polo primeiro ministro
anterior, Tony Blair. Reino Unido descríbese como un país cunha relación sólida
con Israel, mais con diferenzas de opinión. Irán tiña relacións diplomáticas con
Israel durante a dinastía Pahlavi, mais retirou o recoñecemento de Israel
durante a revolución iraniana. Israel e o Vaticano estabeleceron as súas
relacións diplomáticas o 30 de decembro de 1993, durante o papado de Xoán Paulo
II.

As Forzas de Defensa de Israel (FDI) están formadas polo exército, a mariña e a
forza aérea israelí. Foron fundadas durante a Guerra árabe-israelí de 1948 por
organizacións paramilitares - principalmente Haganah - que precedeu á creación
do Estado de Israel. A FDI tamén usa os recursos da Dirección de Intelixencia
Militar (Aman), que traballa co Mosad e o Shabak. A participación das Forzas de
Defensa de Israel en grandes guerras e conflitos fronteirizos converteu nunha
das forzas armadas máis capacitadas do mundo. A maioría dos israelís son
convocados para o servizo militar obrigatorio aos 18 anos de idade. Os homes
deben servir durante tres anos e as mulleres dous. Logo do servizo militar
obrigatorio, os homes israelís únense á forza militar de reserva durante varias
semanas cada ano ata cumprir 40 anos de idade. A maioría das mulleres están
exentas do deber da reserva. Os árabes israelís (coa excepción dos drusos) e
aqueles que exercen estudos relixiosos a tempo completo están exentos do servizo
militar. Unha alternativa para aqueles que reciben exencións por varios motivos
é o Sherut Leumi, ou servizo nacional, que consiste nun programa de servizos en
hospitais, escolas e outros marcos de benestar social. Como resultado do seu
programa de conscrición, a FDI mantén aproximadamente 168.000 tropas activas e
408.000 reservistas adicionais.

As forzas armadas do país dependen en gran medida de sistemas de armas de alta
tecnoloxía fabricados en Israel, amais dalgunhas importacións. Os Estados Unidos
son un dos maiores contribuíntes; estímase que liberen ao país 30 billóns de
dólares en axuda militar entre os anos 2008 e 2017. O mísil Arrow, desenvolvido
polos EUA e por Israel, é un dos únicos sistemas de mísiles antibalísticos
operativos no mundo. Dende a Guerra do Yom Kippur, Israel ten desenvolvido unha
rede de satélites de recoñecemento. O éxito do programa Ofeq fixo de Israel un
dos sete países capaces de desenvolver, fabricar e lanzar satélites dese tipo de
xeito independente. O país tamén desenvolveu o seu propio carro, o Merkava.
Dende a súa creación, Israel ten gastado unha parte importante do seu produto
interno bruto en defensa. En 1984, por exemplo, o país gastou o 24% do seu PIB
en defensa. Hoxe, ese número caeu a cerca dun 10%.

Israel non asinou o Tratado de Non Proliferación Nuclear e mantén unha política
de ambigüidade deliberada sobre a súa capacidade nuclear, a pesar de ser
amplamente considerado como posuidor de armas nucleares. Despois da Guerra do
Golfo en 1991, cando o país foi atacado por mísiles Scud iraquís, foi aprobada
unha lei exixindo que todos os apartamentos e casas en Israel deberían ter unha
mamad, unha sala de seguridade reforzada e impermeable a substancias químicas e
biolóxicas.

En materia de dereitos humanos, respecto á pertenza nos sete organismos da Carta
Internacional de Dereitos Humanos, que inclúen o Comité de Dereitos Humanos
(HRC), Israel firmou ou ratificou:

Israel tamén ratificou os catro Convenios de Xenebra mais non todos os seus
protocolos adicionais nin o Estatuto de Roma da Corte Penal Internacional.

En 2014 a Alta Comisionada de Nacións Unidas para os Dereitos Humanos, Navi
Pillay, solicitou a Israel que asuma as súas responsabilidades polas "crecentes
evidencias de crimes de guerra" perpetrados polo Exército israelí en Gaza.

O Estado de Israel está dividido en seis principais distritos administrativos,
coñecidos como mehozot (מחוזות; singular: mahoz) - Centro, Haifa, Xerusalén,
Norte, Sur e Tel Aviv. Os distritos divídense en quince subdistritos coñecidos
como nafot (נפות; singular: ANPA), que á súa vez están divididos en cincuenta
rexións naturais.

Para fins estatísticos, o país está dividido en tres áreas metropolitanas: Tel
Aviv e Gush Dan (cunha poboación de 3.150.000 habitantes), Haifa (cunha
poboación de 996.000 habitantes), e Bersebá (cunha poboación de 531.600
habitantes). A maior cidade de Israel, tanto en poboación como en área é
Xerusalén, con 732.100 habitantes nunha área de 126 km².

As estatísticas do goberno israelí sobre Xerusalén inclúen a poboación e o
territorio de Xerusalén Oriental, que é amplamente recoñecida como parte dos
territorios palestinos baixo a ocupación de Israel. Tel Aviv, Haifa e Rishon
LeZion son as seguintes cidades máis populosas do país, con 384.600, 267.000 e
222.300 habitantes respectivamente.

Os territórios ocupados por Israel son Cisxordania, Xerusalén Oriental e os
altos do Golán. Estas son as áreas que Israel tomou de Xordania e de Siria
durante a Guerra dos Seis Dias. O termo tamén foi usado para describir á
península do Sinaí, que foi devolvida a Exipto en 1979 como parte do tratado de
paz israelo-exípcio.

O termo "territrios ocupados por Israel" tamén foi usado para englobar a Faixa
de Gaza, que foi ocupada por Exipto e tomada por Israel en 1967. En 2005, Israel
desocupou a Faixa de Gaza e retirou catro asentamentos en Cisxordania, como
parte do seu plano de retirada unilateral. No entanto, Israel continúa a
controlar o acceso ao espazo aéreo e marítimo de Gaza. Israel tamén regulamenta
as viaxes e o comercio de Gaza co resto do mundo. O interior do territorio está
baixo o control do Hamás, partido maioritario no Consello Lexislativo Palestino,
cuxo brazo armado executou desde os anos 1990 varios atentados terroristas
contra Israel como o atentado suicida do Dizengoff Center e o atentado
terrorista da pizzaría Sbarro.

No transcurso da captura desse territorios Israel, establecéronse dentro de ada
un deles asentametos construídos por cidadáns israelís. Israel aplica as súas
leis no Golán e Xerusalén Oriental, incorporándoos ao seu territorio e
oferecendo aos seus habitantes o status de residentes permanentes e a
posibilidade de obter da cidadanía israelí, no caso de que eles a soliciten. En
contraste, Cisxordania ten permanecido baixo ocupación militar e é largamente
vista xunto coa Faixa de Gaza - por parte de Israel, polos palestinos e pola
comunidade internacional - como o lugar dun futuro Estado palestino. O Consello
de Seguridade declarou que a incorporación de Xerusalén Oriental e dos altos do
Golán é "nula e sen efecto" e continúa a consideralos territorios ocupados.

O status de Xerusalén Oriental, en calquera posible acordo de paz, ten sido
visto por veces como un obstáculo difícil nas negociacións entre os gobernos de
Israel e representantes dos palestinos. A maioría das negociacións relativas aos
territorios danse con base na Resolución 242 do Consello de Seguridade das
Nacións Unidas, que pide a Israel a que desocupe os territorios ocupados na
busca da normalización das relacións cos países árabes, un principio coñecido
como "terra pola paz".

Cisxordania conta cunha poboación constituída principalmente por árabes
palestinos, incluíndo os residentes históricos dos territorios e dos refuxiados
da Guerra árabe-israelí de 1948. Desde a ocupación en 1967 ata 1993, os
palestinos que viven neses territorios estaban baixo a administración militar
israelí. Dende que foron asinadas as cartas de recoñecemento entre Israel e a
Organización para a Liberación de Palestina, a maioría da poboación palestina e
as súas cidades teñen estado baixo o control da Autoridade Palestina e por un
control militar parcial por parte dos israelís, aínda que Israel en diversas
ocasións ten reorganizado as súas tropas e restituído a plena administración
militar durante períodos de grande axitación. Como resposta aos ataques cada vez
máis numerosos como parte da Segunda Intifada, o goberno israelí iniciou a
construción do chamado "Muro de Cisxordania", que segundo a oficina da
organización de dereitos humanos israelí B'Tselem está parcialmente construído
dentro do territorio de Cisxordania.

A Faixa de Gaza foi ocupada por Exipto de 1948 a 1967 e posteriorente por
Israel, de 1967 a 2005. En 2005, como parte do plan de retirada unilateral,
Israel retirou todos os seus colonos e forzas do territorio palestino. No
entanto, Israel continúa a controlar o espazo aéreo e o acceso marítimo da Faixa
de Gaza e ten enviado tropas á zona. Gaza fai fronteira con Exipto. Un acordo
entre Israel, a Unión Europea, a Autoridade Palestina e Exipto estabeleceu como
podería ser feita a pasaxe da fronteira (o que estaba monitorado por
observadores europeos). No entanto a elección dumn goberno do Hamás levou
problemas na súa aplicación, o que ten ocasionado o peche da pasaxe da fronteira
a maior parte do tempo. O interior da Faixa de Gaza está en mans do goberno de
Hamás.

A pesar de que os fundadores do moderno estado de Israel procuraran establecer
unha utopía de corte socialista no novo país, a realidade foi ben distinta,
manténdose a economía cooperativa só nos kibbutzs (colonias agrarias
autosuficientes). Hoxe en día Israel ten unha economía baseada na liberdade de
mercado aínda que con forte inxerencia do goberno.

Israel é considerado un dos países máis avanzados do suroeste asiático en
desenvolvemento económico e industrial. O país foi clasificado como o de nivel
máis elevado da rexión polo Banco Mundial, así como o Foro Económico Mundial.
Ten o maior número de empresas que cotizan na bolsa NASDAQ fora de América do
Norte. En 2008, Israel tiña o 41º produto interno bruto (PIB) máis alto e o 22º
maior PIB per cápita do mundo (en Paridade de poder adquisitivo), con 199,5
billóns de dólares e 33.299 de dólares, respectivamente. En 2007, Israel foi
convidado a ingresar na Organización para a Cooperación e o Desenvolvemento
Económico (OCDE), que promove a cooperación entre os países que se adhiren aos
principios democráticos e exploran as economías de mercado. A economía medrou no
2003 un 1,2%, no 2004 co aumento da seguridade e maior confianza dos mercados
internacionais, a economía medrou un 5,1%, crecendo o PIB do país entre 2003 e
2009 a unha media dun 4% anual, se ben o crecemento continuado da economía do
país viuse freada no ano 2015.

A pesar dos limitados recursos naturais, o intensivo desenvolvemento industrial
e da agricultura ao longo das últimas décadas fixo que Israel se tornase
amplamente autosuficiente na produción de alimentos, especialmente cereais e
carne. Entre os produtos máis importados por Israel, totalizando 47,8 billóns de
dólares en 2006, inclúense combustibles fósiles, as materias primas e
equipamentos militares. Os produtos que Israel exporta máis son froitas,
vexetais, produtos farmacéuticos, softwares, produtos químicos, tecnoloxía
militar e diamantes. En 2014, o volume de exportacións do país chegou aos 63,34
billóns de dólares. Amais disto, en 2010 Israel anunciou o descubrimiento dun
campo de gas natural nas súas augas costeiras, o que reducirá a súa dependencia
das importacións de enerxía, e que mesmo podería convertelo nun exportador de
gas.

Israel é un dos líderes mundiais en conservación da auga, enerxía xeotérmica e
en alta tecnoloxía, participando no desenvolvemento de software, comunicacións e
ciencias da vida, o que provoca comparacións co Val do Silicio, California.
Intel e Microsoft construíron en Israel os seus primeiros centros de
investigación e desenvolvemento fora dos Estados Unidos, amais de outras
multinacionais de alta tecnoloxía como IBM, Cisco Systems e Motorola, que tamén
abriron instalacións no país. En xullo de 2007, o bilionário americano Warren
Buffett, director executivo da compañía Berkshire Hathaway, comprou a empresa
israelí Iscar, sendo a súa primeira adquisición fora do territorio americano,
por 4 billóns de dólares. Israel posúe a segunda maior aglomeración de
industrias de tecnoloxía de punta, o Silicon Wadi, por detrás tan só do Val do
Silicio de California. Dende a década de 1970, Israel ten recibido axuda
económica dos Estados Unidos, cuxos empréstamos representan a maior parte da
débeda externa do país. En 2007, os Estados Unidos aprobaron unha axuda a Israel
de máis 30 billóns de dólares polos próximos dez anos.

En 2010, o "IMD's World Competitiveness Yearbook" clasificou a Israel no 17º
lugar entre as nacións máis desenvolvidas economicamente. Tamén foi clasificado
nesa mesma publicación como a economía máis duradeira en tempos de crise, e en
primeiro lugar no nivel de investimentos en investigacións e en centros de
desenvolvemento. Ese mesmo ano, foi convidado a adherirse á OCDE. Israel posúe o
segundo maior número de compañías start-up do mundo, por detrñas dos Estados
Unidos. A pesar diso, a produtividade por traballador do país é unha das máis
baixas entre os membros da OCDE.

O turismo, especialmente o turismo relixioso, é outra importante fonte de
ingresos en Israel. Cun clima mediterráneo, praias, sitios arqueolóxicos e
históricos, amais da única xeografía, o país atrae a millóns de turistas cada
ano. Os problemas de seguridade de Israel afectan á industria do turismo, mais o
número de turistas continúa a aumentar. En 2008, máis de 3 millóns de turistas
visitaron Israel. As indicacións turísticas nas estradas son abundantes, de
xeito simultáneo en tres idiomas: hebreo, árabe e inglés, nesta orde.

Israel ten a maior esperanza de vida escolar do suroeste asiático, e está
empatado co Xapón na segunda maior esperanza devida escolar do continente
asiático (Corea do Sur está en primeiro lugar). O país tamén ten a maior taxa de
alfabetización do suroeste asiático, de acordo cos datos da Organización das
Nacións Unidas. A Lei de Educación do Estado, promulgada en 1953, estabeleceu
cinco tipos de escolas: estado laico, o estado religioso, ultra ortodoxo,
escolas municipais e escolas árabes. O público secular é o maior grupo escolar e
é frecuentado pola maioría dos alumnos xudeus e non-árabes en Israel. A maioría
dos árabes envían aos seus fillos ás escolas onde o árabe é a lingua de
instrución. O ensino en Israel é obrigatório para nenos os tres a o dezaoito
anos de idade. A escolarización está dividida en tres niveis - a escola primaria
(cursos 1/6), escola media (cursos 7/9) e ensino medio (cursos 10/12) -
terminando cunha serie de exames de matrícula en varias materias. As notas
nestes exames constan no diploma nacional padronizado - o diploma Bagrut. O
dominio de materias básicas como as matemáticas, biblia, hebreo, literatura
hebrea e xeral, inglés, historia, educación cívica e unha materia a elección é
necesaria para recibir un certificado Bagrut. Nas escolas árabes, cristiás e
drusas, os estudos bíblicos son substituídos por exames baseados na cultura
islámica, cristá ou drusa. En 2003, máis da metade dos alumnos do último curso
do ensino secundario conseguiron pasar en todos os exames para recibir o diploma
Bagrut.

As oito universidades públicas de Israel son financiadas polo Estado. A
Universidade Hebrea de Xerusalén, a universidade máis antiga de Israel, e a
Biblioteca Nacional de Israel, posúen o maior repositorio de libros sobre temas
xudeus. A Universidade Hebrea foi clasificada entre as 100 mellores
universidades do mundo pola prestixiosa clasificación académica ARWU. Nun
estudio máis recente, de 2009, esta mesma universidade foi clasificada no posto
64º do mundo (e no cuarto da rexión de Ásia e o Océano Pacífico). Outras grandes
universidades do país inclúen o Technion, o Instituto Weizmann da Ciencia, a
Universidade de Tel Aviv, a Universidade Bar-Ilan, a Universidade de Haifa, e a
Universidade Ben-Gurion do Negev. As sete universidades de investigación de
Israel (coa excepción da Universidade Aberta) foron clasificadas entre as 500
mellores do mundo. Israel ocupa a terceira posición do mundo en número de
cidadáns que posúen diplomas universitarios (o 20% da poboación).

No eido das teorías da aprendizaxe, Israel legou ao mundo a teoría da
modificabilidade cognitiva estrutural, formulada polo educador Reuven Feuerstein
(1921-2014). Esta teoría afirma que a intelixencia humana pode ser expandida,
independente de idade, dando ao individuo capacidade para aprender.

As universidades israelís destacan entre as cen mellores do mundo en física
(TAU, UHJI e IWC), matemáticas (TAU, UHJI e Technion), química (TAU, UHJI e
Technion), ciencias da computación (TAU, UHJI, IWC, UBI e Technion), economía
(TAU e UHJI), enxeñaría (TAU, UHJI e Technion), ciencias sociais (TAU e UHJI) e
ciencias naturais (TAU, UHJI, Technion e IWC). O Technion e o IWC destacan no
liderato da clasificación de ciencias da computación, xunto con universidades de
tan só dous países - os Estados Unidos e Canadá. A pesar diso, os resultados dos
alumnos en Israel seguen a ser inferiores aos dos países da OCDE, segundo o
exame do PISA.

Considerado un país pequeno, Israel necesitou ser preciso e xeneroso na
distribución de recursos para o sector da ciencia e tecnoloxía: o 40% dos fondos
destínase ao progreso científico. Nesta rama, inviste con calidade competitiva
internacional non só nun área, senón en varias, sendo tres delas as principais:
industrial, agrotecnolóxica e médica. Desde a súa fundación, o Estado de Israel
inviste na pesquisa, en primeiro lugar, para solventar as dificultades
encontradas na súa terra infértil, tornándose o pioneiro en biotecnoloxía
agrícola, irrigación por goteo, a solarización dos solos, a reciclaxe de augas
residuais para uso agrícola, e a utilización da enorme reserva subterránea de
auga salobre do Negev. Na área médica, o seu crecemento deuse a partir da
Primeira Guerra Mundial, logo da fundación do Centro Hebreo de Saúde, e
continuou a ampliarse, agora nos departamentos de bioquímica, bacterioloxía,
microbioloxía e hixiene da Universidade Hebrea de Xerusalén, que iniciaron a
base do Centro Médico Hadassa, a institución de maior importancia nacional na
área. Relacionado coa industria, o desenvolvemento foi dos laboratorios próximos
ao mar Mediterráneo, onde foi creado o Instituto de Tecnoloxía Technion-Israel,
cuxos investimentos son destacados na óptica, na computación, na aeronáutica, na
robótica e na electrónica. Inserido nesta área, está o departamento de
Investigación e Desenvolvemento, cuxas funcións están relacionadas coas
telecomunicacións, produción eléctrica e de enerxía, e administración de
recursos hídricos, ligado á industria e á agricultura. Entre os seus
profesionais están os chegados da extinta Unión Soviética, dos cales o 40% eran
graduados universitarios e axudaron a impulsar a Israel no sector da alta
tecnoloxía. Internacionalmente, Israel posúe cinco científicos que foron
galardoados co Premio Nobel: tres en química e dous en economía. O físico
estadounidense David Gross, galardoado co Nobel de Física, é licenciado e mestre
pola Universidade Hebrea de Xerusalén. En 2010, o israelí Elon Lindenstrauss,
xove matemático desa mesma universidade, recibiu a Medalla Fields, considerada o
"Nobel das matemáticas".

Israel investe moito en enerxía solar, con enxeñeiros na vanguarda dese tipo de
tecnoloxía. As súas empresas traballan en proxectos ao redor de todo o mundo, e
máis de 90% dos fogares israelís empregan enerxía solar para quentar a auga, o
que dá un aforro do 8% no seu consumo de enerxía anual.

Dende 1988, a Israel Aerospace Industries desenvolveu e fabricou de maneira
independente canto menos 13 satélites comerciais, de investigación, e de
espionaxe. A maioría foron lanzados á órbita terrestre dende a base da forza
aérea israelí de Palmachim, na súa costa mediterránea ao sur de Tel Aviv, por
vehículos lanzadores de satélites Shavit. Algúns dos satélites de Israel
encóntranse entre os sistemas espaciais máis avanzados no mundo. O 22 de xuño de
2010, Israel lanzou da base aérea de Palmachim o seu satélite de espionaxe Ofeq
9, equipado cunha cámara de alta resolución. O piloto de caza Ilan Ramon foi o
primeiro astronauta israelí; actuou como especialista de carga durante a
STS-107, na última e fatal misión do transbordador espacial Columbia.

Israel ocupa o terceiro posto entre os países que máis artigos científicos
publican per capita do mundo, no terceiro lugar tamén en número de patentes per
capita Ocupa tamén o segundo posto entre os vinte países con maior impacto
relativo en artigos científicos sobre astronomía, nun estudo levado a cabo pola
axencia Thomson Reuters. Tres dos seus científicos de computación recibiron o
Premio Turing: Michael Rabin, Adi Shamir e Amir Pnueli.

Forma parte da rutina da xente de Israel manterse informado sobre as noticias do
país e do mundo. A liberdade de prensa é respectada polo goberno, excepto no que
se refire asuntos de seguridade nacional, que é censurada. Para manterérense
actualizadas e informadas, as persoas contan coa presenza de máis de doce
xornais diferentes en hebreo, e innumerables noutros idiomas. O total é
impreciso, máis son máis de mil periódicos entre xornais e revistas. A radio,
outro medio de comunicación de masas no país, ten como unha das maiores
representantes á emisora Kol Israel ("Voz de Israel" en galego), tamén existente
en televisión, que opera oito estacións de radio, en dezasete idiomas, con
emisoras musicais, para chegar a todos os públicos. Neste medio de comunicación
existe tamén unha radio destinada especificamente aos soldados, e un sistema de
transmisión en ondas curtas, tamén en varios idiomas e destinado a oíntes de
outras nacións, co fin de fornecer unha fonte segura de información sobre
Israel, Oriente Medio e o xudaísmo. A televisión xurdiu en 1967 e mantén a súa
canle estatal desde o inicio da mañá ata o principio da madrugada, en tres
idiomas con programación informativa e educativa. Unha canle comercial reserva
horas da súa programación tamén para a educación. Ademais, Israel conta con
outras canles independentes e con televisión por cable, que alcanza case toda a
nación. Os seus servizos de radiodifusión son financiados pola propaganda e por
unha taxa pagada polos consumidores.

Para a telecomunicación, que inclúe a telefonía e os servizos de internet,
Israel ocupou, ata 2001, un total de máis de 2,8 millóns de liñas directas,
usando unha rede 100% dixital, proporcionando un servizo avanzado aos clientes.
No ano 2000, o Ministerio de Comunicacións publicou propostas para servizos de
telefonía fixa no mercado interior, incluída a entrada web vía wireless e banda
ancha, cuxa tecnoloxía é líder. Na telefonía móbil, Israel posúe tres operadoras
e, ata mediados dos anos 2000, o 58% da súa poboación posúia teléfono móbil, o
que correspondia a pouco máis de 3,5 millóns de usuarios.

Israel dispón dun sistema de saúde universal e de contribución obrigatoria,
administrado por un pequeno número de organizacións financiadas polo Estado.
Todos os cidadáns de Israel teñen o dereito constitucional ao acceso ao paquete
de servizos sanitarios, independentemente do tipo de contribución que fagan ao
sistema, e os tratamentos médicos son financiados para todos de forma
independente da condición financeira individual. Un estudo da Organización
Mundial da Saúde (OMS) deo ano 2000 colocou a Israel no 28º posto na lista de
países por calidade do servizo de saúde. A lei do país que regulamenta o servizo
de saúde foi posta en vigor polo Knesset o 1 de xaneiro de 1995, e baseouse no
asesoramento dunha comisión de investigación que analizou o sistema de saúde do
país ao final da década de 1980.

A política do goberno de Israel en relación ao acceso dos cidadáns palestinos
aos coidados médicos en Israel ten sido a de insistir na súa cobertura pola
Autoridade Palestina: en xaneiro de 2009, logo da ofensiva militar palestina na
Faixa de Gaza, a Autoridade Palestina cancelou a cobertura financeira para todos
os tratamentos médicos dos seus cidadáns en Israel, incluíndo os pacientes con
doenzas crónicas ou que necesiten de coidados complexos non dispoñibles noutros
centros médicos da rexión, o que motivou as protestas de diversas organizacións
humanitarias.

Israel ten 18.096 km de estradas pavimentadas e 2,4 millóns de automóbiles. O
número de automóbiles por 1.000 persoas é de 324, relativamente baixo en
relación a outros países desenvolvidos. Israel ten 5.715 autobuses de routas
regulares, operadas por varias empresas de transporte, o maior dos cales é
Egged, que serve na maior parte do país. O ferrocarril atravesa 949 km do país e
é operado unicamente polo goberno, proprietario da Israel Railways (todos os
valores son de 2008). Logo de grandes investimentos comezados a principios da
década de 1990, o número de pasaxeiros de trens por ano creceu de 2,5 millóns en
1990, a 35 millóns en 2008; o ferrocarril tamén é empregado para transportar 6,8
millóns de toneladas de carga ao ano.

Israel conta con dous aeroportos internacionais, o Aeroporto Internacional Ben
Gurion, o principal centro de conexións do país para o transporte aéreo
internacional, situado preto de Tel Aviv-Yafo, e o Aeroporto Internacional de
Ovda no sur do país, así como varios pequenos aeroportos nacionais. Os
aeroportos atenderon a 11,1 millóns de pasaxeiros (entradas e saídas) en 2008,
dos cales 11 millóns pasaron polo Aeroporto Ben Gurion.

Na costa do Mediterráneo, o Porto de Haifa é o maior e máis antigo porto do
país, mentres que o Porto de Ashdod é un dos poucos portos de augas profundas no
mundo construído sobre mar aberto. Amais destes, o pequeno Porto de Eilat,
situado no mar Vermello, é empregado principalmente para o comercio con países
do Extremo Oriente.

Israel é un país de tamaño pequeno, cunha poboación de 8,3 millóns de habitantes
(2015); dos que, o 80% son xudeus, e o 17% árabes. Os xudeus son 6,2 millóns, os
árabes son 1,7 millóns e 400.000 son árabes cristiáns ou drusos. Nos territorios
Cisxordania e Xerusalén Oriental, a poboación en 2005 era de 2,3 millóns.
Segundo datos estatísticos israelís de finais de 2011, uns 325.456 colonos viven
nos 125 asentamentos recoñecidos en Cisxordania (hai outros 100 non recoñecidos
oficialmente). Segundo datos do Jerusalem Institute for Israel Studies, a finais
de 2011 vivían 190.423 israelís en Xerusalén Oriental.

Israel foi creado co propósito de ser unha patria para o pobo xudeu, e é moitas
veces chamado o Estado xudeu. A Lei do retorno concede a todos os xudeus e aos
de liñaxe xudía o dereito á cidadanía israelí. De acordo coa Oficina Central de
Estatísticas, Israel tiña en setembro do 2008, 7 337 000 habitantes, dos que
5 542 000, o 75,5% eran xudeus, 1 477 000 árabes e 318.000 definíanse como
¨outros¨, entre os cales 200.000 son traballadores estranxeiros. Entre os
xudeus, o 68% eran Sabras (nados en Israel), a maioría deles de segunda e
terceira xeración, e o resto Olim (nados fora do país): 22% de Europa e as
américas, e o 10% de Asia e África, incluíndo os países árabes.

A poboación israelí e relativamente nova, se se compara cos países occidentais.
O 27,1% dos israelís no ano 2015 tiñan catorce anos ou menos, cando nos países
occidentais a media sitúaas nun 17%. O 10,7% é maior de 65 anos, fronte á media
dun 15% nos países desenvolvidos. No tocante á distribución por sexo, por cada
1,01 hai unha muller en 2015.

En 2013 a esperanza de vida[nota 6] era de 83,60 anos para as mulleres e 80 para
os homes, a máis alta da rexión. Aínda que subiu en cantidade de anos con
respecto a anos anteriores, en 2010 ocupaba o posto número 9 entre 180 países, e
en 2011 estaba clasificado no posto 11 entres os países con maior esperanza de
vida.

A meirande parte da poboación xudía mora na parte central do país, sendo a área
máis poboada a área metropolitana de Tel Aviv, que concentra un 20,7%, mentres
que menos dun 10% dos xudeus teñen a súa residencia no norte. Pola súa banda, un
45% dos árabes viven no norte, onde constitúen o 53% dos habitantes, mentres que
un 10 viven no sur do país.

Ao longo da última década, os fluxos migratorios teñen, tamén, incluído un
número significativo de inmigrantes non xudeus de países como Romanía,
Tailandia, República Popular da China e varios países de África e de América do
Sur; estimar un número exacto é difícil debido á presenza de inmigrantes
ilegais, mais as estimacións realizadas na rexión falan de cerca de 200.000
persoas. A retención da poboación de Israel desde 1948 é a mesma ou maior en
comparación con outros países con inmigración masiva.

A emigración da poboación israelí (yerida) a outros países, principalmente aos
Estados Unidos e Canadá, é descrita por demógrafos como modesta, mais é citada
moitas veces polos ministros do goberno israelí como unha ameaza para o futuro
de Israel.

Israel ten dúas linguas oficiais: Hebreo e Árabe. O hebreo é a lingua principal
do Estado e é falada pola maioría da poboación. O árabe é falado pola minoría
Árabe e por algúns membros da comunidade xudía Mizrahi, e o hebreo ensínase nas
escolas árabes. O Inglés foi lingua oficial en Israel durante o dominio
británico e despois da creación de Israel perdeu este status, aínda que a lingua
permaneceu como lingua oficial de facto como pode verse en sinais de tráfico e
documentos oficiais. O inglés é estudado na escola e é falado pola maioría da
poboación como segunda lingua, moitos programas de televisión son emitidos en
inglés con subtítulos. Por outra banda, as universidades israelís ofrecen cursos
en lingua inglesa en varias materias. Como país de inmigrantes, poden oirse
moitas linguas polas rúas. Debido á inmigración masiva dende a Unión Soviética e
Etiopía (uns 130.000 xudeus etíopes viven en Israel), o ruso e o amhárico son
amplamente faladas. Máis dun millón de inmigrantes de fala rusa chegaron a
Israel procedentes de estados da antiga Unión Soviética entre 1990 e 2004. Por
outra banda o francés é falado por uns 700.000 israelís, a maioría deles
procedentes de Francia e do Norte de África. Outras lingua faladas en Israel son
o yiddish, o ladino, o romanés, o polaco, o italiano, o holandés, o alemán e o
persa. Os programas populares das televisións europeas e americanas adoitan ser
retransmitidas no país; tamén se poden atopar xornais escritos nas devanditas
linguas.

A filiación relixiosa dos xudeus israelís varía moito: o 55% considéranse
"tradicionais", mentres que o 20% considéranse "xudeus seculares", o 17
defínense como "sionistas relixiosos"; mentres que o 8% restante defínense como
"xudeus haredi".

Cun 16,2% da poboación, os musulmáns constitúen a maior minoría relixiosa de
Israel. Dos cidadáns árabes de Israel, que representan o 19,8% da poboación,
máis de catro quintos (82,6%) son musulmáns. Dos restantes árabes israelís, o
8,8% son cristiáns e 8,4% son drusos. Membros de moitos outros grupos
relixiosos, incluíndo budistas e hindús, están presentes en Israel, aínda que en
menor número. Os cristiáns supoñen un 2,1% da poboación de Israel e están
constituídos por árabes cristiáns e xudeus mesiánicos.

A cidade de Xerusalén é un lugar sagrado para xudeus, musulmáns e cristiáns,
pois alberga lugares que son fundamentais para as súas crenzas relixiosas, como
o Muro dos Lamentos, o Monte do Templo, a Mesquita de Al-Aqsa e a Igrexa do
Santo Sepulcro. Outros monumentos relixiosos de importancia están localizados en
Cisxordania, entre eles o lugar de nacemento de Xesús, a tumba de Raquel en
Belén e a Caverna dos Patriarcas, en Hebrón. O centro administrativo da Fe
Bahá'í e do Santuario do Báb están localizados no Centro Mundial Bahá'í en Haifa
e do líder da fe, enterrado en Acre. Non existe unha comunidade Baha'i en
Israel, aínda que sexa un destino de peregrinacións. Persoas que seguen a Fe
Baha'i en Israel non mostran a súa fe a israelís seguindo unha política
rigorosa.

Israel figura entre os dez países con maior número de ateos ou agnósticos, e,
cun total dun 25,6% da poboación declarándose atea, sitúase na cuarta posición
por países con maior proporción de ateos do mundo.

A gran maioría das persoas seculares en Israel son de etnia xudaía. Moitos
xudeus respectan os festivos relixiosos como algo común, unha data estabelecida
polo goberno, non son como seus pais ou avós, que tiñam fe na relixión, despois
de todo este era o legado de séculos pasado de xeración en xeración, vínculo que
unía ao pobo judeu e dáballe un sentido de pertenza a unha mesma comunidade.
Hoje, os sabras xa non senten tanto a necesidade de seguir os preceptos
relixiosos. Mesmo entre os árabes hai tamén algúns individuos ateos e
non-relixiosos, é máis común entre os árabes de Israel, como un todo, encontrar
persoas bastante ligadas á relixión, xa sexan cristiáns ou musulmáns,
especialmente entre estes últimos. Aínda que as relixións, tanto o xudaísmo como
o islam, son responsables nunha boa parte do conflito árabe-israelí (por exemplo
na cuestión de Xerusalén), a fe relixiosa non é máis determinante na vida das
persoas, polo menos para a maior parte dos xudeus, que son cada vez máis
seculares (a excepción dos haredi). Os xudeus laicos continúan a compartir un
sentimento de identidade e a crenza nun destino común, porén non mais é a fe que
determina ese destino. Aínda así, preocupa a radicalización dunha parte dos
líderes relixiosos que ten bastante influencia na política nacional. Hai un
certo medo da sociedade en xeral de que o laicismo deixe de contar co apoio dos
políticos, cun aumento do poder dos ultraortodoxos.

Israel non ten unha relixión oficial, mais a definición de Estado como "xudeu e
democrático" crea unha forte conexión co xudaísmo, así como un conflito entre a
lei estatal e a lei relixiosa. A interacción entre os partidos políticos mantén
o equilibrio entre o Estado e a relixión en gran medida tal como existía durante
o mandato británico.

Aínda que o Ministerio do Interior de Israel recoñece os matrimonios civís
celebrados fora das súas fronteiras, este non existe dentro do territorio, e o
único matrimonio recoñecido é o relixioso, calquera que sexa a relixión. En
xullo de 2011 o Knesset rexeitou unha proposta para legalizar o matrimonio civil
por 40 votos en contra e 17 a favor.

En Israel non poden realizarse enlaces entre persoas do mesmo sexo, porén o
estado recoñece os matrimonios entre persoas do mesmo sexo realizados noutros
países. De acordo cunha enquisa realizada en agosto de 2009, o 61% dos israelís
apoian a igualdade de dereitos para parellas do mesmo sexo, mentres que o 31%
opúñase. Por outra banda, o 60% apoiaron a adopción conxunta de parellas do
mesmo sexo, mentres que o 34% opúxose.

Israel posúe unha cultura plural debido á diversidade da súa poboación: os
xudeus de todo o mundo levaron as súas tradicións culturais e relixiosas con
eles, creando un crisol de crenzas e costumes xudeus. Foron 4.000 anos de
tradición, un século de sionismo e case cincuenta anos como estado moderno, os
que contribuíron á súa notable mestura cultural das máis de setenta comunidades
que a compoñen. A súa poboación nacional, respectuosa cara á cultura, ten á súa
disposición a revista Ariel, que, publicada desde 1962, cobre toda a produción
artística, desde a poesía á arquitectura, pasando pola pintura, a escultura e
mesmo a arqueoloxía.

Israel é o único país do mundo onde a vida xira en torno ao calendario hebreo.
As festividades laborais e escolares son determinadas polas festas xudías, e o
día oficial de descanso é o sábado, o shabat. A subtancial minoría árabe, tamén
deixou a súa pegada sobre a cultura israelí en áreas como a arquitectura, a
música e a gastronomía, que ten entre os seus principais pratos tradicionais, o
Pessach, o Chanuká, o Charosset, o Farfel e o Kamish Broit. No cinema, ao
contrario, a produción non está tan mesturada: conta, desde de seu inicio en
1950, a experiencia e a realidade israelí.

Nove filmes israelís foron finalistas ao Mellor Filme de fala non inglesa dos
Oscars, dende o estabelecemento do Estado de Israel. Ajami, un filme de 2009
sobre a violencia e a discriminación nun bairro xudeu-árabe no sur de Tel
Aviv-Jaffa, foi escrito e dirixido conxuntamente polo palestino Scandar Copti e
polo xudeu israelí Yaron Shani. Foi o terceiro nomeamento consecutivo dun filme
israelí e gañou unha mención de honra no Festival de Cannes. Cineastas israelís
palestinos fixeron unha serie de filmes, algúns deles moi controvertios,
ilustrando o conflito árabe-israelí e a situación dos palestinos dentro de
Israel. O filme de Mohammed Bakri, Jenin, Jenin, sobre a invasión militar
israelí do campo de refuxiados de Jenin (Cisxordania) en 2002, gañou o premio ao
Mellor Filme no Festival de Cine Internacional de Cartago. No entanto, en
Israel, o filme foi acusado de presentar unha versión distorsionada da historia.
The Syrian Bride, sobre un casamento druso entre familias de lados opostos da
liña de alto o fogo entre Israel e Siria, nos altos do Golán, foi dirixido por
un xudeu israelí (Eran Riklis), mas tiña un elenco case totalmente druso.

Continuando as fortes tradicións do teatro yiddish en Europa Oriental, Israel
mantén unha vibrante escena teatral. Fundado en 1918, o Teatro Habima, en Tel
Aviv, é o teatro máis antigo do país. Este escenario de produción teatral non
existía na cultura hebrea antiga e só se desenvolveu a partir da Segunda Guerra
Mundial, percorrendo os campos contemporáneo, clásico, local e importado,
tradicionais e experimentais.

A literatura israelí é feita, principalmente, en poesía e prosa e está escrita
en hebreo, como parte do renacemento do hebreo como lingua falada desde mediados
do século XIX, aínda que un pequeno corpo de literatura é publicada noutras
linguas, como o árabe e inglés. Por lei, dúas copias de todos os impresos
publicados en Israel debe ser depositada na Biblioteca Nacional, na Universidade
Hebraica de Xerusalén. En 2001, a lei foi alterada para incluír gravacións de
audio e vídeo, e outros tipos de medios non impresos.

En 2006, o 85% dos 8.000 libros da biblioteca nacional foi transferido ao
hebraico. A Semana do Libro Hebreo (He: שבוע הספר) realízase unha vez ao ano, en
xuño, con feiras, lecturas públicas e visitas de autores israelís. Durante esa
semana entrégase o maior premio literario de Israel, o Prêmio Sapir. En 1966,
Shmuel Yosef Agnon compartiu o Premio Nobel de Literatura coa escritora
xudeo-alemá Nelly Sachs.

O Museo de Israel, en Xerusalén, é unha das máis importantes institucións
culturais da nación e custodia os manuscritos do Mar Morto, xunto cunha extensa
colección de arte europea e xudía. O museo nacional do holocausto de Israel, o
Yad Vashem, conta co maior arquivo do mundo de informes relacionados con este
episodio. O Beth Hatefutsoth (Museo da Diáspora), no campus da Universidade de
Tel Aviv, é un museo interactivo adicado á historia das comunidades xudías de
todo o mundo.

Amais dos principais museos das grandes cidades, hai unha gran cantidade de
espazos de artes de calidade en pequenas cidades e en kibbutzim. O museo Mishkan
Le'Omanut, no Kibbutz Ein Harod Meuhad, é o maior museo de arte do norte do
país.

Israel dispón de pratos da cociña local e pratos levados ao país por inmigrantes
xudeus de todo o mundo. Dende a creación do Estado en 1948, e especialmente
dende a década de 1970, desenvolveuse unha cociña propiamente israelí.

A cociña israelí adquiriu, e continúa a adquirir, elementos de varios estilos da
gastronomía xudía, en particular os estilos da gastronomía mizrahi, sefardí e
asquenací, xunto coas influencias culinarias de xudeus marroquís, iraquís,
etíopes, indios, iranianos e iemenís. Ela incorpora tamén moitos alimentos
tradicionalmente consumidos nas cociñas dos estados árabes, do Oriente Medio e
do mar Mediterráneo, como falafel, hummus, shakshouka, cuscús e za'atar, que se
tornaron pratos esenciais en Israel.

A produción artística organizada de Israel iniciouse en 1906 e é unha mestura de
culturas orientais e occidentais, agregadas ao desenvolvemento e ao carácter
individual de cada cidade, que ten na diversificada paisaxe natural a principal
inspiración para producir imaxe e escultura.

En pintura, o país pasou por varios períodos de produción, así como no resto do
mundo. Na procura dunha identidade, inicialmente creouse unha arte orixinal
xudía, nunha fusión de técnicas europeas con toques de infuencia do Oriente
Medio. Entre os artistas desta primeira época están Samuel Hirszenberg
(1865-1908), Ephraim Lilien (1874-1925) e Abel Pann (1883-1963). En 1921, tivo
lugar a primeira mostra artística de pintura, na Cidadela de David. Conforme a
nación foise renovando, a súa produción artística modificouse de xeito pareço:
durante a década de 1920 houbo unha produción de vangardas; xa na década de
1930, a influencia estivo baixo a modernidade, emotiva e mística.
Posteriormente, o Holocausto alimentou a ideoloxía do canaanita, que buscaba
identificarse counha identidade nacional e crear un novo pobo hebreo.

En 1948, passou por un período de obras militantes, repletas de mensaxes
sociais, e das chamadas "Novos Horizontes", xurdidas a raíz da Guerra de
Independencia e do espírito de liberdade. Entre as décadas de 1970, 1980 e 1990,
pasou polo individualismo e pola busca de sentido no que significaba o espírito
de Israel, nunha mestura de técnicas e emocións humanas, que aínda prevalecen.
Xa na escultura, a produción e o recoñecemento só foi posible grazas aos eforzos
de algúns escultores. Influenciados polos momentos históricos, pasaron polo
cubismo e polo canaanita, nun principio, conceptualizando modernamente o corpo
humano e usando formas animais para lembraren as paisaxes rochosas do deserto. A
partir da década de 1950, a produción escultórica tomou aires máis abstractos,
alimintada polo chegada do aceiro inoxidable e do ferro como formas de
expresión. Na década seguinte, a inspiración principal era a de inmortalizar a
imaxe daqueles que loitaran nas guerras de Israel. Co paso dos anos, agregou a
influencia francesa e o expressionismo na súa evolución conceptual.

A produción fotográfica, que vive entre a fotografía documental e a arte
fotográfica, caracterizouse inicialmente pola intimidade, contención e
preocupación co ego. Durante o século XIX, a área produciu só obras bíblicas,
retratando lugares sagrados. De 1880 en diante, posouse a retratar a evolución
da comunidade xudía, nos cales ata os prisioneiros eran fonte de inspiración. No
século XX, a fotografía como expresión artística, pasou a ter maior produción
nacional, mostrando características máis persoais, enfrontando a vida e a morte,
de estilo formalista, minimalista e conceptual.

A música de Israel contén influencias adquiridas através de inmigrantes de todo
o mundo. Música iemení, melodías hasídicas, árabes e europeas, jazz, pop, rock,
reggae, rap e hip-hop son as máis presentes e influentes na produción musical
contemporánea.

As cancións folclóricas nacionais, coñecidas como "Sons da Terra de Israel",
falan das experiencias dos pioneiros na construción da patria xudía. Unhas das
orquestras de maior renome do mundo é a Filarmónica de Israel, fundada hai máis
de sete décadas, que realiza máis de 200 concertos cada ano en todo o mundo.
Israel produciu tamén moitos músicos de calidade, algúns de renome internacional
e na categoría de virtuosos: Itzhak Perlman, Pinchas Zukerman e Ofra Haza. Arik
Einstein, Yardena Arazi, Ishtar, Idan Raichel e Naomi Shemer son outras das
estrelas israelís.

O Estado de Israel ten participado no Festival de Eurovisión case todos os anos
desde 1973, gañando a competición en tres ocasións e a organizou en dúas. A
cidade de Eilat realiza o seu propio festival de música internacional, o
Festival de Jazz do Mar Vermello, todos os veráns dende 1987. O país tamén é
visto como unha icona da música eletrónica, con DJ's recoñecidos como Sesto
Sento, Offer Nissim e Infected Mushroom.

Acompañando a produción musical, está a danza, que en Israel, divídese entre a
artística e a folclórica. Considerada unha expresión de liderai, a danza forma
parte das celebracións relixiosas, nacionais, comunitarias e familiares. A rama
folclórica é unha mestura de tradición xudía e non-xudía, cultivada dende os
inicios de 1940, a encóntrase en constante desenvolvemento, entre as fontes
históricas e as modernas, mesturando estilos bíblicos e contemporáneos, non
destinada só a manter as tradicións. A artística foi introducida xa na década de
1920 por profesores e bailaríns chegados de Europa. Cada grupo nacido no país
acadou un alto nivel profesional nos seus estilos propios, dos cales destacan
seis grandes compañías: o Teatro de Danza Inbal, a Compañía de Danza Batsheva, a
Compañía de Danza Bat-Dor, a Compañía de Danza Contemporánea do Kibutz, o
Balllet de Israel e o Koll-Dmamá.

Os deportes e a aptitude física non sempre tiveron un papel importante na
cultura xudía. A aptitude física, que foi valorada polos antigos gregos, era
vista como unha indesexable intromisión de valores helenísticos na cultura
xudía. Maimónides, que era á vez rabino e médico, enfatizou a importancia da
actividade física e de manter o corpo en forma. Esta abordaxe recibiu un gran
pulo no século XIX a partir da campaña de promoción da cultura física de Max
Nordau, e a principios do século XX, cando o Rabino maior de Palestina, Abraam
Isaac Kook, declarou que "o corpo serve á alma, e só un corpo saudable pode
garantir unha boa alma".

Os Xogos Macabeos, un evento de estilo olímpico para atletas xudeus, celebrou a
súa primeira edición na década de 1930, e dende 1957 realízase cada catro anos.
Os deportes máis populares en Israel son o fútbol e o baloncesto. En 1964,
Israel acolleu e gañou a Copa de Asia de Fútbol.

Na década de 1970, Israel foi excluído dos Xogos Asiáticos de 1978 como
resultado da presión exercida polos países participantes de Oriente Medio. A
exclusión levou a Israel a mudarse de Asia para Europa deixando de participar
nas competicións asiáticas. En 1994, a UEFA concordou en recoñecer a Israel e a
todas as organizacións de fútbol do país como competidores de Europa. A Ligat
ha'Al é a liga de fútbol do país, e a Ligat HaAl é a liga de baloncesto. O
equipo do Maccabi Tel Aviv BC gañou o campionato europeo de baloncesto (actual
Euroliga) cinco veces. Bersebá converteuse nun centro nacional de xadrez e fogar
de moitos campións deste deporte da antiga Unión Soviética, sendo a cidade con
máis grandes mestres de xadrez de todo o mundo. A cidade acolleu o Campionato do
Mundo de Xadrez por Equipos en 2005, e este deporte é ensinado nas garderías da
cidade. En 2007, o israelí Boris Gelfand empatou no segundo lugar no Campionato
do Mundo de Xadrez.

Ata agora, Israel conquistou sete medallas olímpicas, consegundo a primeira
delas nos Xogos de 1992, incluíndo unha medalla de ouro en windsurf nos Xogos
Olímpicos de 2004. Nos Xogos Paralímpicos está clasificado na 15ª posición no
cadro xeral de medallas, polas máis de cen medallas de ouro conquistadas. Os
Xogos Paralímpicos de México 1968 foron organizados polo país.



