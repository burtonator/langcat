https://eu.wikipedia.org/wiki/Lehen_Mundu_Gerra_Euskal_Herrian

Lehen Mundu Gerra Euskal Herrian izandako eragina maila ezberdin eta anitzetan
aztertu behar da. Alde batetik, Ipar Euskal Herriak gerran parte hartu zuen,
Hego Euskal Herriak ez bezala.

1914-1918. urteen bitarteko gerra hartan Frantziako gudarostean borrokatzera
joan behar izan zuten euskal herritar gizonezkoengatik nabaritu zen, bereziki.
Alde batetik, Lapurdin, Nafarroa Beherean eta Zuberoan «belaunaldi oso bat
desagertu zen», soldadu joan behar izan zuten 6.000 euskal herritar hil
baitziren, Iñaki Egaña historialariak dioenez; bestetik, ipar euskalerritarrak
frantsestu zituen: Frantziaren propaganda mezuak barreneraino sartu ziren Ipar
Euskal Herrian.

Frantzia osoan bezala, gerra hartan hildakoak ohoratzen zituzten Ipar Euskal
Herrian ere, «aberriaren alde» hil zirelakoan. Frantziako herri gehienetan —eta
Ipar Euskal Herriko gehienetan ere— jarri zituzten «combattants morts pour la
patrie» (aberriaren alde hildako gudariak) zioten plakak, gerran hil ziren
herritarren zerrendarekin. Eta, 1918an gerra hura bukatu zenez geroztik,
urtero-urtero ekitaldia egiten da hildakoen monumentuen aurrean, Frantziako
bandera, himno, armadaren desfile eta guzti.

Hubert Peres historialariak hildakoen monumentuak eta ospakizunak aztertu ditu,
hainbat ikerlan, liburu eta artikulutan. Haren ustez, gerran hildakoak omentzeaz
harago, hildako horien izenak harri berean eta herriz herri jartzeak
kolektibotasun bat ematen die hil horiei. Helburu komun baten alde hil zirela
nabarmentzen dute, hots, Frantziaren alde hil zirela. Urrats kualitatiboa izan
zen hori, Frantzia «batzeko». Lehen Mundu Gerrak bihurgune handia markatu zuen
Frantziaren historian, «frantses nazioa eraikitzeko» bidean, Peio
Etxeberri-Aintxart historialariaren arabera. 18 eta 45 urte arteko gizon guztiak
gerrara deituak izan ziren, eta Ipar Euskal Herriko herriak eta baserriak laneko
on ziren gizonez hustu ziren. Armak hartu zituzten, eta Frantziaren eta
Alemaniaren arteko mugara igorri zituzten, lubakietan borrokatzera.

Baina ez zen frantses armada edo Frantziako Gobernuaren ordezkaritza mezu hori
zabaltzen zuen bakarra. Ipar Euskal Herriko euskaldunak, apaizak eta apaizen
ingurukoak, etengabe ari ziren, euskara hutsez, Frantzia goraipatzen, eta
«herriaren alde» hil zirenak omentzen. Eskualduna astekariak modu horretan
idazten zituen gerran hildakoen berriak. Lubakietatik berriak igortzen zituzten
euskaldunen artikuluak ere argitaratzen zituen Eskualdunak. Gerraren gogortasuna
ez zuten aise erakusten, zentsura zela bitarteko. Aldiz, gerrarako motibazioa,
alemanak hiltzeko gogoa eta Frantziaren goraipatzea nabari gelditzen ziren. Ipar
Euskal Herriko baserrietan bakarrik gelditu ziren emazteen lekukotasunak ere
agertzen ziren batzuetan. Laborantza gizonen laguntzarik gabe sufritzen zutenen
sakrifizioa ere goraipatzen zuen, eta «Frantziaren alde alargun izateko prest»
ziren emazteak txalotzen.

Gerra hark frantses sentiarazi zituen Ipar Euskal Herriko euskaldun gehienak.
Anitzek desertore izateko bidea hautatu zuten; Nafarroako mugatik hurbil
zirenek, bereziki. Baina gehienek gerra egin zuten, eta haiek biziki frantses
itzuli ziren lubakietatik. Gainera, euskaldun anitz frantsesa ez jakiteagatik
hil ziren, aginduak ez zituztelako ulertzen. Ondorioz, euskara jakitea
«kaltegarria» zela pentsatu zuten. Horrek ere euskaldunen frantsestea erraztu
zuen. Gauza bera jasan zuten bretainiarrek eta korsikarrek ere.

Geroztik, euskararen transmisioan etenaldi luze bat izan zen Ipar Euskal
Herrian. Ez bakarrik gerraren ondorioz, baina euskaldun izatea zama gisa bizi
izan zuten anitzek. Lehen Mundu Gerrak Frantziako Iraultzak baino eragin
handiagoa izan zuen euskal nortasunaren zutabeetan. Frantziaren batasun sakratua
sortuko da Lehen Mundu Gerrarekin; frantses nazionalismoaren faboretan mugimendu
indartsu batek eramanen ditu gerra hartako gudari ohiak eskuin ideologiara,
bereziki Ipar Euskal Herriko barnealdean, buru gisa agertzen dela Jean
Ibarnegarai diputatua, Nafarroa Beherean eta Zuberoan hautetsia, eskuin
muturreko gizona, Lehen Mundu Gerran zauritu zutelako Ohorezko Legioko
dominarekin saritua.

1914ko uztailaren 28an gerra hasi zenean, Espainia ekonomikoki garatu gabeko
estatua izan zen, iparraldeko eskualdeetan industria xumea zuena. Politikoki ere
koloniak galdu zituen herrialde etsita izan zen, monarkia batek zuzenduta.
Gauxak horrela eta abuztuaren 7an Alfontso XII.a Espainiakoaren Dekretu Lege
batek herrialdearen neutraltasuna ezarri zuen, jadanik Eduardo Datoren gobernuak
hartutako erabakia berretsiz. Baina politiko eta hiritarrek alderdi baten alde
egin zuten: Dato neutrala izan zen, erregea bera, Álvaro de Figueroa Romanonesko
kondea, Maura eta Lerroux aliatufiloak eta Juan Vázquez de Mella karlista
germanofiloa. Armada ere bi zatitan banatu zen.

Hasierako eragin negatiboa pasa ondoren, ekonomia azkar hazi zen. Gerra-egileek
elikagaiak, armak, metalak eta ikatza behar zituzten eta Bizkaiko siderurgia
ondo aprobetxatu zuen egoera hori. Ontzigintza ere izugarrizko gorakada jasan
zuen eta, istripuak eta hondoratzeak bereizirik utzita, Bilboko itsasontziak
Europako zama-itsasontzi bilakatu ziren. Armagintzan, Astra, Unceta y Cia S.A.
gernikarrak egiten zuen 9 mm-ko Campo-Giro modeloa arauzko bilakatu zen
Frantziako armadan eta 100.000 unitate baino gehiago saldu zituen. Oparoaldia
aprobetxatuz, negozio berriak ere ezarri zituen: Banco Urquijo Bilbon, Babcock
Wilcox Trapagaranen, eta abar.

Baina dena ez zen ederra, Gerrak ekoizpenaren eta esportatzearen gorakada ekarri
zuen, baina ez barne-eskaintzarena edota soldatena, eta inflazioa eta
merkataritza zein industria espekulazioa areagotuz joan ziren 1917ko krisia
sortuz.



https://eu.wikipedia.org/wiki/Wiki

Wikia web aplikazio mota bat da, erabiltzaileei lankidetzan edukiak gehitzeko,
aldatzeko edo ezabatzeko aukera ematen diena. Markaketa lengoaia sinplifikatua
edo testu aberastuaren editore bat erabiliz idatzi ohi da testua. Bloga bezala,
edukia kudeatzeko sistema bat da; baina wiki batean —blogetan eta halako
gainerako sistema gehienetan ez bezala— jabe edo buruzagi zehatzik gabe sortzen
da edukia, eta wikiek ez dute egitura inplizitu askorik, baizik eta
erabiltzaileen beharren gorabeheran sortuz doa egitura. Izena hawaiierazko
wikiwiki adberbiotik dator («laster», «bizkor» esan nahi du) eta [ˈwiki] edo
[ˈviki] ahoskatzen da.

Teknologia konplexuena ere erabilita, teknologia ikusezinaren froga da wikia;
halaber, Web 2.0 plataforman oinarrituta, web-orri bildumak sortzean zailtasunak
saihesteko adibide garbia. Horretarako, erabiltzaileek berek sortu duten marka
hizkuntza sinple bat erabiliz zera egin dezakete:

1994an, Ward Cunningham-ek lehen wiki softwarea (WikiWikiWeb) asmatu eta 1995eko
martxoaren 25ean Interneteko zerbitzari batean martxan jarri zuen.

2001ean, Jimmy Wales-ek eta Larry Sanger-rek MediaWiki softwarea sortu zuten,
gero Wikipedia bera gauzatzea bideratuko zuena.

Wikiak ez daude hizkuntza guztietan berdin garatuta: Wikipediak, esate baterako,
(Ingelesez) ingelesezko bertsioan 5.327,659 sarrera ditu; frantsesezkoan,
1.831.742; (Gaztelaniaz) gaztelaniazkoan, 1.307.480; eta euskarazkoan, berriz,
271.521 (2017ko urtarrilaren 12an egindako kontsultan). Datu eguneratuak jakin
nahi izanez gero, (Ingelesez) WikiMedian dituzu.

Wiki plataforma batek web-orriak sortzeko ematen dituen erraztasunen artean
honako hauek aipatuko ditugu: interfaze sotila, aise menderatzen dena;
erabiltzaileei ematen dien askatasuna; editatu ahala argitaratzeko
bat-batekotasuna; edukiak garatzeko abiadura eta erosotasuna; web-orriak
eguneratzeko eta eraldatzeko erraztasuna. Hori guztia kontuan harturik, erraz
ulertzen da wikien arrakasta.

Bereziki hiru aipa daitezke: lehena, auzolana, nabigatzaile baten bidez, wiki
testua erabilita, jakinduria partekatzeko aukera paregabea; bigarrena, irekiera:
askotan erregistratu gabe ere wiki-orriak edita daitezke; eta hirugarrena,
erabiltzaileenganako konfiantza.

Wikipedian parte hartu nahi baduzu, hona hemen edizioa errazten duen tutorial
txiki bat

Hasiera batean, WikiWikiWeb sintaxiak estandarraren funtzioa bete zuen; orain,
wiki motorren arabera, hainbat aukera daude. Garatuenek, esate baterako, taulak,
txantiloiak, irudiak, formula eta elementu elkarreragileak erabiltzea
ahalbidetzen dituzte. TikiWikia horren adibide da.

Wikiek hipertestuak sortzera bultzatzen dute; hori dela eta, wiki bateko web
orri bakoitzean bertan beste webetara bideratzen dituzten hainbat esteka aurki
daitezke. Testua goitik behera irakurtzea badaiteke ere, ez da beharrezkoa
izaten: loturaren baten gainean klik egitean, norberak bere interesaren arabera
komeni zaion irakurketa ibilbidea aukeratuko du. Hori guztia errazteko,
lotura-eredu bat erabiltzen da.

Wiki guztiek bilaketa-zerbitzua dute; dena den, bilaketaren sakontasuna wiki
bakoitzaren barruko antolaketan datza: datu base garatua du, wikiek bilaketa
garatzen dute, web-orrien izenburuetan ez ezik, web-orri horien testuetan zehar
ere.

Wiki-eredua zein den, edozein erabiltzaileren esku dago zuzentzea; bestela,
wiki-sarrera baten aldaketak iragazteko ardura hartzen duen bibliotekariek
bereziki gauzatuko dute.

MySQL-en datu base batean oinarrituta eta Perl edo PHP-en /scripts/-en bidez
gehienak eraikiak badira ere, wiki mota bat baino gehiago daude:

Zerrenda askoz luzeagoa izan liteke; dena dela, komenigarria izango litzateke
bereiztea zer den wiki baten plataforma, (Comparison of wiki farms) eta zer wiki
baten kodea (Comparison of wiki software) Wikien artean zer desberdintasun
dauden jakin izanez gero, WikiMatrix da hori ahalbidetuko duen web zerbitzua:
hona hemen TiddlyWiki eta Wikispaces egindako konparaketa taula.

Wikien estandarren adierazle gisa, ingelesez bada ere, hona hemen wikien
zerrenda bat.

Trebetasun horiek irakaskuntzarekin estuki lotzen badira ere, edozein prozesuri
egokitu dakizkioke: lantegi handi batean —autogintzan, esate baterako—, produktu
bat ekoizten denean, wiki bat izan daiteke prozesu horretan partaide guztien
euskarria, non bakoitzak, bere neurrian, prozesu horretan sakonki menperatzen
duen esparrutik prozesukideei eskaintzen dien bere ezaguera. Beste alde batetik,
wiki bat, era berean, norberaren proiektuei egokitu dakieke; helburu horretarako
wiki aukerarik erabilgarriena TiddlyWiki-arena da: fitxategi bakar batean
telefono zenbakiak, nabigazio batean hartu diren apunteak, burutazioak...
eskuragarri jartzea erraztuz.



https://eu.wikipedia.org/wiki/Euskara

Euskara Euskal Herriko hizkuntza da. Hizkuntza isolatua da, ez baitzaio
ahaidetasunik aurkitu, eta morfologiari dagokionez, hizkuntza ergatiboa da.
Euskaraz mintzo direnei euskaldun deritze. Gaur egun, Euskal Herrian bertan ere
gutxituta dago, lurralde horretan gaztelania eta frantsesa nagusitu baitira.

Euskararen sustrairik zaharrenak (Erromatar Inperioaren aurretikoak) Akitania
osoan eta Bizkaiko golkotik Andorraraino bitarteko Pirinioen bi aldeetan agertu
dira, eta Erdi Aroan behintzat Errioxan eta Burgosko ipar-ekialdean ere hitz
egin zela dokumentatuta dago. Gutxitze prozesu latza jasan du, eta lurraldeak
galdu ditu etenik gabe. Nafarroa Garaian, bereziki, prozesu hori oso nabarmena
izan da azken mendeotan. XIX. mendearen bukaeran eta XX. mendearen hasieran,
hainbat intelektual eta politikariren eraginez (Arturo Kanpion, Sabin Arana...)
nolabait biziberritu zen, eusko abertzaletasunari estuki loturik. Frankismo
garaiaren (1936-1977) ia azkeneraino jazarpen latza pairatu ondoren, 1960ko
hamarkadaz geroztik nabarmen indartu da, euskararen aldeko herri mugimenduak
(ikastolak, AEK...) eta idatzizko estandarizazioak lagunduta.

1980ko hamarkadatik aurrera, erakundeen onarpena lortu du, lurralde zatiketa
handiekin bada ere. Gernikako Estatutuak euskara Euskal Autonomia Erkidegoko
berezko hizkuntza izendatu eta gaztelaniarekin batera ofizial egin zuen Araba,
Bizkai eta Gipuzkoan (Trebiñun eta Villaverde Turtziozen ez). Nafarroa Garaian,
Euskararen Legearen eraginez, herrialdeko ipar-mendebaldean (eremu euskalduna)
soilik da koofiziala. Iruñean eta erdialdeko beste hiri garrantzitsuetan (eremu
mistoa), onarpen maila txikiagoa eta traba handiagoak ditu. Nafarroa hegoaldean
(eremu ez-euskalduna), berriz, euskara ez dago onartuta. Ipar Euskal Herrian,
euskarak ez du aginpidea duten erakunde publikoen onarpenik: hizkuntza ofizial
bakarra frantsesa da.

Gaur egun onartuena den teoriak dioenez, hitzaren jatorria beharbada
aitzineuskarako hau da: *enau(t)si (esan) + -(k)ara (era).

Euskarak euskalkietan hainbat izen ditu, euskara batuan onartu denaz beste:
euskera, euzkera, euskala, eskuara, eskuera, eskara, eskera, eskoara, euskiera,
auskera, uskara, üskara, oskara, uskera, uskaa, uska.

Indoeuropar hizkuntza erromantzez inguratuta dagoen arren, euskara hizkuntza
isolatua da, ez du bere familiako beste hizkuntzarik.

Euskararen jatorria ezezaguna da. Gaur egun, euskararen hizkuntzalaritza
historikoan aditu direnen artean, hipotesi onartuena da euskara milaka urtez
hitz egin dela Pirinioen inguruan.

Hizkuntzalaritzan egin ohi denez, euskara hemen sortu den ala inondik etorri den
jakiteko, beste hizkuntzekiko ahaidetasuna bilatu zaio. Hainbat teoria egin dira
euskarak kaukasoar hizkuntzekin, amazigerarekin, iberierarekin eta beste
hainbatekin ahaidetasuna baduela esan dutenak. Hizkuntzen arteko alderaketarako
hizkuntzalaritzak taxutu dituen metodoak erabiliz, ordea, frogatu da teoria
horiek ez dutela behar besteko oinarririk. Orain arte jakin denez, beraz, beste
hizkuntzen artean euskarak ez du ahaiderik (indarra izan duten baina
hizkuntzalarien artean baztertuak diren teorien berri jakiteko, ikus: euskararen
ahaideak, euskal substratuaren teoria, britainiar eta irlandarren euskal
jatorriaren teoria).

Euskara Europan sustrai luzeena duen hizkuntza delakoan daude euskalariak; duela
8.000 bat urte euskararen aurrekari zen hizkuntza bat hitz egiten bide zen
Pirinioen inguruan, eta orduz geroztik etenik gabeko historia izan bide du gure
hizkuntzak inguru honetan.

Antzinatean, euskararen hiztunen multzoa Ebro ibaitik Garona ibairaino eta
Pirinioetan Kataluniako lurretaraino zabaltzen zen. K.o. lehenengo milurtekoan
eremu horrek atzerakada itzela izan zuen Pirinioetan eta iparraldean, batez ere
Erromatar Inperioaren eraginez. Erromatarrek latina ekarri zuten berekin,
hizkuntza hura beren menpeko lurralde guztietara zabaldu baitzuten.

Orain arte, euskaraz ezagutzen diren lehen hitz idatziak, Akitaniako lurretan
(Ipar Euskal Herria barne) eta Euskal Herriaren hegoaldean, Sorian, Errioxan,
Zaragozan eta Huescan aurkitu dira. Pertsona izenak edo jainko-jainkosen izenak
dira, eta hilarrietan idatzi zituzten, K.o. I. mendetik III. mendera. Nafarroako
Lerga herrian erromatarren garaiko hilarri bat topatu zuten, euskal pertsona
izenekin, I. mendekoa.

Erromatarrak iritsi zirenean, euskarak gaurkoa baino askoz ere hedapen zabalagoa
zeukan. Euskarazko hilarriak aurkitu dira Garona (iparraldetik) eta Ebro
(hegoaldetik) ibaien arteko eskualdean; eta toponimiari begiratuta, euskararen
erabileraren erakusgarriak erdialdeko Pirinioetaraino (ekialdetik) ere heltzen
zen. Euskararen mendebaldeko mugak, berriz, ez dira oso argiak. Euskalarien
artean nagusi den iritziak dioenez, garai hartan euskaraz honako tribu hauek
mintzo ziren: akitaniarrak, baskoiak, barduliarrak, karistiarrak, iakatarrak
eta, agian, autrigoiak. Beste ikerlari batzuek baskoitze berantiarraren teoria
defendatzen dute, alegia, euskaraz mintzo zirenak akitaniarrak eta baskoiak
zirela, eta mendebalderagoko tribuek indoeuropar hizkuntza zutela.

Hala ere, zaila da ulertzea nola inposatu ahal izan zieten beren hizkuntza
baskoiek, Euskal Herriko leinu protohistorikoetan erromatartuena osatzen
zutenek, beste gens-ei. Izan ere, gaztelaniazko vascongado hitzak ez du
«baskoitua» esan nahi, baskoien zabalpenaren aldekoek adierazi ohi duten bezala,
«euskalduna» baizik: XIX. mende arte nafar gehienak vascongadoak ziren, eta
arabar eta enkartau asko ez ziren vascongadoak, romanzadoak edo latinadoak
baizik.

Gaur egungo Euskal Herriko mugetatik at, euskaldunak ziren, iparraldeko
akitaniarrez gainera, ekialdeko iakatarrak. Iakatarrak egungo Huescan eta
Lleidako iparraldean bizi ziren, eta Iaca —egungo Jaka— zuten hiriburu.
Ekialderago, baliteke andosinoak ere euskal hizkuntzaren batez mintzo izatea.
Andosinoak gaur egungo Andorraren inguruan bizi ziren, eta oraingoz hipotesi
onartuena da haien etnonimoak «handi» euskal hitzarekin zerikusia duela.

Euskaldunek ez zuten erromatarrekin gatazka larririk izan; aitzitik, nekazaritza
teknika ugari ikasi zizkieten; eta euskarak bai latinetik, bai haren ondorengo
erromantzeetatik mailegu ugari hartu zituen, apurka-apurka bere sistema
fonetikora egokituta. Hizkuntzaren egitura sintaktikoak, berriz, nortasun
propioarekin dirau, eraginak gorabehera.

Erromatarrek ekarritako latinaren ezarpenak eta zabalpenak garai hartan euskara
inguratzen zuten gainerako hizkuntza guztiak desagerrarazi zituen: indoeuropar
hizkuntzak (galiera, zeltiberiera eta lusitaniera) eta hizkuntza ez
indoeuroparrak (iberiera eta tartesiera). Galdu ziren hizkuntza haietan mintzo
ziren gizataldeek, dena den, garapen kultural handia izan zuten, eta hizkuntza
haien idatzizko testigantzak utzi zituzten. Euskal Herriak eutsi egin zion bere
hizkuntzari; hala ere, erromatarren kokaguneen ondoko lurraldeak latinizatu egin
ziren, elebidun bihurtu ziren.

Erdi Aroan latinak garapen ezberdina izan zuen eskualdearen arabera, eta
hizkuntza erromanikoak sortu ziren. Hala ere, euskarak eutsi zion latinaren eta
hizkuntza erromanikoen hedapenari.

Arabieraz mintzo zen jende multzoa ere bizi zen Tuterako eskualdean. Hor
musulmanek ia lau mendez botere politikoa izan zuten. Musulmanek 711. urtetik
aurrera penintsula ia osoa mende hartu zuten, Euskal Herriaren mugaraino.
Euskaldunen eremuan ez zuten kokapen iraunkorrik izan, nahiz eta hainbat razzia
egin zituzten, Arabako lurretan adibidez. Nafarroan, hala ere, harreman onak
izan zituzten euskaldunekin hainbat mendez.

Hebreera ere hitz egiten zuten gutxi batzuek euskal lurraldeetan. Haatik, haren
erabilera bestelakoa zen, erlijioari lotuta zegoen batez ere; nahiz eta gero
juduen hizkuntza nagusia tokian tokikoa izan.

Hala eta guztiz ere, euskara zen Euskal Herriko hizkuntza nagusia. Ia Euskal
Herri osoan mintzatzen zen garai hartan. Dena den, nagusitasun geografiko horri
ez zegokion nagusitasun administratibo edo ofizialik. Inongo erakundeak ez zuen
erabiltzen euskara bere jardun administratiboan edo dokumentazio ofizialean.
Hizkuntza erromanikoek hartu zioten euskarari zegokion funtzio hori. Garai
goiztiar hartatik hizkuntza haiek idatziaren prestigioa bereganatu zuten, eta
euskara, berriz, herri xehearekin lotuta zegoen.

Aipatzekoa da Euskal Herriaren gaur egungo mugetatik kanpo ere euskaraz egiten
zela, Pirinioetako zenbait tokitan eta Errioxako nahiz Burgoseko gune jakin
batzuetan, hain zuzen ere. Errioxa eta Burgos aldeko euskaldun haiek, Erdi Aroan
musulmanak lur haietatik egotzi eta gero egindako birpopulaketen ondorio izan
zirela dirudi.

Euskarak inguruko hizkuntzekin milaka urteko harremana izan du. Kristo aurreko
garaietan, iberierarekin eta zelta hizkuntzekin. Kristau aroa hastean,
latinarekin —erromatartzeak eta kristautzeak ekarria— eta, handik berehala,
arabierarekin eta Erdi Aroko erromantze jaioberriekin (okzitaniera/gaskoiera,
aragoiera edo nafar erromantze eta gaztelaniarekin).

Aro Moderno-Garaikideetan, auzoko lehiakide gogorrenak frantsesa (geroago
hurbildua) eta gaztelania ofizialduak izan ditu. Berrikitan izan ezik, euskarak
ez du izan historian legezko aitorpen ofizialik.

Antzinako euskararen mugak zehaztea ez da erraza. Esku artean ditugun zuzeneko
testigantzek (Akitania eta Euskal Herriko hilarrietako hitzek) geografo
klasikoek idatzitakoek eta toponimiak gorde dituen izenek erakusten digute
euskaraz mintzo zela Garona eta Ebro artean eta Bizkaitik Erdialdeko
Pirinioetaraino.

Euskara Araba, Bizkaia, Gipuzkoa, Lapurdi, Nafarroa eta Zuberoa herrialdeetan
hitz egiten da. Euskal Herritik kanpo, Nafarroa Beherearekin muga egiten duten
Gaskoniako herrietan eta Zuberoarekin muga egiten duen Biarnoko mugaldean
(Oloroeko kantonamenduan: Eskiula edo Jeruntze herrietan,...) entzun dezakegu
halaber. Euskal diasporan ere, euskara, ehun mila lagunek gorde edo berreskuratu
dute, besteak beste, tokian tokiko euskal etxeei esker. Oro har, milioi bat
lagun inguruk hitz egiten duten hizkuntza dugu.

Eustaten 2006ko estudioaren arabera, EAEko biztanleen % 60 euskara ondo edota
hala-hola hitz egiteko gai da. Guztira, 775.000 lagunek euskara ondo ulertu eta
hitz egiten dute eta 459.000 lagunek ondo ulertu, baina hitz egiteko zailtasunak
dituzte EAEn. Lurraldeka, Gipuzkoan biztanleen % 53k euskaraz daki,
Bizkaian % 31k, eta Araban % 25ek.

Euskarak, historian zehar, ia ez du onarpen ofizialik izan. Herriaren hizkuntza
izan da beti, baina inoiz ez da erabili administrazioan. Gaur egun, Euskal
Herriko eremu batzuetan hizkuntza koofiziala da.

Gaur egun, euskaraz hitz egiten den lurraldeak ez dauka batasun politikorik,
Euskal Herria politikoki hiru administraziotan banatuta baitago. Administrazioak
honako hauek dira:

Euskalkiak euskararen dialektoak dira. Sortzen lehena mendebalekoa izan zen,
VIII. mendearen inguruan, Asturiasko erresumak Araba-Bizkaietan zuen
eraginagatik segur aski; eta hurrengo mendeetan eratu ziren gainerako
euskalkiak. Aurretik, euskarak batasun handia zuen eta Euskal Herriak izandako
zatiketa politikoen eraginez sortu ziren euskalkiak bost sorgunetan.

1729an, Manuel Larramendi jesuitak El Imposible Vencido. El arte de la lengua
bascongada izeneko euskararen gramatika bat argitaratu zuen Salamancan. Bertan
hainbat dialekto edo euskalki bereizi zituen: gipuzkera, bizkaiera, nafarrera
eta lapurtera, eta azken bi horiek bat bera zirela jo zitekeela adierazi zuen.

Luis Luziano Bonapartek euskalkien beste banaketa bat egin zuen, egundaino indar
handiz iritsi dena. Euskaltzaindiko lehen presidente Resurreccion Maria Azkuek
(1864-1951) Bonaparteren banaketa berrikusi zuen. Besteak beste, erronkariera
(1991n hil zen azken hiztuna) euskalki berezitzat jo zuen, Bonapartek
zubereraren barnean sailkatu arren.

1997an Koldo Zuazok eginiko sailkapen berriaren arabera, berriz, euskalkiak
honela izendatu dira:

Tradizioan, gipuzkera, bizkaiera, lapurtera eta zuberera izan dira euskalki
literarioak, hau da, euskal literatura egiteko, aldaera horiexek erabili izan
dira. Mendeetan zehar, lapurtera (Ipar Euskal Herrian) eta gipuzkera (Hego
Euskal Herrian) izan dira euskalki erabilienak, maila jasoan. Bizkaierak, era
berean, erabilera handia izan zuen XX. mendeaaren hasieran, Bizkaian Sabin
Aranaren abertzaletasunak izan zuen indarrak bultzaturik.

1960ko hamarkadan, euskara batuaren sortze prozesuari ekin zitzaion, euskalkien
arteko zatiketa gainditzeko eredu estandarizatuari, alegia. Bizitzaren esparru
guztietara zabaltzeko eta, finean, egungo gizartean aise moldatzeko oinarriak
eman zizkion batuak hizkuntzari. 1963an hainbat euskalarik Euskal Idazkaritza
izenekoa sortu zuten Baionan eta euskara batuaren arauak erabakitzeko lanean
jardun zuten urtebetez Txillardegiren gidaritzapean. 1964an jendaurreko
ekitaldian aurkeztu zutituzten Bainoako Biltzarra-ren erabakiak. Data hori
mugarritzat hartzen dute askok ondorengo bilakaera kontutan izanda. Zehazkiago,
1968an Euskaltzaindiak Arantzazuko santutegian (Oñati, Gipuzkoa) egin zuen
batzarrean abiatu zen batasun prozesutik sortu zen euskara batua. Baionako
erabakiak abiapuntu eta oinarri izan ziren Arantzazuko batzarrean.

Morfologikoki hizkuntza eranskaria da, tipologia ergatibokoa edo aktibokoa
(deskribatzailearen ikuspegi teorikoaren arabera). Hitzen ordena neutroan
subjektua objektuaren aurretik doa, eta objektua aditzaren aurretik (SOV
ordena).

Euskararen sistema fonologikoak bost bokal ditu: /a/, /e/, /i/, /o/, /u/ (horiei
zubereraren /ü/ gehitu behar zaie). Munduan hedatuen dagoen tipo bokalikoa da.
Beraz, euskara batez bestekoaren barruan dago. Diptongoekin ez da berdin
gertatzen: euskarak bost dauzka (goitik beherakoak deritzen motakoak), /ai/,
/ei/, /oi/, /au/ eta /eu/. Horrek nolabaiteko konplexutasuna ematen dio
bokalismoari, eskuarki gaztelaniarenaren oso antzekoa denari (ekialdean /ui/
diptongoa ere bada, baina haren erabilera mugatua da oso).

Kontsonanteei dagokienez, euskarak, barietate estandarrean, 21 unitate dauzka.
Sistemaren oinarriak hauexek dira: alde batetik, ahostun / ahoskabe oposizioa
(kontsonante ahoskabeak alde batean eta ahostunak bestean, baina bakarrik
herskarien artean) eta, bestetik, artikulazio moduen zatiketa hirukuna: badaude
kontsonante herskariak (/p/, /t/, /k/, /b/, /d/, /g/), frikariak (/s/, /z/, /x/,
/j/) eta afrikatuak (/tz/, /ts/, /tx/). Ozenek osatzen dute kontsonantismoa
(sudurkariek eta urkariek, dardarkari bakunen eta anizkunen artean oposizioa
dagoela) eta, ekialdeko eskualde batzuetan, aspirazioak (/h/), frikari glotala
bera. Oro har, sistema kontsonantikoak ez dauka ezaugarri bereziki deigarririk,
salbu eta, agian, fonema frikari eta afrikatuen kopuru handi samarrean.

Euskararen azentua intentsiboa izan ohi da. Ezin da errazki azaldu zertan
datzan, zubereraz izan ezik, euskalki horretan azentuazioa finkoa baita, hitzeko
azkenaurreko silaban. Beste euskalkietan, arau hauek dute indarra:

Egitura morfologikoaren aldetik, euskara hizkuntza eranskarien barruan dago.
Hizkuntza multzo horretan, morfemen arteko mugak argi eta garbi azaltzen dira,
eta segmentu morfologikoetan esanahi bana adierazten da. Ezaugarri hori,
morfemen arteko bereizketa gardena, euskarari aplikatu dakioke eskuarki. Hala
ere, zenbait alor gramatikaletan, osagai morfologikoen arteko zatiketa eta
esanahia duten unitateekiko lotura ez dira hain begi bistakoak.

Izen morfologiari dagokionez, euskara genero gramatikalik gabeko hizkuntza da.
Haren ezaugarrietako bat da izenen flexio aberatsa: izenek, izenordainek eta
adjektiboek osatutako sintagmek kasuak hartzen dituzte: postposizio sintagmak
dira (euskarak deklinabidea duela esan izan den arren, ez baita oso zehatza
hori; berez, postposizioak dira, eta ez deklinabide kasuak). Postposizio
sintagma horiek, deskripzioen arabera, 16 edo 18 dira. Egia esan, hamar kasu
daude atzizki bakuna dutenak. Horien artean hauexek: absolutiboa (etxea,
singularrean), ergatiboa (etxeak), datiboa (etxeari), genitiboa (etxearen),
instrumentala (etxeaz), lokatibo edo inesiboa (etxean), ablatiboa (etxetik),
adlatiboa (etxera), lokatibo adnominala (etxeko) eta prolatiboa (etxetzat).
Absolutiboaren ukoak partitiboaren erabilera dakar berekin (etxerik ez du).
Horren funtzionamendua paradigma numeral mugagabera mugatua dago eta, batzuetan,
ez da sisteman egoteko eskubide osoa duen kasutzat hartzen.

Atzizki bakunean oinarritzen diren postposizio sintagma hauetaz gain badira
atzizki konposatu itsatsia duten beste postposizio batzuk. Horiek sortzeko,
genitiboaren edo adlatiboaren forma ondoren doan beste atzizki batekin
konbinatzen da. Kasu konposatu horiek hauexek dira: soziatiboa edo komitatiboa
(etxearekin), hurbiltze adlatiboa edo direkzionala (etxerantz), muga adlatiboa
(teliko edo terminatibo ere deitua) (etxeraino), destinatiboa (edo benefaktiboa)
(etxearentzat), motibatiboa (edo kausala) (etxearengatik) eta destinatiboa
(etxerako). Postposizio horietan guztietan, bereizten ahal dira, alde batetik,
oinarrizko atzizkia (genitiboa edo adlatiboa) eta, bestetik, berariazko
atzizkia. Adibidez, etxe-a-ren-tzat (artikuluari dagokion -a- bat barne) edo
etxe-ra-ino. Ikuspegi historikotik, zenbait formaren kasuan, gaur egun duten
itxura bi atzizki batzearen ondorio da, aurreko adibideetan bezala, edo
paradigmaz kanpoko osagaiei esker gorpuztu da, kausalean edo, kasu konposatuen
artean, lokatibo adnominalean gertatu den moduan.

Lekua adierazten duten postposizioetan (lokatiboa, ablatiboa, adlatiboa eta
azken honen oinarrian eratzen diren kasu konposatuetan) erreferentzia biziduna
duten izenek atzizki osagarri bat erakusten dute (-ga(n)-), gehienetan
genitiboarekin konbinatuta agertzen dena: ablatiboaren kasuan honako forma hauek
konpara daitezke, etxe-tik eta gizon-a-ren-gan-dik, edo lokatiboaren kasuan
beste hauek, etxe-a-n eta gizon-a-ren-gan.

Horiek guztiak postposizio itsatsiak dira. Badira beste gisa bateko batzuk,
postposizio askeak deitzen ditugunak. Horrela osatzen dira postposizio askeko
paradigmak: etxe ondoan, herritik hurbil, maldan behera, eta abar.

Postposizio sistema horrek hiru forma edo paradigma multzo dauzka: bat
singularrerako, beste bat pluralerako eta beste bat numero marka gaberako
(mugagabe deitu izan da gramatiketan), hots, artikulurik ez daukan eta, numero
gramatikalari dagokionez, indiferentea den horretarako. Ikus bedi lagin hau,
liburu izenerako:

Euskal kasuak antolatzeko sistema dela eta, aipatu behar da haren funtsezko
ezaugarri bat: izaera sintagmatikoa da, alegia, kasua markatzen duen atzizkia
sintagma edo talde nominalaren azken osagaiari gehitzen zaio, ez osatzen duten
guztiei: liburu-an irakurri zuen, liburu har-tan irakurri zuen, liburu erosi
berri-an irakurri zuen. Berezitasun hori numero pluralaren adierazpenera ere
zabaltzen da: sintagmako azken osagaia bakarrik agertzen da markaturik plural
gisa: liburu berri-ak, liburu berri hori-ek. Sistemaren beste bereizgarri bat,
hizkuntza aglutinatzaileetan gertatu ohi dena, forma nominaletan desinentzien
markak metatzeko aukera da (elipsiaren ondorio gisa): lagun-a-ren-e-tik,
genitiboko -ren- atzizkia eta ablatiboko -tik atzizkia metaturik.

Euskarazko aditzaren morfologia konplexuagoa da izenarena baino. Kategoria
unibertsalak ez ezik (tenpusa edo aldia, aspektua, modua, numeroa eta pertsona),
euskaraz forma sistema jori bat dago: aditz batzuetan (dozena bat, aditz
laguntzaileak barne) forma analitiko edo perifrastikoak (eramaten dut), alde
batetik, eta, bestetik, forma sintetikoak edo trinkoak (daramat, eraman aditz
berekoa) bereizten dira; horrez gain, konjugazio orokor bat dago,
pluripertsonala deritzona, non aditzaren ekintzan diharduen edo parte hartzen
duen bakoitzarentzat markak ageri baitira; eta gainera konjugazio alokutibo bat
ere bada, formak modu batean edo bestean osatzerakoan entzulearen sexua kontuan
hartzen duena (hiketa).

Forma sintetikoen bidez, aspektuaren esanahi progresiboa adierazten da, forma
perifrastikoen esanahi puntualaren kontrakoa: dator alde batetik, eta etortzen
da bestetik; darama alde batetik, eramaten du bestetik (aditz estatiboetan,
ordea, erlazio hori ez da gertatzen: daki, dakusa). Adibideotan ikus
daitekeenez, forma perifrastikoen aditz laguntzailea (da / du) aldatzen ahal da
eta aditzaren izaera semantikoaren arabera benetan aldatzen: aditza
iragangaitzen taldekoa bada (edo, hobe, adituek «inakusatiboak» deitzen dieten
horretakoa) laguntzaileak izan-eko formak hartzen ditu. Aitzitik, aditza
iragankorra bada edo iragangaitza baina aktiboa bada, laguntzailea *edun
paradigmatik hartzen da (forma hori ez dago dokumentatua, horregatik izartxo
batekin markatzen da):

*edun-etik datorren laguntzailearekin osaturiko aditz multzoetako subjektuek
ergatiboaren marka daukate (-k singularrean). Esan den bezala, ezaugarri hori
egitura iragankorrei (Anek liburua irakurri du) ez ezik, esanahi aktiboko
egitura iragangaitzek osaturiko azpitalde txiki bati ere badagokio (Anek ondo
dantzatzen du, emanaldiak luze iraun du). Horregatik, egile batek baino gehiagok
pentsatzen du euskara ez dela zehazki hizkuntza ergatibo bat, kontzeptua
ezaugarri morfologiko eta sintaktikoetatik abiaturik definitu ohi den moduan,
egitura aktiboko hizkuntza bat baizik.

Konjugazio edo aditz komunztadura pluripertsonalak adizki bakar batean partaide
batzuk biltzen ahal ditu: subjektua, osagarri zuzena (gehienetan, markatu gabe)
eta zeharkako osagarria. Darama adizkia daramakio adizkiarekin alderatuz gero,
berehala atzematen da ekintzako hirugarren partaidea, zeharkako osagaiarena
egiten duena. Ikus ditzagun beste adibide batzuk:

Adizkiak, bereziki konjugazio pluripertsonalaren barruan, oso modu ikusgarrian
zailtzen ahal dira, adibide hauek frogatu bezala (egiazko kasuak dira, baina
gutxi erabiliak): ziezazkiguketen, z-ieza-z-ki-gu-ke-te-n morfemetan zatitua,
edo generamazkionan (emakume bati hika hitz egiten zaionean),
ge-ne-ram(a)-z-ki-o-na-n morfemetan zatitua.

Azkenik, konjugazio alokutiboak solaskidearen sexuaren arabera bereizten diren
adizki-paradigmak biltzen ditu. Adizki horiek orokorrei buruz diferenteak dira,
ez bakarrik hizlariak espresuki bere solaskidea aipatzen duenean (ikusi duk
[mask.], ikusi dun [fem.]), hori beste aditz pertsona bati baitagokie, baizik
eta solaskideak ekintzan parte hartzen ez duenean ere bai: liburu hau irakurri
diat (gizon bati hitz egiten zaionean), liburu hau irakurri dinat (emakume bati
hitz egiten zaionean); adizki markatugabea, solasaldiaren erreferentziarik
egiten ez duena, liburu hau irakurri dut esaldian dago. Forma berezi horien
erabilera harreman eta egoera jakin batzuetara mugatuta dago: erabiltzen diren
barietateetan, aditz-joko alokutiboa arrunta da anai-arreben artean eta adin
bertsuko adiskideen artean; ohikoagoa, dena den, gizonezkoen artean emakumezkoen
artean eta harreman mistoetan baino. Bestelako egoeretan forma alokutiboen
erabilera urria da, edo ez da gertatzen.

Euskaraz, hitzen ordena SOV (Subjektua Objektua Aditza) izan ohi da, marka
ergatiboa duten hizkuntzetan oso zabaldua dagoena. Hala ere, euskarak malgutasun
sintaktiko nabarmena du. Esaldien mailako ordenarik ohikoena (Jonek(S) auto
berria(O) erosi du(V)) izenen eta postposizioen arteko harremanarekin bat dator
(euskaraz ez dago preposiziorik): aulkiaren atzean, iritzi horren aurka.
Gaztelaniatik harturiko preposizioak, euskarak onartu eta gero, beste
postposizioak bezala portatzen dira: iritzi horren kontra. Izen sintagmaren eta
haren genitibozko osagarriaren arteko ordena (aitaren etxea) bat dator
tipologikoki hitzen oinarrizko ordenarekin. Gauza bera esan daiteke egitura
konparatiboez: hauetan, konparazioaren bigarren osagaia adjektiboaren –hau
dagokion graduan– aurretik agertzen da (zu baino gazteagoa).

Mendeko perpaus erlatibodunak laguntzen duten substantiboaren aurretik joan ohi
dira ([erosi berri dudan](Rel) liburua). Hala ere, hori ez da modu bakarra
klausula erlatibodunak sortzeko: maila batzuetan zeina izenordaina erabiltzen
da, erromantzearen egituraren antzera, hots, erlatiboa substantiboaren ondoren.
Gaurdaino ia-ia iraun ez duten eraikuntza zaharretan, erlatiboa erreferentearen
atzetik ere bazihoan, hala nola: monument ageri eztiradenak (Rel) bezala zarete
(Leizarraga, 1571, Lukas XI, 44). Joskera hori oraingoarekin alderatzen ahal da
(ageri ez diren (Rel) monumentuak bezala(koak) zarete). Barne erlatiboko
klausulak dira, seguru asko. Horrenbestez, euskarak izan litezkeen aukera
tipologiko guztiak dauzka mendeko esaldi erlatiboak osatzeko.

Euskararen lexikoa da hizkuntzaren gainean gutxien ezagutzen den kontuetako bat
eta horrek bide eman die balizko iritzi etimologiko guztiei, fundamentuarekin
edo gabe. Zoritxarrez, azken hauek izan dira nagusi historian zehar. Badakigu
euskara latinezko eta erromantzezko hitzez elikatu dela lotsarik gabe. Mailegu
batzuk begi bistakoak dira (bake < lat. pace(m), ohore < lat. (h)onore(m),
liburu < lat. libru(m), herren, herrenka < esp. renco, rengo), baina beste
batzuk ez hainbeste (aizkora < lat. asciola, begiratu < lat. vigilare, biao <
lat. meridianu(m), aitortu < aragoiera zaharreko aytorgar).

Askoz gutxiago izanik ere, litekeena da antzinako hizkuntza zeltetatik harturiko
lexikoa ere izatea (mando, gori, maite, agian izokin, baina azken hitz horren
jatorria latin berantiarreko esocina izan liteke, Asturietako esguín «izokin
gaztea» kide izanik) eta germaniar hizkuntzetatik ere bai (agian urki).
Arabieratik harturiko hitzak ere badira (alkandora, azoka, gutun —arabierazko
kutub «liburuak» hitzetik—), baina gehienak erromantzeak iragazirik etorri dira.

Euskarak, XVI. mendean idazten hasi zenetik, alfabeto latindarra erabili du,
bere kokaleku geografikoaren eraginez. Gaur egun, euskal alfabetoak bost bokal
ditu:

Ahozko literaturak aipamen berezia behar du. Euskararen idatzizko garapen
mugatua dela eta, ahozko literaturaren agerpenek indar berezia izan dute.
Horrela, atsotitzak, baladak eta kopla zaharrekin batera, besteak beste,
berebiziko munta du bertsolaritzak.

Nahiz eta lehenagoko aztarnak ere badiren, bertsolaritza XIX. mendetik aurrera
garatu zen Euskal Herrian. Ez zen lurralde guztietan indar berarekin hedatu,
ordea. Gipuzkoako eskualde batzuek eman zituzten bertsolaririk ezagunenak. XIX.
mendeko gerra eta gatazka ugariek eskaini zuten bertsotarako gairik. Hori dela
eta, frantsesen aurkako, karlisten garaiko eta Kubako gerrei buruzko bertso
mordoxkak iritsi zaizkigu: ahoz aho banaka batzuk, idatziz gehienak. Kanta
paperen bidez zabaldutako bertsoak oso modan egon ziren, eta zenbait kasutan
orduko gertaera eta albisteak jakinarazteko modurik herrikoienetako bat zen.

Mende hartako bertsolari zaharrenen artean Xenpelar errenteriarra dugu
ospetsuena. Haren bertso-sorta askok bizirik diraute euskal kantutegian:
Betroiarenak, Pasaiako zezenarenak edo Ia guriak egin du, esaterako. Bat-bateko
bertsolari moduan nabarmendu ez baziren ere, Jose Mari Iparragirre eta eta
Bilintxen bertsoak ere aipagarriak dira. Lehenaren Ume eder bat eta Gernikako
arbola edo bigarrenaren Bein batian Loiolan eta Loriak udan intza bezela, oso
ezagunak dira. Azpimarratzekoak dira Iparraldeko koblakariak ere, hala nola
Zuberoako Piarres Topet "Etxahun" barkoxtarra (Ürx'aphal bat badügü, Maria Solt
eta Kastero...) eta Nafarroa Behereko Joanes Oxalde bidarraitarra (Lurreko ene
bizia, Iruñeko ferietan...).

Euskaraz idatzitako lehenengo hitzak Akitania eta Pirinio inguruetan aurkitutako
erromatarren garaiko hilarrietakoak dira ( I. mendea) Jainko eta Jainkosen
izenak izan litezke: sembe > seme; anderexo > andereño; cison > gizon...

Gaur egun ezagutzen den euskara ez da antzinaro hartakoa bera. Horregatik
aitzineuskara deritzo garai hartako euskaldunen mintzairari; eta
aitzineuskaratik gaur egungo euskarara, garai hartako latinetik gaur egungo
gaztelaniara dagoen antzeko aldea edo handiagoa legoke.

Orain arte euskaraz idatzita aurkitu diren esaldirik zaharrenak Donemiliagako
glosak dira (X. mendea). Horren zergatia hauxe da, herri literatura eta
tradizioa ahoz transmititu izan direla batez ere.

Glosak, latinezko testuak ulertzeko monje kopistek idazten zituzten oharrak
dira, hau da, zatirik zailenei buruzko ohar batzuk "Guec ajutuezdugu" (ez dugu
laguntzarik) eta "Içioki dugu" (piztu dugu) dira.

Bernat Etxepareren Linguae vasconum primitiae liburua euskaraz argitaratutako
lehena da, 1545ekoa. Izenburua latinez dago, baina liburu osoa euskaraz.
Idazleak idazterakoan ez zuen eredurik izan. Horregatik, grafia asmatu behar
izan zuen eta euskararen soinuak, hotsak, paperean emateko erdaran erabiltzen
ziren letrez baliatu zen: apeza izanik, baitzekien erdaraz idazten.

Jesus Krist Gure Jaunaren Testamentu Berria (1571) Joanes Leizarragak idatzi
zuen. Apaiz katolikoa zen, baina garaiko Nafarroako erregina protestante bihurtu
zenean higanot bihurtu zen, beste kristau asko bezala. Erreginak Itun Berriaren
itzulpena euskarara egitea eskatu zion Leizarragari, dotrina kalbinista
zabaltzeko. Horrela, Jesus Krist Gure Jaunaren Testamentu Berria argitaratu zuen
1571. urtean. Liburua Vulgatatik itzulia bada ere, baditu itzulpena ez diren
beste atal batzuk: horien artean, Nafarroako erreginari zuzendutako gomendio
gutuna, non Euskal Herria izenari lurraldea zehazten zaion, baita euskara eta
euskalkien izan zituen arazoak azaltzen dituen "Heuscalduney" deritzon atala
ere.

Gero (1643) euskal prosaren gorengo emaitza da, eta aszetika deritzon
azpijeneroko obra unibertsala, nolabait 1643. urtean azaldu zen, Bordelen
inprimaturik. Haren egile Pedro Agerre Azpilkueta (Axular) Nafarroa Garaiko
Urdazubi herrixkan jaio zen. Axular goitizena bere jaiotzeko baserritik
datorkio. Iparraldeko Saran eman zituen Axularrek bere urterik gehienak, hango
errektore edo parroko. Liburuaren hizkuntza eredua, geroago lapurtera klasikoa
deitu zena da. Eredu horretara heltzeko, Axularrek herriak ulertzeko moduko
hitzak eta adierazpideak bilatzen ditu, baina horretan aberastasunik batere
galdu gabe. Horregatik esaten da Axular dela euskal prosaren benetako
sortzailea, Leizarragak bidea nolabait jorratu bazuen ere.

Eguna (1937) euskara hutsean idatzitako lehenengo egunkaria da. 1921ean
sortutako Donostiako Argia astekaria bilakatzeko ahalegin guztiek lur jo bazuten
ere, hazia ereinik zegoen euskaltzaleen artean. Egunkaria gerra hasi arte, hala
ere, ez zen gauzatu, Eusko Jaurlaritzak 1937. urtearen hasieran Eguna plazaratu
zuen arte. Sei hilabete eskas iraun zuen lehenengo euskal egunkariak, militarrek
ekainean Bizkai osoa kontrolatu bitartean, alegia.

Euskarak lapurtera idatziaren bidez, batik bat, bizi zuen berpizkundea. Ondokoak
izan ziren euskal literaturari hasiera ematen zioten autoreak:

Hurrengo mendeetan gainerako euskalkiek idatzizko garapen handiagoa izan zuten.
Euskalki literarioak lapurtera, bizkaiera, gipuzkera eta, apalkiago, zuberera
izan ziren. Berpizkunde osasuntsu baten ondoren, hegoaldean XVIII. mendean
geldiune bat jazo zen, non erlijio-testuen itzulpen txepelen erdian Agustin
Kardaberazen Eusqueraren berri onac nabarmendu zen. Era berean, egile handirik
izan zen: Axular XVII. mendean, Juan Antonio Mogel eta Pedro Antonio Añibarro
XIX.enean eta Estepan Urkiaga Lauaxeta, Txomin Agirre, Xabier Lizardi eta
Gabriel Aresti besteak beste, XX.enean.

1968tik aurrera, euskara batuaren garapenarekin, euskarazko literatura azkar
hazi zen, eta egun asko dira euskal idazleak, besteak beste:

Euskara Bearnoko hainbat herri eta auzunetan mintzatua da. Herri eta auzune
horiek Zuberoaren inguruan daude. Honako hauek dira: Aramitze, Arriba,
Arribalda, Azpilda, Ereta, Hagoeta, Jeruntze, Lixoze, Nabarzi, Orin eta
Tabaila-Uzkaine. Batzuek zerrenda horretan sartzen dituzte Eskiula, Jeztaze eta
Ozaraine-Erribareita ere, baina gehienetan Zuberoako herritzat hartzen dira.

Euskal Herria igaroleku zelako beste froga bat Donejakue bidea da. Erdi Aroan
hasi zen, eta denbora luzez (X. mendetik XIX.eraino) erromes asko heldu ziren
Europa osotik Konpostelara, Done Jakue apostoluarena omen zen hilobia ikustera,
zerua irabazteko bidea zelakoan. Bideko pausaleku handienetakoa zen Orreagako
monasterioak, konparazio batera, oraindik XVII. mendean urteko 20.000 janari
ematen zituen. Euskarak harridura pizten zuen bidaiarien artean. Itsaso
erromanikoaren barnean euskararen uharte ikusgarria ageri zen. Horregatik,
bidaiariek hiztegitxoak osatu zituzten, batzuk oso zaharrak, XII. mendekoak.

Beilarien artean Aymeric Picaud frantsesa dugu famatuena gure historian. Picaud
frantziar erromesak Done Jakue bidea egin zuen XII. mendean eta ikusitakoaren
gida bat latinez idatzi. Bertan euskaldunak eta lurraldea deskribatzen ditu eta
kexu ageri da eman dioten tratuaz. Hala ere, euskarazko hitzen zerrenda bat
bildu zuen, ezagutzen den lehen euskal hiztegitxoa bilduz. Codex Calixtinus
(1132-1135) latinezko liburuan Pirinio hegoaldeko biztanleak «nafarrak»
(nauarri) deitzen ditu; iparraldekoak, ordea, «euskotarrak» (bascli). Hala ere,
ez direla bereizten dio: berdin jan, jantzi eta hitz egiten dutela.

Arnold von Harff alemaniar zalduna, 1496-1499 urteen artean egindako
erromesaldietan, Euskal Herrian ere izan zen, eta erromesaldi horien berri eman
zuenean, euskarazko hiztegitxo bat jaso zuen.

Euskalduna euskaraz hitz egiten duen pertsona da, non jaio zen edo non bizi den
berdin dio. Beraz, euskaldun guztiak ez dira Euskal Herrian bizi, Euskal
Herritik kanpo ere euskaldunak bizi dira eta horren froga bizia dira munduan
zehar topa daitezkeen Euskal Etxeak edo Euskara edo Euskal Kultura irakasgai
dituzten zenbait Unibertsitate.

Historian zehar ez dira gutxi herria utziz mundu zabalera abiatu zirenak. XVI.
mendeaz geroztik, Amerikarako bidea izan zen norabide nagusia. Ameriketan egiten
zituzten lanbideak desberdinak dira, baina zenbait garaitan artzaintza nagusia
zen. Argentinan, Buenos Aires hiriburuan esne industria XIX. mendean euskaldunen
eskuetan zen, hala nola, gazitegiak (okela kontserbatzeko industria, alegia); bi
lan horiek «euskaldunen lanak» deitzeraino heldu ziren. Horretaz gain,
euskaldunak aritu ziren Ameriketako hainbat eta hainbat jardueratan:
Kaliforniako urre-meatzeak, ostatuak eta merkataritza, Argentinako Pampa
ordekan, unai gisa...

Euskal etxeak atzerrira joandako euskaldunak batzen diren lekuak dira. Elkarte
horien helburua elkarren arteko laguntza eta euskal nortasuna babestea dira.
Horretarako ekintza ezberdinak antolatzen dira: Euskarazko klaseak, kanta eta
dantza taldeak, aldizkariak, liburuak, festak, bertsolari txapelketak, eta abar.

Munduan zehar dauden euskal etxeetatik zaharrena Montevideoko (Uruguai) Laurak
Bat euskal etxea da, 1876. urtekoa. Urte berean, Argentinan Laurak Bat izena
duen beste euskal etxe bat zabaldu zuten halaber.

Arrazoi sentimentalak dituztenak, ordea, garai bateko egoera sozio-ekonomikoak
bultzatuta, bizimodua ateratzera atzerrira joan behar izan zutenak edo horien
ondorengoak dira. Migrazioaren ondorioz, euskotarren komunitateak sortu dira
han-hemenka, eta euskaldunak dira haietako hainbat.

Euskal Herriko baleazaleek pidgin bi sortu zituzten Ipar Atlantikoan egindako
bidaietan: Islandian euskara-islandiera pidgina, eta Ternua eta Labradorren
algonkin-euskara pidgina. XVIII. mendearen inguruan galdu ziren, baina idatzizko
lekukotasun apur batzuk gorde dira.

Euskara, hizkuntza gutxitua izanik, ez da egoera arrunta bizitzen ari bere
lurraldean. 1980ko hamarkadatik hainbat aurrerapauso eman badira ere (hizkuntza
koofiziala da Euskal Autonomia Erkidegoan eta Nafarroako iparraldean), zenbait
esparrutan oso presentzia eskasa du. Horri aurre egiteko, frankismo bukaeratik
talde ugari sortu dira euskararen alde lan egiteko, zeregin horretan jada
ziharduten taldeei gehituz.



https://eu.wikipedia.org/wiki/Turismo

Turismoa pertsonek euren ohiko bizitokitik kanpo egiten dituzten bidaia eta
egonaldietan burutzen dituzten jardueren multzoa da, aisialdi, lanbide edo
bestelako helburuetarako, urtebetea baino iraupen txikiago batez. Turismoa
egiten duten pertsonei turista deritze. Emandako definizioaren arabera, turistak
dira, esaterako, oporretan beste herrialde, eskualde edo hiri batera doazen
pertsonak eta familiak, feria edo enpresako biltzar bat dela etxetik kanpo
dauden langileak , osasun-arrazoiengatik bainutegi batera joan behar duen
pertsonak, Mekara erromes joaten diren musulmanak eta eguneko txango bat egiten
duten familiak . XX. mendetik garrantzi handia hartu duen jarduera da ekonomia
zein kultura arloan, zerbitzuen sektorea osatuz, ostalaritzarekin estu loturik,
munduko toki askotako paisaia, bizimodua eta ohiturak aldatuz. Gizarte ikuspegi
batetik, turismoak gizabanakoari bizipen interesgarriak ere eskaintzen dizkio,
ezagutzen ez dituen tokiak eta jendeak ezagutuz. Halaber, turismoak herri eta
kultura ezberdinen arteko harremanak sortu eta sendotu ere egiten ditu,
jendetza-turismoak tokiko jatorrizko kulturaren desagerpena ekar badezake ere.
Bertako ingurumenean ere ondorio latzak eragin ditzake turismoaren gehiegizko
garapenak.

Azken aldi honetan, bidaiari eta turista hitzak bereizteko joera sortu da
gizartean. Turistak bere bidaia eta egonaldietarako turismoaren ekonomiak propio
jarritako tokiak eta azpiegiturak (hotelak, garraioak, ikusgarriak) erabiltzen
dituen bitartean aurretik antolatutako modu batez, bidaiaria helmuga eta
baliabide horiek saihesten saiatzen da, bere bidaian zehar ezagututako jendeari
esker eta ikasitakoaren bitartez bizipen pertsonala indartuz.

Lan-bidaiak bazterturik, antzinako zibilizazioetan aurkitzen dira turismoaren
lehenengo aztarnak. Antzinako Grezian eta Erroman, gizarte-talde boteretsuek
interes berezia erakutsi zuten beste toki eta kultura batzuk ezagutzeko.
Alexandro Handiak konkistatu zituen lurraldeetako jendeak eta kulturetarako
jakin-mina erakutsi zuen. Hadriano erromatar enperadoreak Grezia eta beste
lurralde batzuetara egin zituen bidaiak asmo kultural huts batez askotan eta
Erromatar Inperio via edo errepide-sare zabalari esker. Marko Polo 1275-1295
urte bitartean Txinaraino egin zituen bidaiak turismo modernoaren zehatz
dokumentatutako lehenengo bidaia izan zela esan daiteke, beste kulturak
ezagutzeko asmo hutsez egindakoa izan baitzen. Erdi Aroko erromesak ere turisten
aitzindariak izan ziren, helburu erlijiosoak azalean, barnean garaiko
mugiezintasunaren aurkako erreakzio gisa ere ulertu izan baita .Kristobal Kolon
ere bidaiari handia izan zen, baina bere asmoak guztiz bestelakoak ziren, beste
kulturak ezagutu edo turismoarekin zer ikusi handia ez zutenak.
Merkataritza-bide berriak zabalik, Pizkunde garaian beste tokiak eta herriak
ezagutzeko bidaiarako gogoa piztu zen handikien artean. Erresumak zabalagoak
ziren eta horrek bidaia luzeagoak eta seguruagoak egiteko aukera ematen zuen.
Horrela, Grand Tour turismo-mota sortzen da, turismo modernoaren lehenengo
erakusgarria. XVII eta XVIII. mendeetan ugaldu zen turismo mota bat izan zen,
Europako jende aberatsek egiten zutena Ingalaterra, Alemania, Suitza, Italia eta
Frantzia zeharkatu eta bertako hiri garrantzitsuenetan geldituz. 40 hilabeteko
iraupena ere izaten zuen bidaia hau egiteko arrazoiak anitz ziren: gazteen
heziketarako egiten ziren, besterik gabe beste herriak ezagutzeko, arrazoi
zientifiko edo artistikoak ere baziren edo osasunezkoak. Industria Iraultzarekin
batera, garraiobideak garatu zirenean, beste tokietara joateko aukerak zabaldu
eta zirkuitu turistiko honen gainbehera ekarri zuen. 1840 urtean Thomas Cook
ingeles enpresaburuak turismo-bidaiak antolatzen hasi zen zabaldu berria zen
trenbidea erabiliz. XIX. mendearen bukaeran klase ertainaren garapena hasita eta
oporren legezko onarpenarekin batera, aste bat edo bi kostaldean pasatzeko
ohitura zabaltzen hasi zen, Brightonera esaterako, atseden hartu eta osasunerako
onuragarria zelako. Ohitura beste herrialdeetara zabaldu zen, Frantziako eta
Italiako Riviera aldean eta, ozeanoz bestaldean, Kalifornian ere . XX. mendean
zehar, turismoaren hazkunde itzela jarraitu du eta mende hasieran gehienetan
gizarteko goi-klaseen jarduera pribilegiatua izatetik gizarte osoaren funtsezko
jarduera izatera heldu da. Adibidez, 1960ko hamarkadan zehar bikoiztu egin ziren
nazioarteko bidaien kopurua, 183 milioitara iritsiz 1970ean; 2000 urtean
nazioarteko 700 milioi bidaia zenbatu ziren . Aldi berean, turismoa jarduera
globala bilakatu eta gutxi dira munduan zehar, gatazkak bizi dituzten lurraldeak
kenduta, turismoa nolabait garatu ez duten tokiak.

XIX. mendeko Industria Iraultzarekin batera, Euskal Herrian turismo-iraultza ere
izan zela baiezta daiteke. Lehenago ere, Euskal Herrira bidaiari ezagunak etorri
ziren. Wilhelm von Humboldt jakintsuak 1799 eta 1801 urteetan Euskal Herrira
egindako bidaiek euskal kultura ezagutzeko gogoak bultzaturik burutu zituen.
XIX. mendeko lehenengo erdialdean, batez ere Gipuzkoan, Bizkaian eta Lapurdin
ugari ziren ur termalen eta itsasoko uren onugarritasuna zabaldu zen goi mailako
klaseen artean, sendagileek egindako ikerketen bitartez. Horrela, 1806 urtean
zabaldu zen Zestoako bainutegia eta 1827an Arrasateko Santa Agedakoa. Hala ere,
mendearen erdialdean izandako bi gertaera izango ziren Euskal Herriko
kostaldearen garapen turistikoa bultzatuko zutenak: Elisabet II.a Espainiakoa
erreginak osasun arazoetatik oneratzearren Donostiara egindako bisita, batetik;
eta Frantzia enperadore Napoleon III.ak eta haren emazte Eugenia de Montijok
Miarritzen egindako egonaldia, bestetik. Horretan ere lagundu zuen Paristik eta
Madrildik egindako trenbidearen luzapenak, Donostiara eta Biarritza gorteko
aristokratek egindako bidaiak erraztu baitzituen. Bigarren Karlistaldiak
eragindako etenaldi laburraren ondorioz, mendearen amaieran Donostia Espainia
osoko hiriburu turistikoa bilakatu zen,Maria Kristina Austriakoa Espainiako
erreginak 1887 urtetik aurrera bertan pasatako udaldien erakarmenaren ondorioz.
Iparraldean, Miarritzeko Villa Eugenia Frantziako enperadoreen jauregia luxuzko
Hotel du Palais bihurtu zen, Frantziako Inperioa desegin eta gero, baina Europa
osoko aristokrazia bere geletan biltzen jarraitu zuen. Victor Hugo eta Pierre
Loti frantses idazleek Euskal Herriaren irudi erromantiko eta exotikoa osatzen
ere lagundu zuten, gerora turismoa erakarri egingo zuena. Garai berean, barne
aldeko Kanbo ere elitearen turismo toki bilakatu zen, bertako ur termalei esker.

Donostiako zabalguneak hotelak ugaldu zituen XX. mendearen hasieran, turismoaren
etorrera handitzeko aukerak emanez. Hauetan, Maria Kristina hotela nabarmendu
behar da, elite-turismoaren erakusgarri argia, eta Donostiako udalak berak
bultzaturik, turismoa sustatu asmoz. Aldi berean, Gipuzkoako kostaldeko herri
zenbait ere ezagutu zuten goi mailako turismoaren garapena, hala nola Zarautz
(XIX. mendetik eta Paskual Madoz politiko liberalaren ekimenez, kasu honetan),
Zumaia eta Deba, Zestoako eta Alzola bainutegiekin batera. Hondarribia
beranduago bilakatuko zen gune turistiko, Europako aristokraziak bultzaturik.
Bizkaian ere Portugalete (gerora gune turistiko moduan garatu ez bazen ere),
Algorta eta Areeta izan ziren turismorako lehenengo guneak.

XX. mendearen hasieratik higienismoak eta naturismoak bultzaturiko
osasun-turismoaren apaltzearekin batera, aisialdi-turismoa garatzen hasi zen.
Euskal Herriko hiri et herri turistikoak azkar egokitu ziren joera horretara eta
horrela kasinoak (Donostiako Kursaal kasinoa, esaterako), zezen-plazak,
antzokiak eta bestelako ikuskizunetarako espazioak sortu ziren (Lasarteko
hipodromoa, esaterako). Aldi berean, garraiobideen garapenak hiri eta herri
turistiko hauetatik Euskal Herriko beste herriak ezagutzeko erraztasunak ekarri
zituen, euskal kulturarekiko interesa piztuz horrela, baina interes folklorista
huts batez gehienetan. 1936ko gerra ondoren, Francisco Franco jeneralak Donostia
aukeratu zuen udako oportokitzat, aurreko monarkak bezalaxe. Horrela,
tradizioari jarraiki, frankismo garaian ere Euskal Herriko kostaldeak Espainiako
eliteen turismo-gune bihurtu zen, udako klima freskoa, luxuzko hotelak,
gastronomia, ikuskizunak eta mugaren gertutasunak erakarrita. Lapurdin ere maila
goreneko turismoa garatzen zen urte horietan, mugaz bestaldeko joerari jarraiki.
1955 urte aldera Europa aldeko turismoa heltzen hasi zen, errepide eta trenbide
sareen hobekuntza eta automobilen ugaltzearekin batera. Britainia Handia,
Frantzia, Alemania eta beste herrialde batzuetako turistak Euskal Herria
bisitatzen hasi ziren, horietako asko Espainiako hegoaldeko hondartzetara
bidean, espainiar turistei gehiengoa kenduz. Dena 1973 urtean hasitako krisialdi
ekonomikoak 1970eko hamarkadako giro politikoak turismoa atzera jo zuen modu
nabarmen batean. XX. mendearen amaierak, ordea, turismoaren hazkunde handia
ekarri du berriz ere, hegoaldean zein iparraldean. Batik bat Iparraldean oso
nabarmena izan da kanpotarren bigarren etxebizitza izenekoen garapena, bertako
herritarren dependentzia sozioekonomikoa eta herrien garapen desorekatua
eraginez.

Kategorizazio zehatzagoa ere osa daiteke, arrisku-turismoa, turismo erotikoa
(Kuba eta Brasil dira horretarako helbide ezagunak), abentura-turismoa eta abar.

Euskal Herriak aurreko zerrendako turismo-mota guztietarako gune eta baliabideak
eskaintzen ditu. Eguzki-hondartzako turismoari begira, 200 kilometrotik gorako
kostaldea du Baionatik Muskizera. Kostaldeko paisaia nagusia itsaslabarra izaten
bada ere, 25 hondartza daude Bizkaian, 17 Gipuzkoan eta 15 Lapurdin, udaran
batez ere turista asko bisitatzen dituztenak. Euskal Herriko klimaren
ziurgabetasunak, ordea, ez du eragin beste turismo-gune batzuetan
(Mediterraneoko kostaldeak, esaterako) egoten den udako masifikazioa. Gehienetan
hiriko hondartzak dira (Kontxako hondartza, Ondarreta, Zarautz) euskal
geografian daudenak, natura giroko hondartzak ere badauden arren (Saturraran,
esaterako). Zumaiatik Debara bitarteko itsaslabarra gune turistiko moduan ere
sustatu da, natura eta paisaia aldetik duen interesagatik. Hondartza hauen
inguruetan, kirol-portuak ere eraiki dira, horien eraikuntza dela eta naturan
eragindako kaltea salatu bada ere . Turismoak kostalde inguruan ekarritako
gehiegizko urbanizazioa ere salatu da. Hondartzek erakartzen duten turismoa
udakoa izanik, kostaldeko herri askotan oso nabaria udatik negurako aldaketa.
Adibide garbiena Hendaia da, bereziki bere hondartzako inguruetan: neguan kaleak
hutsik eta dendak zein etxebizitzak itxita egoten dira, udan kanpotik etorritako
jende saldo itzelek hondartza eta kaleak hartzen dituzten bitartean.

Gertakari handiekin lotutako turismoari dagokionez, Donostian eta Bilbon batez
ere aldian behin ospatzen diren kontzertuek, non nazioarteko izarrak izenekoek
hartzen duten parte, Frantzia eta, batez ere, Espainia aldeko gazte asko
erakarri izan dituzte . Donostiako zinemaldiak mundu zabaleko kazetari eta
zinemazale asko erakartzen ditu urtero. Bestelako gertakariak ere badaude:
Kontxako Banderak batzuetan Galiziatik ere zaletu asko erakartzen dit; neurri
apalagoan astero Bilbao Athletic eta Erreala futbol taldeek jokatzen dituzten
partiduek ere kanpoko talde hauetako jarraitzaile asko erakartzen dituzte.
Gertakari handi hauek erakartzen duten turismoa egun bakar edo ordu gutxi
batzuetakoa da bakarrik, bere presentzia kaleetan, taberna-giroan askotan, oso
nabarmena izaten bada ere. Donostiako Musika Hamabostaldia eta Donostiako
Zinemaldiak ere turista asko erakartzen dituzten gertakariak dira.

Donostia eta Bilbo dira, baita ere, negozio eta kongresu eta feria-turismoko
gune nagusiak. Donostiako Kursaal jauregia eta Barakaldoko BEC Bilbao Exhibition
Center dira izaten dira horretarako egoitza nagusiak. Irun FICOBA zentroa ere
horrelako ekitaldietarako erabiltzen da. Urtero ospatzen den Durangoko Azoka,
liburu, disko eta bestelako kultura-industrien inguruan euskaldunon topagune
nagusienetakoa da. Osasun-turismorako baliabideak dira antzinako Zestoako
bainutegia, Fiteroko bainutegia eta XX. mendearen amaieraz geroztik zabaldutako
spa zentroak (Hendaiako talasoterapia zentroa, esaterako). Bertako
erosketa-turismoa ere garatuta dago Euskal Herriko hiriburuetan nagusiki:
larunbatetan batez ere Euskal Herriko herri txikietako eta inguruko
lurraldeetako herritarrak hiriburu hauetara hurbiltzen dira erosketak (arropak,
...) egiteko asmoz, edota besterik gabe aisialdi-egun bat pasatzeko.
Erlijio-turismoko gune gutxi daude Euskal Herrian: ezagunenak Loiolako,
Azpeitian, eta Oñatiko Arantzazuko santutegiak dira.

Euskal kulturaren berezitasunak ere turista asko erakartzen ditu, turismo
exotikoaren atalean, euskaldunok ezagutzeko jakin-minez. Jaiak, euskara,
gastronomia, bizimodua, kirolak eta bestelako ezaugarriak mundu zabaleko jende
askoren erakargarri dira. Jaietan mundu osoan ezagunak dira Iruñeko Sanferminak,
nazioartean Ernest Hemingway idazleak ezagutarazi zituenak. Gasteiz, Baiona,
Donostia eta Bilboko udako festak eta aste nagusiak ere inguruetako jende asko
erakartzen dute. Euskal kultura eta historia ezagutzeko museoak ere badaude.
Euskal gastronomia ospetsua da mundu osoan; adibidez, Donostia inguruetan
Michelin gidak esleitzen dituen hiru izarretako hiru jatetxe daude (Akelarre eta
Arzak Donostian; Berasategi, Lasarten) . Pintxoak famatuak dira mundu osoan,
euskal sukaldaritza tradizionaleko beste plater zenbaitekin batera .

Aisialdi-turismoari dagokionean, Euskal Herriko geografia fisikoak, mendi eta
ibarrez josia, bidezidor kirola eta gisako jarduerak egiteko aukera zabala
eskaintzen du. Lurraldean zehar, Euskal Herriko parke naturalak aipatu behar
dira (Valderejo, Aiako Harria, Urbasa, besteak beste). Itsasoarekin loturiko
jarduerak ere egin daitezke, mundu osoan ezagunak diren surf-guneak (Zurriola,
Miarritze, Mundaka, esaterako). Kultura arloan, arte eta arkitektura arloan,
Guggenheim Bilbao Museoak turista asko erakartzen ditu Bilbora.

Munduan zehar turismo-jarduerak erakusten duen espazio-banaketa ez da uniformea.
Nazioartean, Europako herrialdeak dira munduan zehar gehien bisitatzen direnak,
bertako kultura eta historiak erakarrita batez ere. Baina, aldi berean munduan
gero eta turista gehiago erakartzen dituen herrialde bat Txina da, gehien
bisitatutako herrialdeen sailkapenean azken urteotan maila asko igo dituena.
Estatu Batuarrek ordea, beraien mugen barnean bidaiatzeko joera izaten dute:
aipatu behar da beraien mugetan munduan gehien bisitatutako tokiak daudela.
Nazioarteko bidaiak zenbatzen badira, hauek dira gehien bisitatu ziren
herrialdeak:

Egindako gastuari buruz sailkatuta, Estatu Batuak, Alemania, Japonia, Britainia
Handia eta Frantzia dira turistak bidaltzen dituzten herrialde nagusienak .

Turismoa sistema bat da, oinarri, faktore eta hainbat eragile harremanetan
jartzen dituena. Turismo-sistema irudikatzeko era ezberdinak daude ordea. Neil
Leiper turismoaren ikerlariaren arabera , turismoak prozesu bat da:

Turista aukeratutako helbidera heldu eta bertan bere asmo eta gogoak betetzeko,
gizarte eta ekonomiako atal ezberdinekin jardun behar du. Turismoaren
piramidearen oinarrian, non turista erpinean dagoen, bisitatu beharreko toki edo
helbideko ingurumena eta kultura daude. Bidaia eta oporren helburu nagusia
ingurumen atsegin batean bolada bat pasatzea da. Hori dela eta, ingurumen
zaindua eta klima egokia, besteak beste, helbidea aukeratzeko oinarrizko
irizpideak izaten dira. Kultura arloan abegikortasuna faktore garrantzitsua da
turistak egonaldi atsegin bat izateko. Helbidearen aukeraketa faktore ekonomiko
eta politikoek ere eragiten dute eta hauek turistak helbidea hautatzeko
irizpideak aldaraz ditzakete. Adibidez, Eskandinaviako maila ekonomikoa oso
altua izan daiteke euskaldun batentzat eta bertako herrialdeak bisitatzeko
asmoak bertan behera utz ditzake.

Ez da nahikoa toki batean paisaia zoragarria eta kultura interesgarria
turistarengan erakarmena sortzeko. Helbideko turismo-guneak irisgarriak eta modu
erosoan eskuragarriak izan behar dira. Harrera egoki baterako azpiegitura
egokiak (hotelak eta bestelako ostatuak, jantoki eta jatetxeak) garrantzitsuak
dira eta bertara iristeko garraiobideak ere funtsezkoak dira. Adibidez, munduko
basamortuak lurralde liluragarriak izan arren, ez dira asko bertara joaten
ausartzen direnak, bertara iristeko zailtasunak eta bertan egoteko pasa
beharreko nekeak ikusita. Bestelako baliabideak ere turismoa erakartzeko
garrantzitsuak, hala nola turisten informazio-guneak eta komunikabide egokiak.
Turismorako kultura izatea ere kontuan hartu beharreko da; adibidez, helbideko
turismo-langileen jatortasun eta prestutasuna.

Helbideko turismo-eragileek(erakunde publikoak, hotelak, jatetxeak,
aisialdi-enpresak) turistarekin harreman zuzena bilatzen dute, euren tokiko
eskaintza sustatu asmoz. Horretarako turismo-feriak, aldizkariak edo webguneak
eratzen dira. Turismo-bidaia zehaztu eta kontratatzerakoan ere, turistak bere
kabuz eta zuzenean egin dezake bertara eramango duten garraiobide-enpresa eta
bertan ostatu eskainiko dioten hotelekin. Hala ere, helbideko turismo-eskaintza
eta zerbitzuak ezagutarazi eta eskura jartzeko bitartekariak erabili ohi dira.
Horrela, ohikoa da, erosotasunez, turistak bidaia aurretik egiten dituen
kontratazio hauek bidai-agentzia baten bitartez egitea, non erreserben kudeaketa
eta ordainketa aurrez egin daitekeen. Beste mota bateko bitartekariak tour
operadoreak dira, turismo-gune bateko eragileekin adostuta, opor-bidaiak,
zirkuituak edo paketeak antolatzen dituztenak, garraioa, egonaldia, txangoak eta
aisialdi-jarduerak bateratuz pakete turistiko batean. Tour operadore hauen
paketeak bidai-agentzien bitartez, handizka alegia, edo txikizka, webgunetik
bezeroarekin zuzenean harremanetan, saltzen dira.

Bidaiaren iraupena egun bat baino luzeagoa denean, lo egin eta beste
beharretarako ostatua behar da. Turismoa gizarte osora zabaldutako ohitura
izanik, anitz dira ostatu motak, maila ekonomiko guztietarako. Hotelak ostatu
eta bestelako zerbitzuak (otorduak, spa, ...) eskaintzen duten establezimendu
turistiko ohikoenak dira. Izar kopuru bati jarraiki (izar batetik bost
izarretara) sailkaturik izaten dira, eskaintzen dituzten zerbitzuen
erosotasunaren edo luxuzko izaerari buruz. Hotel bateko kontratatzean, zehaztu
behar da ostatua bakarrik (gosaria barne), ostatua otordu batekin (pentsio erdia
ere deitzen zaio ostatu mota honi) edo ostatua otordu guztiekin (pentsio osoa)
hartzen den. Badira hotel-erresidentzia izeneko ostatuak non otordurik ez den
inolaz ere eskaintzen. Beste mota bateko hotelek aisialdi, igerileku, kirol eta
zerbitzu-eskaintza zabala eta osotua eskaintzen dute: resort hotelak edo
konplexu turistikoak dira, gehienetan maila ekonomiko handia duten turistentzat
eta turista bertara heldu eta bere egonaldi osoan bertatik ez ateratzeko
antolatuak, dena barne lelopean. Askotan, hotel anitz enpresa bakar baten esku
jartzen dira, hotel-katea sortuz horrela. Hotelak baino apalagoak eta txikiagoak
diren ostatu-etxeek pentsio izena dute. Hauek ez dute gehienetan gosaririk
eskaintzen eta prezio merkeagoak izaten dituzte . Aparthotelak edo hotel
apartamentuak, lo egiteko gelaz gainera, otorduak prestatzeko sukalde bat
eskaintzen duten hotelak dira. Etxebizitzak edo apartamentu pribatuak alokairuan
hartzea da beste irtenbide bat turismoa egiteko. Etxebizitza pribatuak zenbait
egunetarako elkar trukatzeko sistemak ere badaude, web sarea erabiliz antolatzen
direnak . Nekazalturismoan baserriak edo landa-etxeak dira ostatu, turistak
etxekoak bizi diren etxe berean ostatu hartuz . Aterpeak gazte jendearentzako
ostatu izaten dira: prezioak oso merkeak dira eta gela beste pertsona batzurekin
batera partekatu behar izaten da . Camping edo kanpinak soro zabaletan hedaturik
dauden instalazioak dira, kanpin-denda altxatzeko tokia eskaintzen dute,
bestelako zerbitzuekin batera (ura, dutxak, dendak); bungalow izeneko etxe
txikiak ere izaten dituzte. Karabanak eta autokarabanak garraiobideak izateaz
gainera, bertan lo egin eta otorduak prestatzeko aukera ematen duten ibilgailuak
dira. Bigarren etxebizitzak dituzten turista ugari ere badago, kostaldeetan
bereziki, eta hauek izan dira kostaldeetako ingurumena hondatzera eraman duten
faktore nagusienetako bat.

Turismoaren garapena garraiobideekin estu loturik dago. XIX. mendearen bukaeran
turismoak izan zuen garapena trenbide-sareen hedakuntza eta bidaiari-ontzien
ugaltzearekin zegoen erlazionaturik. Garraioaren zabalkundeak garai hartako
munduaren ikuspegian ekarri zuen aldaketa Jules Vernek 1872 urtean idatziriko
Munduari itzulia laurogei egunetan islatzen da:

Garraiobideen iraultza jarraitu egin zuen XX. mendean ere, era nabarmenago batez
1950etik aurrera: automobila herritartu eta hegazkin-bidaiak neurri handian
garatu dira, bertako eta nazioarteko ibilbideak erraztuz. Ordura arte, trenbidea
izan zen turismoarako garraiobide nagusia, baina ordutik aurrera nabarmen jeitsi
zen bere erabilera . Arrazoia erreakzio-motoreko hegazkinen ugalketa izan zen,
nazioarteko bidaietan batez ere. 1958 urtean Estokolmotik Kanaria Handia
uhartera hiru egun behar baziren bidaia egiteko, hiru eskaletan, egun bost
ordutan eta zuzenean egin daiteke. Egun, nazioarteko bidaietarako hegazkina da
bidaiairen portzentaje handiena hartzen duen garraiobidea. Horretarako faktore
garrantzitsu bat XX. mendearen bukaeran hegazkina herritar arruntera hurbildu
duten low cost edo kostu baxuko hegaldiak izan dira, hegaldi konbentzionalak eta
maiz trena eta busa baino merkeago, informazio-teknologien garapenari eta
premiagabeko gastuen ezabaketari esker . Ohikoak dira, halaber, denboraldi
turistikoan charter hegaldiak, bereziki turistak eramateko helgadi
ez-erregularrak alegia, antolatzea.

Herrialde bateko mugen barnean egiten den inguurko edo bertako turismoaren
kasuan, garraiobide nagusi automobila da. Bere abantaila nagusiak bere
malgutasuna (une oro edonora joateko aukera ematen du) eta kostu txikia dira.
Eragozpenak ere baditu, hala nola trafiko-ilarak eta maila kolektiboan beste
garraiobideen aldean sortzen duen kutsadura handiagoa. Hiri batetik bestera eta
distantzia ertaineko turismorako nabarmen garatzen ari den beste garraiobide bat
abiadura handiko trena da, 300 km/h abiadura izaten dutenak. Trenbide klasikoa
ere garraiobide egokia da hiriz hiri mugitzeko eta oso erabilia da gazteen
artean, trenbide-konpainiek trenez prezio merkean bidaiatzeko eskura jartzen
dituen bonoei esker.

Turistak bere helbidean dagoela inguruetan mugitzeko (helbide nagusitik bigarren
mailako helbideetara) erabiltzen dituen garraiobideek ezaugarri bereziak
dituzte. Bere bizitokitik helbide nagusira heldu berritan (aireportu edo
tren-geltokia), hotelera joateko lehenengo bidaia bat egin behar izaten da,
transfer izenekoa, bidaia antolatuetan busez egin ohi dena, baina bestela taxia
edo, hiri handietan, metroa erabiliz egin daitekeena. Hirien ikuspegi orokorra
izateko ibilbideak egiten dituzten bus turistikoak egoten dira . Aldi berean,
hiri-helbideetan ohikoa da beste garraiobide bat erabiliz heldutako turistek
automobilak alokairuan hartzea, helbide inguruko lurraldean mugitzeko. Hiri
batetik abiatuta inguruetara ordu batzuetako txangoak egiteko bus turistikoak
ere maiz antolatzen dira .

XX. mendean zehar, turismoa udako oporrekin loturiko jarduera izan da. Lehen
opor hauen nagusitasunak turismo sektorerako arazo anitz eragin ditu, gehiegizko
estazionaltasunak turismoa garapenerako jarduera nagusi moduan planteatzeko
zailtasuna ekarri eta turismo-lekuen errentagarritasuna kolokan jarriz.
Ongizate-gizartearen zabalkuntzak urtean zehar opor nagusietaz gainera, beste
oporraldi zenbait izatea ekarri du (egutegiko zubiak, Aste Santua, Eguberriak).
Bigarren edo hirugarren oporraldi hauetan egindako turismoa (ingelesez short
break izenez ezaguna) garatu da XXI. mendearen atarian, garraiobideen garapenari
eta sektore turistikoak printzipioz hutsik izan behar zituzten leku horiek
betetzeko eskaintza bereziak egiteari esker. Bigarren oporraldi hauen garapenak
ahalbideratu duen beste faktore bat informazio-teknologien zabalkuntza izan da,
horiei esker turismo-bidaia baten kontratazioa berehala egin baitaiteke, aurrez
planifikazio handirik egin gabe. Low cost hegazkin-konpainia merkeen ugaltzeak
ere turismo laburraren goraldia eragin du. Badira, ordea , klima arrazoiengatik,
udan eta neguan bakarrik turistak hartzen dituzten turismo-guneak (hondartzak,
eski-estazioak). Kasu horietan estazionaltasuna gainditzeko, turismo aktiboa
(senderismoa, eski-estazioen kasuan; edo kultura, hondartza-toki zenbaitetan)
proposatu izan da . Denborari buruzko mugak ez dituen giza-talde bat
erretiratuek osatutakoa da. Oporrak noiznahi egin ahal badituzte, turismoaren
estazionaltasuna orekatuz.

Nolanahi ere ere, oporraldien ugaltzea eta zatiketak, gero eta azkarrago doazen
turisten mugikortasunarekin batera, arazo berri bat ekarri du: egonaldiaren
laburtasun nabarmena. Adibide gisa, Gipuzkoako ostatuetan jasotako datuen
arabera, batez besteko egonaldia 2 egunetara ez zen iristen XX. mendearen
amaieran , lurraldea eta bertako jendea ezagutzeko denbora benetan eskasa eta
garatzen ari den ikuskizun-turismoaren adierazgarri nabarmena.

XX. mendeko turismoaren garapen itzelak turismo-eredu uniforme, zehatz eta jakin
bat sortu du, jendetza-turismo izenekoa. Turista saldo handiak biltzen dituen
jarduera-mota izateaz gainera, bestelako ezaugarri eta ondorio kualitatiboak ere
baditu jendetza-turismoa:

Jendetza-turismoaren adibide garbia Espainiako Mediterraneoko kostaldeetan dago,
Alacanteko Benidorm eta Malagako Costa del Sol inguruetan. Hondartza eta
aisialdi-turismoa da nagusiki, milaka eta milaka turista jasotzen dituena
ustezko prezio merkeek erakarrita. Hotel eta beste eraikinetako urbanizazio
trinko batekin lotuta egoten da, milaka turista batera jasotzeko.
Jendetza-turismoak kulturan duen eraginaren erakusgarri nabarmen bat Disneyland
Paris parke tematikoa da, non Europa osoko milaka eta milaka familia joaten
diren urtero, erabat artifizialki eraturik dagoen herri batera, non alegiazko
modu batean Disney etxeko pertsonaiak bizi diren:

Bere goraldian turismo mota honek turistak jasotzen dituen gizartearen garapen
ekonomiko nabarmena eragiten badu ere, iraunkortasunik gabeko turismoa da,
goraldi baten ondoren aurrera jarraitzeko arazo handiak dituena, bertako
ingurumena guztiz birrinduta turistek ustiatu gabeko helbide turistiko berriak
bilatzen dituztelako. Gainbehera doazen lurralde turistiko masibo hauen kasuan,
prezio-murrizketa, askotan turismo-langileen bizimoduaren kaltetan, edo
inbertsio handiko proiektu berri erraldoiei ekitea, eskaintza turistikoa
berrizteko asmoz izan dira erabili diren alternatibak, baina gainbehera luzatu
besterik ez dutela egiten frogatu da, turismo masiboa harrapakari-izaera
nabarmenduz .

Jendetza-turismoaren alternatiba gisa sortzen da ekoturismoa. Turismo iraunkor
terminoarekin batera erabili ohi da. Ekoturismoa ingurumenean eragin apala izan
eta bertako gizartearen kultura eta tradizioak errespetatu egiten duen turismoa
da, eskala txikian garatutakoa eta turisten bertako jendearekin harremana,
elkartasuna eta parte hartze aktiboagoa eskatzen duena. Ekoturismoak ez luke
bertako gizartearen ekonomiaren dependentzia ere sortu behar. Ekoturismo eta
turismo iraunkorraren definizioen barnean sartu beharreko turismo-jardueren
inguruan eztabaida dago eta ekoturismoa turismo-enpresek irabazi handiagoak
lortzeko marketing-estrategia besterik ez dela ere aipatu da, egungo ekoturismoa
biharko jendetza-turismoa besterik ez dela baieztatzearekin batera. Nahiko argi
dago, ordea, ekoturismoa ez dela naturan egiten den turismoa, naturan burutzen
diren jarduera turistikoek ingurumenaren kaltetan izan baitaitezke kasu askotan.
Nolanahi ere, aipa daitezke ekoturismoarekin lotzen diren praktika zenbait, hala
nola senderismoa, bertakoen etxebizitzetan ostatu hartuz egiten den turismoa
(nekazalturismoa), elkartasun-turismoa, Gobernuz Kanpoko Erakundeekin
elkarlanean arazoak dituzten giza-taldeei bisita egin eta horien problematika
ezagutzeko denean alegia, pertsona batek Europan zehar hiriz hiri biziklateaz
edo trenbidea erabiliz egin dituen ibilerak. Ildo horretatik, ekimen zehatzak
daude ekoturismoa bultzatzeko, WWOOF ekimena esaterako, non produktu biologikoak
ekoizten dituzten granjetan egonaldiak egiten diren bidaiariak bere lana
eskainiz, ostatu eta ikaskuntza trukean; 2009ko azaroan Kordobako deklarazioa
sinatu zen, non hainbat herrialdetako turismo-eragileek elkartasunezko turismo
baten aldeko printzipioak dauden eta kalitatezko label zenbait daude martxan
ekoturismoarako baldintzak betetzen direla egiaztatzeko .

Munduan turismoa sektore ekonomiko nagusienetakoa da. Munduko Barne Produktu
Gordinaren %10 gutxi gorabehera sortzen zuen XXI. mendearen hasieran eta XX.
mendeko azken 25 urteetan %4.7ko hazkunde izan zuen urteko, munduko BPG
urteko %3.7 gehitu zen bitartean . Herrialde askotan Barne Produktu Gordinaren
zati handi osatzen du; horrela, Antigua eta Barbuda herrialdean BPG osoaren %87
sortzen zuen 1997 urtean eta %81 Balear uharteetan. Beste muturrean, Britainia
Handian, esaterako, BPG osoaren %4 hartzen du, aurrekoen aldean portzentaje
txikia bada ere, zati nabarmena da beste sektoreen ekarpena banaka aztertzen
bada. Turismoa ordainketa-balantzak orekatzeko funtsezko sektorea da gainera,
turistek ekonomia osora hedatzen diren zuzeneko diru-sarrerak eginez. Turista
atzerritarren gastuak esportazioen pareko efektua du ekonomian, gastu horiei
barnehartzen dituzten inportazioak kendu behar bazaizkie ere, efektu garbia
aztertzeko Jasotako datuen arabera , turisten gastu guztietatik %30-%40
bitartean gutxigorabehera jatetxeetan gauzatzen da, %20-%25 hotel eta bestelako
ostatuetan, %15 garraioetan eta %15 ondasunetan.

Turismoaren eskaria uneko egoera ekonomikoaren mendean dago neurri batean:
familien egoera ekonomikoak guztiz baldintzatzen ditu turismo-tokia, iraupena
eta bidaiatzea bera ere. Gero eta modu nabarmenagoan bidaiatzea pertsonen behar
lehenetsietan badago ere, oporretan xahutu beharreko aurrekontuei dagokienean
turismoak eskaintzen dituen aniztasunak eta malgutasunak eskaria oso elastikoa
izatea eragiten dute helbide jakin bat aukeratzean. Horrela, turismo-sekotreko
konkurrentzia handia izaten da, helbide zehatzetan eta baita herrialde mailan
ere.

Turistaren profila zerikusi eskasa du historiako esploratzaile, konkistatzaile,
misiolari eta bidaiari handiekin. Turistak XIX. mendean jaiotzen dira, klase
aristokratiko eta burgesek osasun-arrazoiengatik eta literatura-lanek
deskribatutako bidaiak simulatzeari ekiten diotenean. Lehengo eta baita egungo
turista hauen bidaiak aisialdikoak dira, antzinako bidaiari handien helburu
ekonomiko, politiko eta zientifikoetatik kanpo. Luxuzko jarduera da eta egungo
turismoa luxuaren demokratizazioaren emaitza besterik ez da. Areago, egungo
jendetza-kultura, cool edo moderno izatearen ezaugarriak turismoaren
nagusitzareakin batera etorritako ondorioa dela aipatu da: azaleko
interkulturalidadea eta mugikortasuna . Horrela, turismoa globalizazioarekin
lotzen den jarduera da, bai mugikortasunaren aldetik (ez baitago ia munduan
lurralde ezezagunik eta nonnahi ikus daitezke turistak) bai kulturaren aldetik
(toki guztiak berdinak direnez, turismoaren banalizazioa bat gertatu da),
turistaren hasierako asmoa zerbait berria edo benetakoa ezagutu eta bizitzea
bada ere. Izan ere, industria-gizarteak ekarritako ez-benetakotasunak egiazko
itxura duten eszenatokiak bilatzera eraman du, konpormetitizen ez duen modu
eroso batean .



https://eu.wikipedia.org/wiki/Ilargia

Ilargia Lurraren satelite natural bakarra da. Eguzki Sistemako bosgarren
sateliterik handiena da, eta handiena orbitatzen duten planetaren tamainaren
arabera. Eguzki Sistemako bigarren sateliterik dentsoena da (ezagutzen ditugunen
artean), Jupitereko Ioren ostean. Ilargiaren eta Lurraren artean 384.400 km
daude. Urtero, distantzia hori 3,82 ± 0,07 cm handitzen da, baina ratioa ez da
konstantea. Orbita eliptikoa du: distantziarik txikiena —perigeoa— 356.000
kilometro da, eta handiena —apogeoa— 406.000 kilometro.

Teoria nagusiak dio Ilargia orain dela 4.500 milioi urte sortu zela, Lurraren
sorreratik oso gertu. Hainbat hipotesi daude jatorriaren inguruan; azalpenik
hedatuenak dio Ilargia Marteren tamaina zuen Tea izeneko planeta batek Lurraren
aurka kolpatzean sortutako hautsetik sortu zela.

Ilargiak Lurrarekiko errotazio sinkronikoa du, eta beti erakusten du aurpegi
bera, edo gertuko aurpegia, itsaso ilun bolkaniko eta inpaktuzko kraterren eremu
altuen artean. Eguzkiaren ostean ikus daitekeen objekturik distiratsuena da,
Lurraren gainazalaren argiztatzeari dagokionez. Bere gainazala benetan iluna da
(nahiz eta eman dezakeen oso zuri argia dela), asfalto gastatua baino distira
pixka bat handiagoarekin. Ilargia Lurretik lau modu desberdinetan ikus daiteke.
Modu bakoitzak aldi izena jaso du. Ilargialdiek Ilgora, Ilbehera, Ilberria eta
Ilbetea dute izena. Lehen alditik laugarrenera 27 egun, 7 ordu, 43 minutu, eta
11,47 segundo pasa behar dira. Ziklo erregular hauek Ilargia influentzia
kultural garrantzitsua bilakatu dute, Antzinarotik hizkuntza, egutegi, arte eta
mitologian eragin handia sortuz.

Ilargiaren grabitazioaren eraginak itsasoko mareak, lur mareak, eta egunaren
luzatze txikiak sortzen ditu. Ilargiaren gaur egungo distantzia orbitala
Lurraren diametroaren tamaina baino hogeita hamar aldiz handiagoa da, eta zeruan
duen tamaina erlatiboa ia-ia Eguzkiaren parekoa da. Horregatik eguzki eklipse
bat ematen denean Ilargiak osorik estaltzen du Eguzkia. Fenomeno honek ez du
jarraituko etorkizun urrun batean. Lurraren eta Ilargiaren arteko distantzia
zuzena 3,82 ± 0,07 zentimetro handitzen da urtero, baina ratio hori ez da
konstantea.

1959an Sobietar Batasunaren Luna programa izan zen Ilargira espazio-ontzi
ez-tripulatu bat bidali zuen lehenengo herrialdea; Ameriketako Estatu Batuek
NASAko Apollo programarekin gizaki bat jarri zuen Ilargian, lehenengo bidaia
tripulatuarekin (Apollo 8, 1968an) eta sei Ilargiratzerekin 1969 eta 1972
artean, horietatik lehenengoa Apollo 11rena. Misio hauek 380 kg Ilargi arroka
ekarri zituzten, Ilargiaren historia geologikoa ulertzeko oso baliagarriak.
1972ko Apollo 17aren ostean ez da gizakirik berriro joan Ilargira, nahiz eta
hainbat misio egon diren, baita Europa zein Txinaren aldetik.

Ilargia (edo illargia) hitzaren inguruan hainbat etimologia proposatu dira.
Il(l)- eta -argi hitzen baturatik etor daitekeenaren ustea hedatua dago, baina
eztabaidak egon dira il edo hil hitz honek zer esan nahi duenaren inguruan.
Baita argi hitza horrela hartu behar den edo illar hitza ote den erroa.

Koldo Mitxelenak dioenez, ilargia hitza aitzineuskaraz *(h)iL(e)-argi esaten
zen.

C. C. Uhlenbecken arabera ilargi hitzetik eratorria da hila, baina Yuri
Zitsarren arabera ez etimologia hori ez Mitxelenarena dira baliagarriak.
Zitsarren ustez, hil hitzak heriotza esan nahi du hor, eta heriotza bera gauaren
baliokide litzateke. Hau da, gaueko argia litzateke esanahia.

Azken etimologia honen arabera ilargia hitza lotuta egongo litzateke hildakoen
gurtzarekin, sinonimo gisa erabiltzen baitira, ilargia tabua bailitzan, argizari
eta goikoa hitzak. Argizaria ere lotua dago hildakoak gogoratzearekin.

Azkue, Schuchardt eta Vinsonen arabera ill hitza bera da aintzinako ilargi
hitzaren sinonimoa, eta argi hitza gehituko zitzaion ondoren ilargiaren argia
esateko (gaztelaniaz: Luz de luna, ingelesez: moonlight). Zitsarren arabera
argia gehitzea ez da oso logikoa objetua bera izendatzeko, eta hilabete hitza
ilgora eta ilbeheraren parekoa litzateke.

Mailegu bidez iritsi dira ere Ilargia izendatzeko erabiltzen diren hainbat
adjetibo, hala nola lunar eta selenita. Lehenengoa latinetik dator, Luna. Hortik
eratortzen da apoluna terminoa, adibidez. Bigarrena antzinako grezieratik dator,
Σελήνη. Azken hitz honetatik eratortzen da Ilargia aztertzen duen zientzia,
selenografia, adibidez.

Greziarren arteko Artemisa Ilargiaren jainkoa eta Antzinako Erromako Diana
pareko dira, eta askotan Cynthia gisa izendatzen ziren. Hortik eratortzen da
periziontio hitza, adibidez.

Ilargiaren sorrerarako hainbat mekanismo proposatu izan dira. Sorrera hori orain
dela 4.527 ± 10 milioi urte izan zen, Eguzki Sistemaren sorreratik 30-50 milioi
urte pasa ondoren. Rick Carlsonek egindako azken ikerketen arabera adin hau
txikiagoa izan daiteke, 4.400 eta 4.450 milioi urte artekoa. Proposaturiko
mekanismo horietako batean Ilargia Lurraren azaletik banatu zen indar
zentrifugoaren eraginez (proposamen honek Lurraren hasierako biraketa abiadura
oso handia eskatuko luke). Beste baten arabera, Ilargia aurretik sortu zen eta
Lurrak grabitazionalki harrapatu zuen (honetarako Lurraren atmosfera ikaragarri
handia beharko litzateke, pasatzen den Ilargiaren energia disipatzeko).
Hirugarren hipotesi batek dio Lurra eta Ilargia aldi berean sortu zirela disko
akrezional berertik (baina honek ez du azaltzen zergatik Ilargiko metalak
gutxiago diren). Hiru hipotesi hauek ez dute azaltzen ondo Ilargia-Lurraren
arteko momentu angularra.

Gaur egun dagoen hipotesi hedatuenak dio Lurra-Ilargia sistema |inpaktu erraldoi
baten ondorioz sortu zen, non Martitzen tamaina duen gorputz batek (Tea
izenekoa) proto-Lurra sortu berriarekin talka egin zuen, materiala orbitara
bidaliz eta hortik Ilargia sortuz.

Hipotesi hau da dugun ebidentzia hobeto azaltzen duena, baina ez da perfektua.
1984ko urrian ospatu zen Ilargiaren jatorriari buruzko konferentzia baten
aurretik Bill Harmann, Roger Phillips eta Jeff Taylorrek ilargia ikertzen duten
beste zientzialari batzuei erronka bota zien: "Hemezortzi hilabete dituzue.
Itzul zaitezte Apolloren datuetara, itzul zaitezte zuen ordenagailuetara, egin
ezazue egin beharrekoa, biana zuen burua berreraiki. Ez etorri gure
konferentziara ez baduzue Ilargiaren jaiotzari buruz ezer ere esateko." 1984an
Konan (Hawaii) ospatutako konferentzian inpaktu erraldoiaren hipotesia atera zen
garaile.

Inpaktu erraldoiak Eguzki Sistemaren hasierako fasean oso ohikoak zirela uste
da. Ordenadore bidez egindako simulazioek erakusten dute Lurra-Ilargia
sistemaren momentu angularra eta ilargiaren nukleo txikiarekin konsistentea dela
teoria hau. Simulazio hauek ere erakusten dute Ilargia inpaktatu zuen
gorputzetik datorrela batik-bat, eta ez proto-Lurretik. However, more-recent
tests suggest more of the Moon coalesced from Earth and not the impactor.
Meteoritoek erakusten dute Eguzki Sistemako barne objetuek, hala nola Martitzek
eta Vestak, Lurraren konponsaketa ezberdina dutela oxigeno eta wolframio
isotopoei erreparatuta, Lurra eta Ilargiak konposaketa isotopiko ia berdina
duten bitartean. Sortzen ari zen Lurraren eta Ilargiaren arteko talka ondoko
material baporizatuaren nahasketak konposaketa isotopikoa berdinduko zuela
kalkulatzne da, nahiz eta honen gaineko eztabaida irekia dagoen

Inpaktu erraldoi horretan askatu zen energia kopuru ikaragarriak, eta Lurraren
materialaren berrelkartzeak Lurraren kanpoko geruza urtu eta magmazko ozeano bat
sortuko zen. Sortu berria zen Ilargiak ere bere ilargiko magma ozeanoa izango
zuen. Kalkulu ezberdinek diote bere sakonera 500 kilometrotik Ilargi osoraino
izan zitekeela (1.737 km).

Ebidentzia ildo asko azaltzeko duen gaitasuna izanda ere inpaktu erraldoiaren
hipotesiak oraindik ere hainbat zailtasun ditu hainbat gako azaltzeko, batez ere
Ilargiaren konponsizioaren ingurukoak.

2001ean Washingtoneko Carnegie Instituteko talde batek inoiz egindako ilargiko
arroken neurketa isotopikorik zehatzena argitaratu zuen. Euren harridurarako
talde horrek aurkitu zuen Apollo programak ekarritako arroken sinadura
isotopikoa Lurreko arroken berdina zela eta, aldi berean, Eguzki Sistemako beste
gorputz guztiekiko ezberdin. Ilargiaren material gehiena Tea planetatik
zetorrela uste zenez aurkikuntza hau ez zen espero zutena. 2007an Californiako
Teknologia Institutuko ikerlari talde batek adierazi zuen Tea eta Lurraren
artean sinadura isotopiko bera edukitzeko aukerak %1 baino txikiagoak zirela.
2012an Apolloren laginen titanio isotopoen gaineko analisia argitaratu zen, eta
hemen ere Lurreko konposaketa bera ematen zela aurkitu zuten. Honek zalantzan
jarri zuen inpaktu erraldoiaren teoria. Hala ere teoria honen gainean dauden
aldaerek datu hauek azal ditzakete.

Ilargia diferentziatutako gorputz bat da: geokimikoki bereiziak diren lurrazal,
mantu eta nukleo planetarioa ditu. Ilargiak nukleo burdintsu bat du, 240
kilometroko erradioarekin, eta kanpo nukleo fluido bat, burdin urtuz osatua,
gutxi gora behera 300 bat kilometrokoa. Nukleo honen inguruan partzialki urtua
dagoen 500 kilometroko erradioa duen geruza bat dago. Egitura hau kristalizazio
frakzionatuaren ondorioz sortu zela uste da, orain dela 4.5 milioi urte
sortutako magma ozeano batetik. Magma ozeanoaren kristalizazioak mantu mafiko
bat sortu zuen olibino, klinopiroxeno eta ortopiroxenoen prezipitazioaren bidez.
Magmaren hiru laurden kristalizatu zirenean dentsitate txikiagoko plagioklasa
mineralak sortu ziren eta lurrazalean flotatzen hasi ziren. Kristalizatu ziren
azken likidoak hasieran lurrazala eta mantuaren artean geratu ziren txertatuta,
beroa sortzen duten elementu askorekin. Orbitatik egindako mapa geokimikoek
erakusten dute gainazala batez ere anortositaz osatua dagoela, eta ilargi
arroken laginek erakusten dute erupzioetako labek mantuko urtze partzialaren
eraginez sortu zirela, mantuaren egitura mafikoaren konposizioa baieztatzen
dute. Lurraren mantuak baino burdin gehiago dago Ilargian. Teknika geofisikoek
erakusten dute Ilargiaren gainazaleko geruzak gutxi gora behera 50 kilometroko
lodiera dituela.

Ilargia Eguzki Sistemako bigarren sateliterik dentsoena da, Ioren ostean. Hala
ere, Ilargiaren barruko nukleoa txikia da, 350 kilometro inguruko erradioarekin
(edo gutxiago), Ilargiaren erradioaren %20a. Bere konposaketa ez da ondo
ezagutzen, baina ziurenik burdin metalikoa da, sufre eta nikel aleazio
txikiarekin. Ilargiaren errotazioaren inguruko analisiek erakusten dute
partzialki urtua dagoela bere nukleoa.

Ilargiaren geologiak hainbat antzekotasun ditu Lurrarekiko, batez ere
konposizioari dagokionez, baina diferentzia garrantzitsuak daude. Ilargiak ez du
atmosfera garrantzitsurik eta beraz ez da egoten higadurarik klima dela eta,
grabitate indarra txikiagoa da eta Lurra baino azkarrago hozten da. Ilargian,
gainera, krater ugari daude inpaktuak direla eta.

Ilargiaren historia geologikoa 6 ataletan banatzen da. Lehenengoa orain dela
4.600 milioi urte hasi zen, Ilargia Lurraren inguruan biraka hasi zenean.
Lurraren grabitatearen eraginez Ilargia elipsoide bihurtu zuten.

Ondoren ozeanoko magma kristaldu zen. Momentu horretan olibino eta piroxeno
mineralak sortu ziren. Dentsitatea zela eta hondoratu eta gainean feldespatoak
mendiak sortu zituen. Oraindik ezagutzen ez den sakoneran norita eta troktolita
magmak sortu ziren eta hauek plutoiak sortu zituzten. Orain dela 4.000 milioi
urte krater erraldoiak sortu ziren. Gaur egungo ilargi-itsasoak arroka
plutonikoz osatuak daude. Goi Inbriar garairaino hedatu zen hau, orain del 3.200
milioi urte. Gara horretan bulkanimoa egon zen, piroklastoak ehundaka
kilometrora jaurtitzen. Horren ondoren meteoritoen inpaktuak baino ez dira
gertatu, adibidez Copernicus kraterra eta Tycho kraterra.

Ilargiko itsasoak gune ilunak dira, basaltoz eginikoak. Beraien formazioa
Geologia atalean deskribatuta dago. Ilargiaren azaleraren %16a estaltzen dute
eta ilunagoak dira gainontzeko aldeetan dagoen erregolitoak baino distira
gutxiago ematen duelako. Erregolito hau meteoritoen inpaktuz sortu da.

Pentsa daitekeenaren kontrara Ilargiko itsasoak ez daude modu uniforme batean
sakabanatuta, ia guztiak guk ikusten dugun Ilargiaren aldean baitaude. Hau
Lurraren grabitatearen efektua da, itsasoko lurrek dentsitate handiagoa izanda
errazagoa baita grabitate zentrurantz jotzea.

Itsasoez gain ozeano bat, badiak eta urmaelak ere izendatzen dira tamainen
arabera. Izena antzinako ikerlariek emanak dira, benetako itsasoak zirela uste
baitzuten. Guztietan handiena Oceanus Procellarum edo Ekaitzen Ozeanoa da, 2.568
kmko diametro maximoarekin..

Kraterrak asteroide batek ilargia ukitzean sortzen dira. Txikienek metro bateko
tamaina izan dezakete eta handienek 1000 km.koak. Apollo misioak arrokak jaso
zituen arte krater askoren jatorria sumendiak izan zitezkeela uste zen.
Inpaktuak 20 km/s abiaduran gertatzen dira eta modu horretan meteoritoa bera
suntsitzen da. Hala ere bere masa baino 10.000 aldiz arroka gehiago jaurtitzen
du kanpora, kraterra eta inguruko erregolitoa sortuz.

Ilargiak errotazio sinkronoa erakusten du, hau da aurpegi bera erakusten dio
beti Lurrari. Guk ikusten dugun aurpegia, "aurpegi hurbila" izenez ezagutzen da
eta gure aurka dagoena "aurpegi urruna", "aurpegi ezkutua" edo "aurpegi iluna"
(nahiz eta argia era jasotzen duen). Aurpegi hurbilarekin alderatuta aurpegi
urrunak ia ez du itsasorik.

Ilargiak Lurrarekiko bira osoa egiteko 27,3 egun behar ditu. Orduro Ilargia
atzealdean dituen izarrekiko bere diametro angularraren antzekoa den mugimendua
jasaten du, hau da, 0,5º. Ilargiak bira hau egiteko satelite gehienek ez bezala
ekliptika erabiltzen du eta ez ekuatore planos.

Eguzkitik ikusita, ilargiak bere ardatzarekiko bira bat emateko 29 egun eta 12
ordu behar ditu: hori baita ilargi fase batetik hurrengo ilargialdi berera
dagoen denbora.

Ilargiak Eguzkiarekiko deskribatzen duen mugimenduak ez du atzerako norabiderik,
irudi askotan irudikatzen den bezala. Kontrara Ilargiak kurba bat deskribatzen
du bere mugimenduan.

Ilargiak bere buruarekiko bira bat ematen Lurrarekiko errotazio bat burutzeko
behar duen denbora berdina da eta horregatik ikusten zaio beti aurpegi bera.
Ardatzaren okerdura ekliptikarekiko 88,3ºkoa da.

Ilargi eklipse bat gertatzen denean Ilargia Lurrak sortzen duen itzalean sartzen
delako da. Bi gorputzen mugimenduak eta ekliptikak duen inklinazioa dela eta
zaila da kalkulatzea noiz egongo den eklipse bat, baina gaur egun guztiz
kalkulatua daude. Hiru motakoak daude:

Eklipsea noiz izango den jakiteko Saros zikloan oinarritu behar gara. Ziklo
hauek 18 urte inguru irauten dute, zeinen bukaeran Ilargia, Lurra eta Eguzkia
hasierako antzeko posiziora itzultzen diren.

Eguzki eklipse batean Ilargia Eguzkia eta Lurraren artean kokatzen da, itzala
sortuz. Hau bakarrik ilargi berria dagoenean gerta daiteke. Hiru motakoak izan
daitezke:

Itsasaldiak edo mareak Lurrako Ozeanoen gorakada eta beherakada ziklikoak dira.
Ilargia eta Eguzkiaren indar grabitatorioek sortzen dute. Itsas-gora eta
Itsas-behera dira itsasaldietako maximo eta minimoak hurrenez-hurren.

Nahiz eta Ilargiaren eragin grabitatorioa Eguzkiarena baino 200 aldiz txikiagoa
izan, Eguzkia Ilargia baino 400 aldiz urrunago dago eta hori dela eta Eguzkiaren
eragina Ilargiarena baino txikiagoa da. Hala ere Eguzkia eta Ilargia lerrokatzen
direnean mareak biziagoak izan ohi dira. Itsasaldirik bizienak udaberri eta
udazkenean izaten dira, Lurra Eguzkitik gertuago baitago garai hauetan.

Hainbat mitok esaten dute gizakia erotzen dela ilargi betea dagoenean. Era
berean kriminalitate handiagoa dagoela, jaiotza tasa handiagotu egiten dela eta
emakumeen hilerokoa ere honekin harremanten dagoela esan ohi da.

Guzti hauek mitoak dira. Adibidez jaiotza tasa eta ilargiaren faseen arteko
harremanari buruzko ikerketak ere egin dituzte. Ilargia ere emakumezkoa dela
uste da, haren omenezko esaera eta otoitzetan Ilargi-amandrea esaten zaio.
Ilargi izenak, oraindik galdu gabe dagoen sinesmen baten arabera, hilen argia
esan nahi du, Ilargiak hildakoen arimei argi egiten baitie.

Gizakia betidanik sentitu izan du jakinmina ilargiarekiko. Hori dela eta Galileo
Galileik teleskopioa asmatu zuenean kraterrak ikusteari ekin zion.

Gerra Hotzaren garaian Ilargiaren konkistan helburu politiko bilakatu zen.
Sobietar Batasunarentzat izan ziren lehenengo garaipenak. Luna misioak izan
ziren SESBek bidalitakoak eta lehen ilargiratzea eta aurpegi izkutuaren lehen
argazkia ekarri zituzten. AEBk bere partetik lehen gizona jarri zuen bertan,
Neil Armstrong eta baita egon den azkena ere, Eugene Cernan. Gaur egun Europako
Espazio Agentziak, AEB, Txina, India eta Japoniak interesa dute berriro ere
ilargiaren kolonizazioan. Indiak ezik beste guztiak pertsonak bidali nahi
dituzte bertara eta Txinak base bat jarri nahi du ilargian.

Luna eta Apollo espazio-ontziek bere herrialdeetako banderak azalean jarri
bazituzten ere, ez dute jabetza aldarrikatu biek 1967ko Kanpo Espaziozko Ituna
sinatu dutelako. Itun honen arabera, Ilargia eta beste gorputzak "gizon-emakume
guztien ondarea" dira. Gainera, bakerako bakarrik erabil dezakegu, suntsipen
handiko armak esplizitu debekaturik izanik. Gainera, 1979an Ilargiaren Ituna
sinatu zuten bertoko baliabideen ustiapena herrialde bakar batek egin ez ditzan
baina espaziora joateko ahalmena duten herrialdeek ez dute sinatu.



https://eu.wikipedia.org/wiki/Euskal_Herria

Euskal Herria Europako herrialde bat da. Historikoki euskaldunen eta euskararen
lurraldea da, Pirinio mendien mendebaldean kokatua, Frantzia eta Espainiaren
arteko muga egiten duen mendilerroan, eta Bizkaiko golkorantz zabaltzen dena.
Zazpi herrialde edo probintzia hauek barne hartzen ditu: Araba, Bizkaia,
Gipuzkoa, Lapurdi, Nafarroa Beherea, Nafarroa Garaia eta Zuberoa. Guztira,
Euskal Herriak 20.950,3 km² ditu, eta 3.005.670 bizilagun zituen 2006an.

Iruñea hiriburutzat jo ohi da, arrazoi historikoak direla kausa, nahiz eta
izendapen ofizialik ez den. Halaxe iritzi zion XVIII. mendearen hasieran Joanes
Etxeberri Sarakoak: «Iruiñea eskualdunen hiri buruzagia».

Euskal Herriko biztanleei euskal herritar edo —egun gutxiago erabiltzen den
izena— euskotar deritze; lurraldeari izena eman dion hizkuntza dakitenei,
berriz, euskaldun.

Hitzez hitz hartzen badugu, euskararen lurraldea esan nahi du, hau da, euskaraz
egiten den lur eremua, hori baitzuen hasierako esanahia (ikus, beherago, «Euskal
Herria izena, historian zehar» atala). Alabaina, azken mendeotan zazpi
herrialdeak izendatzeko erabili da. Gaur egungo euskaran, bada, esanahi horixe
du, Euskaltzaindiak 2004ko uztailean euskara baturako emandako 139. arauan
zehaztu zuenez:

Sabin Aranak 1896. urtean asmatua, Euzkadi formarekin (1960ko hamarkadaren
bukaeraz geroztik, euskara batuaren sorrerarekin batera, euskara batukoa den
Euskadi forma nagusitu da). Izan ere, Euskal Herria «euskararen herria» izanik,
hizkuntzarekiko loturarik ez zuen hitz horren beharra sumatu zuen, Bizkaia,
Gipuzkoa, Araba, Nafarroa Garaia, Lapurdi, Nafarroa Beherea eta Zuberoa barne
hartzen dituen lurraldea izendatzeko. Izen berriak arrakasta handia izan zuen
eusko abertzaleen artean. Frankistek 1936. urtean —Espainiako Bigarren
Errepublikaren kontra altxatu zirenean— eta ondorengo urte luzeetan, gainera,
oso errepresio gogorra egin zuten Euskadi aberritzat zutenen kontra, eta Euskadi
hitza herriaren askatasunaren aldarrikapen bihurtu zen. Gerora, 1970eko
hamarkadaren bukaeratik hona, independentismo kutsua Euskal Herria izenak hartu
du batez ere.

Gaur egun, bada, Euskadi terminoa gehienbat Euskal Autonomia Erkidegoa
esanahiarekin erabiltzen da, baina euskaldun guztiak ez datoz bat horretan.

XIX. mendearen bigarren erdian, Euskeria, Euskaria eta Euskadia terminoak
erabili zituzten, Euskal Herri osoa izendatzeko.

Gernikako Estatutuaren arabera Euskal Herria espainiar estatua osatzen duen
autonomia erkidegoa da. Kasu honetan Euskadi ere erabiltzen da. Estatutuaren
barruan, Euskal Herria izenak bi adiera ditu:

Hala ere, EAEko Auzitegi Nagusiak ebatzi duenez, Euskal Autonomia Erkidegoko
eskola curriculumean Euskal Herria izena erabiltzean ezin da Nafarroako Foru
Erkidegoa barne hartu.

Euskal Herria (frantsesez Pays basque) Frantziako herrialde administratiboa
(pays) da Akitaniako eskualdeko Pirinio Atlantikoetako departamenduan dagoena.

2017ko urtarrilaren 1etik aurrera Ipar Euskal Herriko udalerriak, Eskiula eta
Jeztaze ez beste, Euskal Hirigune Elkargoa erakundearen barnean egituraketa
administratibo bateratua du. Erakunde honek izaera administratiboa berria du,
Elkargoaren barneko udalerriei eskumen gehiago emanez. Horretarako, jada
Frantziako lurralde egituraketa eta zuzenbidean dagoen hirigune elkargoa
deritzon entitatean oinarritua antolatua dago.

Ezagunak diren Euskal Herria izenaren aipamenik zaharrenak XVI. eta XVII.
mendeetakoak dira (lehenago ere erabiliko zela diote euskalariek, baina gutxi
dira mende horiek baino lehenagoko euskararen zuzeneko lekukotasunak). Grafia
eguneratuta eta Euskal Herria izena letra lodiz nabarmenduta ekarri ditugu hona.

Ikurrina da Euskal Herriaren bandera erabiliena. Luis eta Sabin Aranak asmatu
zuten, 1894an, Bizkaiko bandera izan zedin, baina laster zabaldu zen Euskal
Herriaren banderatzat. Gaur egun, EAEko bandera ofiziala da, Espainiakoarekin
eta tokian tokikoekin batera. Ipar Euskal Herrian ikurrina oso hedatuta dago,
eta agintariek onartuta, baina Nafarroa Garaian egoera bestelakoa da: 2003an,
Nafarroako Foru Erkidegoko Gobernuak Ikurren Legea onartu zuen, ikurrina toki
publikoetatik kentzeko asmoz.

Euskal herritar batzuek, hala ere, Nafarroako bandera (kate horiak hondo
gorrian) lurralde osorako proposatzen dute. Beste batzuek, berriz, Arrano Beltza
darabilte Euskal Herriaren bandera gisa.

Armarritzat, aldiz, Zazpiak Bat delakoa oso zabalduta dago lurralde osoan.
Udalbiltza erakundeak, adibidez, bere egin du.

Euskal Herriko geografia fisikoa oso aldakorra da, nahiz eta hedaduraz txikia
den herrialde bat izan. Kostaldeko paisaia malkartsutik Bardeetako
basamorturaino hedatzen da Euskal Herria eta bide horretan lautadak,
mendilerroak eta bailara ugari ditu.

Bizkaiko golkoan, Euskal Herriak mutur batetik bestera 252 kilometroko kostaldea
du, eta bertan, 104 hondartza inguru aurki daitezke. Bizkaia da kostalde luzeena
duen euskal herrialdea: 154 kilometro, eta 35 hondartza. Gipuzkoak 66
kilometroko kostaldea du, eta 28 hondartza; eta Lapurdik, 32 kilometrotako
kostaldea, eta 41 hondartza. Lapurdi da, beraz, kostalde laburrena izan arren,
hondartza gehien duen herrialdea.

Euskal Herriko kostak hiru alde ezberdin ditu, eta haien mugek ia-ia guztiz bat
egiten dute Bizkai, Gipuzkoa eta Lapurdiren mugekin. Bizkaiko kostaldea
malkartsua da, baina oro har hondartza handiak ditu. Gainera, bi itsas-adar
daude alde horretan: Ibaizabaleko itsasadarra eta Urdaibai.

Gipuzkoako kostak gorabehera handiagoak ditu, eta oro har hegiak handiagoak
dira. Hondartza txikiagoak eta harritsuagoak daude Bizkaiko mugatik Zumaiaraino,
eta hortik aurrera geroz eta luzeagoak diren hondartzak. Ibaien itsasoratzeetan
estuario txikiak sortzen dira zenbaitetan (Oria), eta beste batzuetan
itsasadarrak (Urumea, Bidasoa).

Lapurdiko kostaldea, azkenik, askoz lauagoa da. Hondartza geroz eta luzeagoak
daude eta hegiak altuera txikikoak dira. Bidasoa eta Atturri ibaiek urak hantxe
isurtzen dituzte.

Euskal Herria oso menditsua da. Mendilerro gehienak mendebalde-ekialde ardatzean
kokatzen dira. Arroka nagusia kareharria da, baina beste material batzuez
osatutakorik ere badago; adibidez, Aiako Harria granitoz osatuta daude.

Mendirik altuenak Pirinioetan daude eta altuena Hiru Erregeen Mahaia da.
Mendilerro hura itsasoan bertan jaio eta ekialderantz igoz doa: 2.000 metrotik
gora duen lehen mendia Orhi da.

Araba eta Nafarroako hegoaldean Kantauriar mendilerroaren ekialdeko muga dago.
Kodes edo Toloño mendilerroak dira Kantauriar mendilerroaren parte.

Bi mendilerro garrantzitsuon artean Euskal Herriko arkua dago:
ekialde-mendebalde orientazio orokorra duten mendilerroak dira, adibidez,
Urbasa, Andimendi, Aralar, Anbotoko mendilerroa, Ordunteko mendilerroa eta
Aizkorri.

Ebro da Euskal Herria zeharkatzen duten ibaien artean luzeena (910 km). Europako
Mendietan sortzen da eta Mediterraneo itsasoan isurtzen du bere emaria. Bide
horretan, hainbat kilometroz Euskal Herriko hegoaldeko muga da, Araba eta
Nafarroan. Beste ibai eta errekek bertara isurtzen dituzte urak, besteak beste,
Zadorra, Baias, Ega eta Aragoi ibaiek. Aragoi ibaiak Euskal Herrian zehar
ibilbide luzeena egiten duena da, 192 km Esako urtegian jaio eta, Nafarroa
Garaia zeharkatu ondoren, Ebro ibaira isuri arte.

Euskal Herriko kostaldean ura isurtzen duten ibaietatik Aturri da luzeena eta ur
emari handiena duena. Tourmalet inguruan jaiotzen denetik Baionan itsasoratu
arte, 335 kilometro inguru zeharkatzen ditu, azken 30ak euskal lurretatik. Bide
luze hartan, Pirinioetan jaiotako hainbat ibai eta errekaren emaria jasotzen du
(Biduze, Errobi, Harana...). Aturrik bezala, beste ibai askok ere Bizkaiko
golkoan isurtzen dituzte urak: Nerbioik, Bidasoak, Oriak, Debak, Urolak,
Urumeak... Nerbioi ibaia da, hain zuzen ere, Bizkaiko golkoan itsasoratzen
direnen artean Euskal Herriko lurraldeetan ibilbiderik luzeena egiten duena
(75 km).

Euskal Herriak zazpi lurralde ditu. Haietako lau Hegoaldean daude, Espainiako
Erreinuaren administraziopean, eta beste hirurak ipar-ekialdean, Frantses
Errepublikaren administraziopean, Iparraldean. Hala ere, geografiari bagagozkio,
datu hori ez da guztiz baliagarria: Bizkaia iparralderago dago Zuberoa baino.

Tenperatura: Klima honen ezaugarri nagusiena tenperaturaren ikuspuntutik bere
leuntasuna da. Urteko hil hotzenean batez besteko tenperatura 4 eta 9 °C artekoa
izaten da; hil beroenekoa, aldiz, 18 eta 21 °C artekoa. Hala, bada, urteko batez
besteko tenperatura 11 eta 14 °C artekoa da. Hotzagoa ala beroagoa izango da,
altitudearen eta itsasotiko hurbiltasunaren arabera.

Izotzari dagokionez, 0 °C neurtzen diren egunak ez dira asko izaten kostaldean,
urtean 10 egun baino gutxiago. Barnealdeko haranetan eta batez ere Sakanan eta
toki hozpelenetan 50 egun baino gehiago ere izaten dituzte (esaterako, Altsasun
52 egun).

Prezipitazioa: Parametro honen ezaugarri nagusia bere erregulartasuna da. Urtaro
guztietan izaten dira prezipitazioak eta ondorioz ez dago aro lehorrik. Klima
ozeanikoa duten Euskal Herriko lurraldeetan 1000 mm prezipitazio baino gehiago
izaten da urtean. Toki batzuetan askogatik gainditzen dira 1000mm horiek,
esaterako Nafarroa eta Gipuzkoa arteko mugan. Zonalde hau da Euskal Herriko
ingurune hezeena eta Artikutzan esaterako urtean batez beste 2500 mm
prezipitazio batzen dira.

Berezitasun Klimatikoa: Enbata: Bizkaiko golkoko kostaldean gertatzen den
bat-bateko itsasoko haize-bolada hotz eta gogorrari deitzen zaio. Haize mota hau
bereziki udaberri eta udazken bitartean sortzen da.

Euskal Herrian klima mota hau kantauriar isurialde osoan izaten da, baita
Nafarroako Sakanan ere. Adibidez, Altsasun eta Biarritzen.

Tenperatura: Euskal Herrian tenperatura anplitude handiena izaten den eremua da,
hau da, neguak nahiko hotzak izaten dira, batez beste 5 °C izaten baita urteko
hil hotzenean; udak, aldiz, Euskal Herriko beroenak dira, hil beroeneko
tenperaturak 22 °C baino altuagoak izanik. Urteko batez besteko tenperatura
13-14 °C ingurukoa da. Izotz egunak nahiko arruntak dira azarotik martxora, eta
batez beste 20-40 izotz egun izaten dira urtean.

Prezipitazioak: Euskal Herriko ingurunerik lehorrena da eta uda lehorra izaten
dute. Urtaro hezeenak udaberria eta udazkena dira eta lehorrenak negua eta uda.
Bereziki uda, tenperatura altuen eta prezipitazio eskasiaren eraginez
lehortasuna areagotzen baita. Batez beste 400mm prezipitazio izaten dira urtean.

Berezitasun klimatikoak: ziertzoa Ebroko haranean jotzen duen ipar-mendebaldeko
haize fresko bortitza da. Urteko edozein hiletan izan daiteke, baina oro har
neguan eta udaberrian azaltzen da.

Euskal Herrian klima mota hau Ebro isurialdearen hegoaldean izaten da, hau da,
Arabako Errioxan eta Nafarroako Erriberan.

Tenperatura: Klima hotzena da guztietan. Urteko batez besteko tenperatura 7-9 °C
ingurukoa da. Neguan batez besteko tenperatura 0 °C-tik behera kokatzen da eta
udan 15-18 °C inguruan. Izotz egunak ere ugariak izaten dira, 100 egunetik gora
toki askotan.

Prezipitazioak: Prezipitazioak ere ugariak dira. 1300-1700mm prezipitazio
jasotzen dira batez beste urtean, horietako asko gainera elur bezala neguan,
batez beste 20 egun baino gehiagotan. Ez dago urtaro lehorrik, nahiz eta udan
prezipitazioak urriagoak izan.

Euskal Herrian, batez ere Pirinio aldean dugu klima hau. Baita ere, bigarren
mailako mendilerro batzuetan, hala nola, Aizkorrin, Gorbeian, Urkiolan,
Urbasa-Andimendin, Aralarren, Kantauriar mendilerroan eta abarretan.

Hona hemen Euskal Herriko lurrak noraino heltzen diren: Samatze, Nafarroa
Beherean, iparraldean; Kortes, Nafarroan, hegoaldean; Lanestosa, Bizkaian,
mendebalean; eta Eskiula, Zuberoan, ekialdean. Euskal Herriko erdigunea Beriain
tontorra da, Andimendin.

Kultura eta politika arloan erabiltzen den Euskal Herria kontzeptuari
dagokionez, Trebiñu kokagunea Arabako zati da, eta Villaverde Turtzioz udalerria
Bizkaikoa; beraz, mapa hauek ez datoz bat gaur egungo Administrazio
banaketarekin. Mapa bakoitzaren azpian, herrialde bakoitzaren azalera eta 2006ko
biztanle kopurua:

Gainera, Euskal Herriaren barruan Gaztela eta Leonek administratutako Trebiñuko
konderria dago, eta Kantabriako administrazioak kudeatutako Villaverde
Turtziozko herria.

Euskal udalerririk zabalena Nafarroa Garaiko Baztan da, 377,2 km² baititu.
Gainerako herrialdeetako bakoitzean, handienak dira Gasteiz (276,8 km²) Araban,
Karrantza (137,7 km²) Bizkaian, Larraine (126,8 km²) Zuberoan, Oñati (108,2 km²)
Gipuzkoan, Hazparne (77 km²) Lapurdin eta Baigorri (69,4 km²) Nafarroa Beherean.

Bestela, hamar euskal hiri nagusiak hauek dira, biztanleen kopuruaren arabera
ordenaturik:

1 Araba, Bizkai, Gipuzkoa eta Nafarroa Garairako, 2006ko datuak; eta Lapurdi,
Nafarroa Behere eta Zuberoarako, 2005eko datuak.

2014an, inkesta bat egin zuen Aztikerrek zazpi herrialdeetan, Gipuzkoak
eskatuta. Honakoak izan ziren emaitzak.

Euskal diaspora Euskal Herritik at bizi diren euskal herritarrek zein haien
ondorengoek osatzen dute. Horietariko askok lotura berezia sentitzen dute
euskaldunekiko edo Euskal Herriarekiko, diaspora honetako kide ugari hainbat
belaunalditatik lurraldetik kanpo bizi badira ere. Hori dela eta, askok bizi
diren herriaren eta euskalduntasunaren nortasunak partekatzen dituzte. Euskal
diasporako gizatalde handiak bizi dira Venezuelan, Argentinan, Kuban, Txilen,
Mexikon, Kolonbian eta Ameriketako Estatu Batuetan. Euskal etxeak dira munduko
beste toki batzuetan bizi diren euskal hiritarrak eta euren ondorengoak biltzeko
tokiak.

Euskal Herriko erlijiorik hedatuena eta finkatuena katolizismoa da. Hala ere
badaude hainbat gutxiengoen erlijio komunitate, 2010ean EAEn bakarrik 214
egoitzak zituztenak. Gutxiengoen artean sinesterik hedatuena kristau
ebanjelikoena zen eta bigarrena Jehovaren Lekukoek osatzen zuten. Horien atzetik
musulmanak, budistak, kristau ortodoxoak eta Zazpigarren eguneko eliza
adbentista agertu ziren.

Euskal Herriko historia Europako herri zaharrenetariko baten historia da.
Paleolitotik hasita, hainbat herriren eragina jaso du: zeltena, erromatarrena,
frankoena, bisigodoena, musulmanena, bikingoena, gaztelarrena, ingelesena, eta
abarrena. Gaur egun Espainiaren eta Frantziaren artean kokatuta dago, eta bi
herri horien historiaren pasarteak bizi eta jasan izan ditu. Orobat, euskararen
inguruan batzen den herrian sortu izan da bertako egitura politikorik, hala nola
Nafarroako Erresuma. Hainbat eta hainbat gerra izan dira, horietako asko
inguruko estatuen eta euskaldunen aginpide gatazkek sortuak.

Nekazari eta abeltzain herri bat izatetik Europar Batasunaren barruan dagoen
eskualde industrializatu eta aberatsa izatera igaro da, baina horretarako bere
antzinako egiturak eta antolaketak guztiz eraldatu behar izan ditu.

Antzinaroko hainbat aztarna aurkitu dira Euskal Herrian. Garrantzi berezia du
euskal-akitaniar lurraldean labar-artea oparoak. Neolitoan abeltzaintza eta
nekazaritza agertu ziren eta horrekin batera, hainbat monumentu megalitiko
eraiki zituzten hemengo biztanleek (trikuharriak, esaterako).

Antzinako Erromak I. mendean konkistatu zuen Euskal Herria eta lehen hiri eta
errepide handiak ireki. Urte haietan, Novempopulania eta Tarraconensis
probintzietan banatu ziren euskal lurraldeak.

Erromatar inperioaren gainbeheran, euskaldunek bat egiten zuten bisigodoekin eta
bagaudak antolatu. Godo eta frankoek ez zituzten guztiz garaitu, behin eta
berriz saiatu arren. VIII. mendean musulmanak iritsi ziren eta Kordobako
kaliferriaren esku utzi zuten Euskal Herriko hegoaldeko zati batzuk. Garaiko
baskoi buruzagiek harreman ona izan zuten haekin eta batez ere Banu Qasi
familiarekin. Eneko Aritza ere haien senide izan zen.

Nafarroako Erresuma izan zen Euskal Herria Pirinioen bi aldeak elkartzeko gai
izan zen erakunde politiko bakarra. Erresuma Antso III.a Nagusiaren erregealdian
iritsi zen hedadurarik handienera. Lurralde euskaldunak biltzen zituen, beste
hainbat lurralderekin batera, baina erregea hil ostean banatu egin zen. 1511n,
Gaztelako koroak Nafarroa Garaia konkistatu zuen. Altxamenduak izan baziren ere
(Noaingo gudua, Amaiurko gudua), Gaztela garaile atera zen, baina Nafarroa
Behereak independente segitu zuen, eta geroago Frantziako koroan sartu zen.
Antso III.a.ren garaiaz geroztik, ez da zazpi lurraldeak batera gobernatu dituen
gobernurik izan.

XVI. mendetik aurrera konstanteak izan ziren foruen defentsan eginiko borrokak.
Horietatik garrantzitsuenak karlistaldiak eta zamakolada nahiz gamazada
matxinadak izan ziren. Dena den, liskar horien pizgarria ez zen independentzia
aldarrikapena bakarrik, baizik eta motibazio erlijiosoak eta monarkikoak ere
elkartzen ziren foruen defentsarekin. Antzinako ekonomia sistema babesteko beste
hainbat matxinada ere izan ziren Euskal Herrian. 1789an Frantziar Iraultzak
eragin erabatekoa izan zuen Ipar Euskal Herrian, haren asimilazio politikoa
ekarri baitzuen.

Hala ere, Lehen Mundu Gerrak Frantziako Iraultzak baino eragin handiagoa izan
zuen euskal nortasunaren zutabeetan. Alde batetik, Lapurdin, Nafarroa Beherean
eta Zuberoan «belaunaldi oso bat desagertu zen», Iñaki Egaña historialariak
dioenez; bestetik, ipar euskalerritarrak frantsestu zituen. Gerra hark frantses
sentiarazi zituen Ipar Euskal Herriko euskaldun gehienak. Anitzek desertore
izateko bidea hautatu zuten; Nafarroako mugatik hurbil zirenek, bereziki. Baina
gehienek gerra egin zuten, eta haiek biziki frantses itzuli ziren lubakietatik.
Gainera, euskaldun anitz frantsesa ez jakiteagatik hil ziren, aginduak ez
zituztelako ulertzen. Ondorioz, euskara jakitea «kaltegarria» zela pentsatu
zuten. Horrek ere euskaldunen frantsestea erraztu zuen. Gauza bera jasan zuten
bretainiarrek eta korsikarrek ere. Geroztik, euskararen transmisioan etenaldi
luze bat izan zen Ipar Euskal Herrian. Ez bakarrik gerraren ondorioz, baina
euskaldun izatea zama gisa bizi izan zuten anitzek.

Eusko abertzaletasuna XX. mendearen hasieran hasi zen, euskal nazioa lortu
nahian. Gehienbat EAJ alderdiaren inguruan antolatu zen mugimendu hura. Euskal
nortasun kolektiboa eratzeko sortutako literatura legendarioan oinarritutako
historiaren berrinterpretazioa egin zuten lehen abertzaleek, ideia nagusi bat
sortzeko asmoarekin: antzina Euskal Herria burujabea izan zela, eta euskal
estatu horren independentzia Espainiaren inbasioen ondorioz galdu zela. Estatu
kolpe batez eta Espainiako Gerra Zibilaren bitartez inposatutako frankismoak
gogor erreprimitu zuen eusko abertzaletasuna. Errepresio latz haren aurkako
erreakziotzat sortu zen ETA.

1980ko hamarkadan, Espainiak autonomia ezarri zuen berriro ere, eta, horren
ondorioz, Euskal Autonomia Erkidegoa (EAE) sortu zen, II. Errepublikan
gertatutakoaren antzera. Eusko abertzaleen nahien aurka, Nafarroa Hegoaldeko
beste hiru herrialdeetatik bereizita geratu zen, eta halaxe dago orain ere.
Horrez gain, bi erkidegootako administrazioen arteko elkarlana ez da handia, eta
haien arteko desberdintasun politikoa nabaria da: EAEn eusko abertzaleen botoen
baturak gehiengo absolutua hartzen du; Nafarroan, aldiz, gehiengoa espainiar
abertzale diren PSOEk eta UPNk dute. Ipar Euskal Herrian, aitzitik, frantses
abertzaleak dira nagusi: PSko zentroko ezkertiarrak eta UMPko eskuindarrak.

XX. mendean eta XXI.aren hasieran Euskal Herriak, beraz, hainbat kalte nozitu
ditu: bi mundu gerra, gerra zibil bat, diktadura bat, eta hilketak ekarri dituen
eta eusko ezker abertzaleko hainbat alderdi legez kanpo utzi dituen gatazka bat.
Kalte horien guztien ondoren, ordea, politikaren arloan XXI. mendearen bigarren
hamarraldia itxaropentsu hasi da euskal herritarrentzat, ETAk borroka armatua
behin betiko utzi duela adierazi baitu, eta ezker abertzaleko alderdi guztiek
Amaiur koalizioan elkar hartuta bake bideei ekin baitiete. Ekonomiaren arloan,
berriz, munduko beste hainbat aldetan bezala, krisialdiak gogor jo du.

Euskal Herriko politika euskal herritar abertzale / ez abertzale (edo euskal
herritar nazionalista / espainiar nazionalista edo frantses nazionalista)
ardatzak definitzen du, Hego Euskal Herrian batez ere. Horrela, Euskal Herriko
alderdi politikoak, eskuinean edo ezkerrean kokatzeaz gain, Euskal Herria
egituratzeari edo naziotzat onartzeari buruzko ikuspegiaren arabera bereizten
dira. Horrek alderdi anitzeko sistema politiko konplexua sortu du.

Gaztelania eta frantsesa nagusi dira, lehena Hegoaldean eta bigarrena
Iparraldean. Hala ere, gutxi gorabehera biztanleen herenak egiten du euskaraz.
Gaskoia, aldiz, Baiona inguruan (BAB) eta Nafarroa Behereko iparraldeko ingurune
batzuetan hitz egiten da, baina oso ahul dago.

Euskararen ofizialtasun maila ezberdina da hiru lurraldeen arabera: Euskal
Autonomia Erkidegoan, koofiziala da hiru probintzietan; Nafarroako Foru
Erkidegoan, koofiziala «eremu euskaldun» delakoan baino ez, erdi ofiziala «eremu
misto»an eta ez ofiziala «eremu erdaldun»ean; Ipar Euskal Herrian, ez du inolako
ofizialtasun estatusik.

Bestalde, Euskal Herriko ijitoak erromintxela izeneko romaniaren aldaeraz
mintzatzen ziren, eta gaur egun arrasto batzuk geratzen dira oraindik.

Euskal literaturan, Bernart Etxepareren Linguae vasconum primitiae (1545) da
libururik zaharrena, eta geroxeagokoa dugu Joan Perez Lazarragakoren
eskuizkribua. Beste euskal idazle klasikoen artean, aipagarri dira Axular XVII.
mendean, Txomin Agirre eta Juan Antonio Mogel (XIX.enean) eta Gabriel Aresti,
Xabier Lizardi eta Lauaxeta (XX.enean). Egile garaikiderik ospetsuena, aldiz,
Bernardo Atxaga dugu, bere lanak hainbat hizkuntzatara itzulita argitaratu
baitizkiote.

Euskal Herriko erdal literaturetan ere baditugu egile handien izenak.
Gaztelaniaz idatzita famatu dira, izan ere, Felix Maria Samaniego, Miguel de
Unamuno, Pio Baroja eta Gabriel Zelaia. Eta, hebreeraz, Benjamin Tuterakoa.

Bestela, herrialde mailan osorik hartzen duen liburu azoka eta literaturaren
inguruko topagunea dugu urtero Durangoko Azoka. Maila txikiagoan Sarako Idazleen
Biltzarra, Zarauzko Literaturia eta Eako poesia egunak ere baditugu aipagai.

Arte museoen artean, nazioarte mailan erreferente eta ikur nagusia Guggenheim
Bilbao Museoa da. Bestela, Artium Museoa Gasteizen, Nafarroako museoa Iruñean,
Tabakalera eraikina Donostian eta Bilboko Arte Eder Museoa aipagarriak dira.

Euskal Herriko musika anitza da eta hainbat hizkuntzatan egiten da. Musika
klasikoari dagokionez, besteak beste Juan Crisostomo Arriaga (Los esclavos
felices), Hilarion Eslaba, Aita Donostia, Jose Maria Usanditzaga
(Mendi-Mendiyan), Jesus Guridi (Amaya, Diez melodias vascas eta El caserio) eta
Francisco Escudero musikagile handiak eman ditu Euskal Herriak.

Bestela, Julian Gaiarre, Ainhoa Arteta eta Maria Bayo abeslariak mundu osoan
dira ezagunak, bai eta Donostiako Orfeoia abesbatza ere. Arlo horretan, Juan
Mari Beltran musikaria aditu handienetakoa da. Izan ere, Oiartzunen antolatu
zuen Herri Musikaren Txokoa erreferentziazko tokia.

Musika tradizionalean hainbat instrumentu erabiltzen dira, hala nola alboka,
panderoa, trikitia, txalaparta, txistua, txirula eta ttun-ttuna. Folk musikan
ere badira nahiko ezagunak diren taldeak, Oskorri eta Tapia eta Leturia kasu.
Azken urteetan gorakada nabarmena jaso du musika mota honek Kepa Junkera
bezalako musikarien lana dela eta. 1970eko hamarkadan Ez Dok Amairu mugimenduari
lotutako hainbat abeslari ere egon ziren, Mikel Laboa eta Benito Lertxundi kasu.

Musika garaikideari dagokionez, Euskal Rock Erradikalak garrantzi handia izan
zuen eta oraindik ere badu. Musika estilo horretan, talde aipagarriak dira
Barricada, Eskorbuto, Hertzainak, Kortatu, La Polla Records eta RIP, besteak
beste. Denboran geroagokoak eta estiloz zabalagoak dira Berri Txarrak,
Betagarri, Kuraia, Fermin Muguruza bera, Negu Gorriak eta Zea Mays.

Euskal Herriko zineman erdaraz egiten da gehienbat. Euskarazko filmak gutxi
dira, eta gehienak haurrentzat eginak. Azken urteotan, Aupa Etxebeste!,
Kutsidazu bidea, Ixabel eta Eutsi! izan dira euskal film luze
aipagarrienetakoak.

Euskal Herriko zuzendarien artean, ezagunak dira Montxo Armendariz, Juanma Bajo
Ulloa, Alex de la Iglesia, Julio Medem eta Imanol Uribe, besteak beste.

Euskal Herria ezaguna da bere gastronomia dela eta. Restaurant aldizkariak
2008ko munduko 50 jatetxe onenen eginiko zerrendan, lau jatetxe euskaldun agertu
ziren: Mugaritz (4. postuan), Arzak (8. postuan), Martin Berasategi (29.
postuan) eta Etxebarri erretegia (44. postuan).

Euskal Herrian 6 ardo izendapen berezi daude. Horietako batek, Nafarroako Ardoak
5 azpizonaldetan banatzen da. Araban Errioxako Ardoa eta Arabako Txakolina
ekoizten dira. Bizkaian Bizkaiko Txakolina eta Gipuzkoan Getariako Txakolina.
Nafarroa Beherean Irulegiko Arnoa ekoizten da eta Nafarroa Garaian Errioxako
Ardoa egiteaz gain Nafarroako Ardoaren bost eskualdeak daude: (Behe Mendialdea,
Lizarraldea, Valdizarbe, Behe Erribera eta Goi Erribera).

Euskal Herrian bi hezkuntza sistema ezberdin daude, Espainia eta Frantziakoa.
Gainera Hego Euskal Herrian EAE eta Nafarroak hezkuntzaren gainean arauak
sortzeko eskumena dute. Euskal Herri osoan ikastolak dira euskaraz irakasteko
zentroak, nahiz eta Nafarroako Eskualde Euskaldunean eta Eskualde Mistoan, hala
nola Euskal Autonomia Erkidegoan irakaskuntza publikoan ere euskara ikas
daitekeen D ereduan.

B eredua eta gisa bereko eredu elebidunak badira hainbat ikastetxetan, adibidez
Ipar Euskal Herriko Ikas-bi zentroetan. A ereduak gazteleraz ematen du
irakaskuntza osoa, baina euskara ikasgai bat da. Eredu hau ofizialki Euskal
Autonomia Erkidego osoan eta Nafarroa ia osoan har daiteke. Azkenik G eredua ere
existitzen da, non euskara ere ez den ikasgai bat. Eredu hau edo baliokide bat
Trebiñun, Lapurdi, Nafarroa Beherea eta Zuberoan eta Nafarroako Eskualde
Ez-euskaldunean ematen da.

Curriculumari dagokionez, hezkuntza ezberdina ematen da Frantzian eta Espainian.
Horrez gain Frantziako ikastetxeek %10a herriko gaietara moldatu ahal dute.
Espainian berezko hizkuntza duten autonomia erkidegoek %55a finkatu ahal dute,
nahiz eta guztiz ez den erabiltzen. EAEn gainera Euskal Autonomia Erkidegorako
Euskal Curriculuma izeneko dekretua ere legezkoa da, Euskal Curriculuma eta
Espainiako LOEren arteko nahaste bat da.

Unibertsitateari dagokionez, Euskal Herriko Unibertsitatea da EAEko zentro
publiko nagusia. Deustuko Unibertsitatea, ordea, pribatu nagusia da, Bizkaian
batez ere. Gipuzkoan, Mondragon Unibertsitatea zentro pribatua da. Nafarroan,
Unibertsitate publiko eta pribatua daude. Ipar Euskal Herrian Universite de Pau
et Pays de l'Adour unibertsitateak kanpusak ditu BABen. Lurralde osorako, Udako
Euskal Unibertsitateak irakasten du euskaraz, eta Euskal Unibertsitatea izeneko
egitasmoak 2010eko hamarkadan guztiz euskaraz funtzionatuko duen goi mailako
hezkuntza eman nahi du.

Euskal mitologia Euskal Herriko lurraldeetako mitoen multzoa da. Bertan
nahasturik antzematen dira eragin kristau zein paganoak.

Mitok sailka daitezke kondairaren esanahia edo berez duten mezuaren arabera:
Batzuk kosmosa edo lurraz kanpoko gaia dute, eta besteak, berriz, lurtarrak
dira. Kristautasunaren sarrerak nabarmen eragin du euskal mitologiaren ahoz
ahoko transmisioan. Oinarrizko kontzepzio metafisikoa bere horretan mantendu
duten ohitura askotan ere Bibliako pertsonaien izen ordezkatzea ematen da: udako
solstizioa = Donibane jaia (Done Ibane edo San Joan santuaren izenetik),
jentilarri = Sansonarri, Salomon eta abar.

Onomastikaren arloan, aipagarria da euskal toponimia eta antroponimiaren arteko
loturak, emakumezkoen izenen artean lurraldez lurralde hainbat adibide
ditugularik. Nafarroa da herrialderik emankorrena esparru honetan, Leire,
Iratxe, Idoia, Alaitz, Nagore, Saioa, Uxue, Eunate, Irantzu, Puy eta Orreaga
izenekin. Ipar Euskal Herrikoak ditugu, bertzela, Ainhoa eta Garazi
arrakastatsuak, eta Nafarroarekin batera Irati eta Zuberoa elkar banatzen ditu.
Gipuzkoa ere emankorra da toponimoetatik etorritako izenei dagokienez eta
Arantza(zu), Itziar, Olatz, Dorleta, Aloña eta Larraitz eman dizkigu. Azkenik,
Bizkaiko Begoña, Udiarraga eta Ziortza eta Arabako Estibalitz ditugu.

Arlo publikoan, zentro handien artean nabarmentzekoak dira Gurutzetako Ospitalea
(Barakaldo) eta Donostia Ospitalea, biak ala biak Osakidetzakoak.

Bestela, erietxe pribaturik ezagunena, baita Euskal Herritik kanpo ere, Klinika
Unibertsitarioa da, eta Iruñean dago.

Euskarazkoen artean, ETB 1 da lurralde osoan zabalduta dagoen telebista bakarra,
eta tokian tokiko beste kate batzuk ere badaude. Irrati kateei dagokienez,
Euskadi Irratia (informazio orokorra), Gaztea (musika), Gure Irratia (Ipar
Euskal Herrian), Bizkaia Irratia (mendebaleko euskaraz) eta Euskalerria irratia
(Nafarroan) ditugu.

Gaztelaniazko telebista nagusiak Telecinco, Antena 3, Televisión Española (bi
kate), Cuatro, La Sexta eta ETB 2 dira. Radio Euskadi eta Radio Vitoria
gaztelania hutsezko irratiak dira; Herri Irratia elebiduna eta Info7
hirueleduna. TF1, France 2, France 3, France 5, M6 eta Arte dira frantsesezkoak.

Egunkariei dagokienez, Berria da euskaraz eta Euskal Herri osoan argitaratzen
den bakarra. Gara lurralde osoan ere hedatuta dago eta nagusiki gaztelaniaz
egina da. Ipar Euskal Herrian, Le Journal du Pays Basque eta Sud Ouest ditugu.
Probintziaz probintzia, hauexek dira irakurrienak: El Correo Español (Bizkaian
eta Araban), El Diario Vasco (Gipuzkoan), Diario de Navarra (Nafarroan) eta Sud
Ouest ( Ipar euskal herrian).

Euskal Herria munduko hainbat bazterretan famatu du pilota jokoak. Izan ere,
hemen sortutako joko horren pilota izenari, erdara askotan, euskal herritar
abizena jartzen diote: Basque pelota ingelesez, pelota vasca gaztelaniaz, pelote
basque frantsesez, pilota basca katalanez, pelota basca portugesez.

Herri kirolak abeltzaintza, nekazaritza, arrantza eta artisautza jardueretan
oinarriturik Euskal Herrian antzinatik jokatu izan diren kirolak dira. Herri
kirolen jatorria, izan ere, garai bateko lan jarduerak aisialdira bideratzea
izan da. Abeltzain, nekazari, arrantzale nahiz artisauek ogibidez egin behar
zituen lanak kirol bilakatu dira denborarekin, indartsuago, bizkorrago,
trebeago... nor zen erakutsi nahian. Halakoak ditugu aizkora proba, traineru
estropadak, harri zulaketa, sokatira edo harri jasotzea.

ESAIT edo Euskal Selekzioaren Aldeko Iritzi Taldea euskal selekzioen aldeko
taldea da. Batez ere futbolean nabarmendu da azken urteetan Euskal Herriko
selekzioaren aldeko lana, baina beste kirol batzuetan Euskal Herriak badu
selekzio ofiziala, hala nola segalaritzan edo wushu-kungfuan.

Koordenatuak: 42° 52′ 56″ N, 1° 55′ 2″ W﻿ / ﻿42.88222°N,1.91722°W﻿ / 42.88222;
-1.91722



https://eu.wikipedia.org/wiki/Lasarteko_hipodromoa

Lasarteko hipodromoa Zubietan dagoen Donostiako hipodromoa da. Donostiako
Udalaren jabetzakoa da.

1916an Zubietan "Donostiako Udal Hipodromoa" eraiki zuten. Donostiako auzoko
ekialdean, Oriako ezkerraldean eta Lasarte-Oriatik gertu dagoenez "Lasarteko
hipodromoa" izenaz ezagunagoa da.

Udaro zaldi-lasterketak egiten dituzte hipodromoan. Lehen Donostiako
gizarte-bizitzan oso inportantea bazen ere, gaur egun ez da horrela.

1883an agertzen dira lehenengo aipamenak prentsan Donostirako hipodromo baten
beharrari buruz, El Urumea egunkarian. Jose María Ruiz, hiritar estatubatuarrak
baloratu zuen hipodromo bat bultzatzeko asmoa Donostian, hiriak zuen interes
turistikoa aurreikusita. Proiektua Antigua auzoan kokatuta zegoen maniobra-eremu
batean (484 metro luzerako eta 97 metro zabalerako lursaila). Udalak era berean
2.500 pezetako ordainsaria emango zuen 5. saria eskaintzeko udako denboraldian
(udan zehar hamar saio ospatzeko asmoa zegoen) . Ruiz jaunak bederatzi hektarea
erosi zituen hipodromoa eraikitzeko..

Gaur egungo hipodromoari buruz lehenego aipamenak orduko prentsan agertzen dira,
1916ko urtarrilaren 12an La Voz de Guipúzcoa egunkariaren esanetan “los caballos
europeos están ociosos y que varias personas han tenido la idea de crear un
Hipódromo de la importancia de los de París, Londres, Ostende o Dieppe”. Hau da,
Munduko gerra (1914-1918) dela eta, Donostian aprobetxatu zen hipodromoari
bultzada emateko aukera. Eustaquio Inciarte, alkate zela burutu zen negoziazioa
lurren jabeekin (guztira hogeita hiru ziren) egitasmoa aurrera eramateko..

Beste protagonista aipagarria hipodromoaren sorreran Georges Marquet da.
Belgikan jaioa, Donostiarekin lotura estua zeukan. Hostalaritzari dagokionez Les
Grands Hotels Europeens elkartearen zuzendaria zen eta Donostiako Hotel
Continentalaren jabea. Kasinoen munduan murgilduta zegoen -Ostendeko Kasinoan,
eta 1905etik Donostiako kasinoan-. Era berean, zaldien mundua bultzatu zuen:
Donostiako Hockey Clubaren zuzendaria eta hipodromoen bultzatzailea, Lasartekoaz
aparte, Santandeekoa ere bultzatu zuen.

Hipodromoa, Oria ibaiaren ertzean, Lasarten, Donostiatik 9 kilometrora eta ondo
komunikatuta dago: a corta distancia de las carreteras de Tolosa y Zarauz y de
la vía férrea de los Vascongados, que tienen estación en dicho pueblo.

Pistaren deskribapen zehatza ematen da prentsan (forma, tamaina, materiala): La
pista forma un elipse, cuya cuertla interior tiene un desarrollo longitudinal
de1.525 metros, siendo el de la periferia de 2.100, separada por una valla de
hierro o madera el terreno circundante. El interior de la elipse se destina para
campo de polo, que todavía no está terminado.Para carreras de 1000 metros, al
llegar a la curva se abandona éste ntrando en una prolongación que permite
efectuar dicho recorrido en línea recta. Por ahora se ha prescindido de la
hierba, substituyéndola con arena especial obscura, que, ligeramente apisonada»
resuulta ventajosa sobre el césped. En la construcción do la pista se han
empleado 4.000 metros cúbicos de arena de Deva.

Lehentasun-tribunarekin hasteko neurriei eta antolamenduei dagokienez: La
tribuna para el público de preferencia está situada próxima a la meta; tiene 50
metros de longitud, 10 de fondo y 8,50 de altura máxima. Consta de 550
localidades cubiertas y una terraza alta, que, al mismo tiempo que sirve de
resguardo de la lluvia a acjuélla, se destina a los espectadores que quieran
dominar todo el recorrido de la pista.Las localidades cubiertas forman ocho
filas, de las que seis tienen bancos corridos colocados en graderías de l,20
metros de ancho, de modo que puedan ocuparse los asientos pasando por delante de
las personas que están sentadas sin ninguna molestia para estas.Para llegar a
estas localidades hay cinco escaleras de 1,20 de ancho. Además, desde la fila
más alta hay dos salidas directas a la escalera imperial de la fachada
posterior, que da acceso a la terraza. En esta hay cinco gradas de l ,20 a 2
metros de ancho, y con diferencias de nivel suficientes para que cada fila de
espectadores no impida la visualidad a Ios que se hallan detrás.

Edukierari dagokionez:Calculando que en cada grada se pongan dos filas de
personas, el total de las que puedan ocupar la terraza alta será de 1000, que,
con las que tienen asiento (556) y las que caben en las dos filas primera y
última de la parte cubierta (300), da en totalidad 1.856 personas.

Materialei dagokienez: erabilitako teknika azpimarratzekoa da, hormigoi armatua,
Sobre loss materiales de construcción son el cemento armado en fábrica, y
barandillas de hierro en antepechos es "decir, que es completamente
incombustible.

Errege-tribunari dagokionez: “Con el objeto de que la Familia real, pueda
presenciar las carreras, se destina a la misma un pabellón especial, situado
próximo a la meta de llegada. Esta tribuna regia es de doble planta, en la
planta baja hay una terraza con voladizo de cemento armado, un hall, comedor y
servicios higiénicos. Una escalera de mármol comprimido conduce al piso
superior, donde hay un salón y dos terrazas al aire lihre: una que da a la pista
y otra al lado opuesto, y desde la que se ve la entrada del público, el pesaje,
el stand y toda la parte «interna», digámoslo así, de las carreras”.

Hipodromoaren finantzaketa bere gain hartu zuen Bilakaera historikoa|Gran Casino
enpresak, milioi erdi pezeta inguruko inbertsioa eginik. Milioi bat pezeta baino
gehiagoko sarien diru-kopuruak eragina izan zuen nazioarteko sona handiko
zalditegiak erakartzen. Luis Elizalde arkitektuaren eskutik eta Olasagasti eta
Cia enpresa eta Sierra eta Díaz Montenegro ingeniarien eraginez burutu ziren
eraikuntza-lanak.

Harria Nafarroako harrobitik ekartzen zen eta hondarra Debatik trenez. Lokatza
zela eta hiru kilometroko estolderia behar izan zen. Lanak 1916ko otsailaren
14an hasi ziren, eurite torrentzialei aurre egiten. Lurraren 24.000 metro
kubikoak deseraiki ondoren hiru hilabete eta erdi pasatu ondoren burutu ziren
obrak..

Novedades aldizkari grafikoak eman zuen hipodromoaren inaugurazioaren berri
1916ko uztailaren 2an, bere 359. alean (1916-07-16an argitatatua).



https://eu.wikipedia.org/wiki/RSS

RSS XMLren familiako fitxategi formatu bat da, sarritan eguneratzen diren
albisteen webgune eta blogentzako bereziki prestatua dagoena. Honi esker
informazioa elkarbanatu eta beste webgune batzuetan erabiltzea posible da. Honi
sindikazioa deritzo.

Sindikazio formatu honen erabilpen nagusia blogetan ematen da. Jario-irakurleei
esker (RSS jarioak irakurtzeko programa edo guneak) nahi bezain besteko blogen
eduki laburtua eskuratu daiteke posta elektronikoko aplikazioetan edo
jario-irakurle bezala funtzionatzen duten aplikazioetan edo web orrietan. Ez da
beharrezkoa web nabigatzailea ireki eta webgune guztiak banaka bisitatzea,
harpidetuz gero informazio berria guregana etorriko da jario irakurleen bidez.

Baina garrantzitsuena informazioaren tratamendu honek sortu duen balio-kate
berria da. Bloglines, Alesti, Netvibes, Feedly, My Yahoo, Newsgator, Bitty
Browser, Feedster, Plazoo, Feedness, Retronimo, YourFeeds, Amazon, AllConsuming,
NewsIsFree, sindic8, Blogdigger eta beste ugari dira informazioaren erabilpen
eta banaketarako metodo berriak aztertzen ari diren enpresak.



https://eu.wikipedia.org/wiki/Sudeteak

Sudeteak (alemanez, Sudeten, txekiera eta polonieraz, Sudety) Bohemia eta
Silesia eskualdeen arteko mendikatea da. Gailurrik garaiena Sněžka mendia da
(1.602 metro), Txekiar Errepublika eta Poloniaren arteko mugan.

Baso ustiakuntza, nekazaritza, meagintza eta oihalgintza dira ekonomia
jarduerak, beirazko eta portzelanazko lanekin batera. Txekiako printzeek XII.
eta XIV. mendeetan eskulangileak eta meagizonak ekarri zituzten Alemaniatik eta
han kokarazi. Harrezkero, txekiarren eta alemaniarren arteko gatazkak ugari izan
dira Bohemiako historian.

Sudeetako alemaniarrak deitu izan dira Bohemiako, Moraviako eta Silesiako
alemaniarrak, sudete deituak. Hitler-ek aginpidea (1933) eskuratuz gero, bertako
germaniarrek autonomia lortu zuten eta, Konrad Heinlein buru zutela, 1938an
beren lurraldea Alemaniaren mende gera zedin eskatu zuten. Urte hartako
irailaren 29an, Munich-en Alemaniak, Italiak, Britainia Handiak eta Frantziak
sinaturiko itunek gatazka ekarri zuten eta lurralde hura Alemaniaren mende
geratu zen. 1945ean Potsdam-go itunen arabera, lurralde horiek Txekoslovakiari
itzuli zitzaizkion eta sudeteak egotzi zituzten handik (1938an 3.200.000 ziren
eta 160.000 bakarrik 1946an).

Izena Sudeti Montes latinizaziotik datorkio; eskolastikoen garaian Ptolomeok
bere Geographia lanean erabili zuen Soudeta Ore terminoaren latinizazioa zen eta
Gabreta basoaren iparraldean kokatzen zituen. Etimologia ez da argia eta,
batzuen ustez su- indoeropar aurrizkitik etor daitekeen bitartean eta basurde
mendia esan nahian, bada latinezko sudis hitzatik eratorria dela dioena ere,
arantza esanahiarekin, inguruaren orografiari aipamen eginez, agian.

Sudeteak izendapena Bohemia eta Moravian mendikateen inguruan bizi den
aleman-hiztunen biztanleria izendatzeko ere erabiltzen da: Bigarren Mundu Gerra
hasi aurretik, bertako biztanleriaren %30 ziren. Garai hartan, eremu horri,
alemanez, Sudetenland deitzen zitzaion.

Hiririk garrantzitsuenak hauek dira: Liberec eta Jsblonec nad Nisou Txekiar
Errepublikan eta Waldenberg Polonian. Eskualdean burdinazko, berunezko, zinkezko
eta harrikatzezko aztarnategiak existitzen dira.

1919an, aleman hiztunez osatutako biztanleriak Alemaniara elkar zedin eskatu
zuen alferrik, Txekoslovakia estatu sortu berriaren zati bilakatu baitzen.
Horren ondorioz, herritar batzuek Sudeteetako Alemaniar Alderdia sortu zuten:
gerora, alderdiak Hitler eta nazien babes interesatua izan zuen.

Antzinako Bohemia erresumaren mugetan kokatzen zen eta Moravia ere barne hartzen
zuen, Silesia ere Germaniako Erromatar Inperio Santuaren parte izango zelarik.
Premysl txekiar dinastia erori zenean, Luxemburgoko etxeak agindu zuen han,
Jogaliaek gero eta Habsburgotarren azkenean. XIII. mendez geroztik, alemaniarrak
bizi ziren han, Bohemiako erregeek horrela gonbidatuta. Habsburgotarrekin,
lurraldea erresumaren barnean geratu zen eta horrela mantendu zen XIX. mendeko
nazionalismoak piztu arte, txekiar eta alemaniarren arteko lehenengo ika-mikak
ezin isildu.

Lehen Mundu Gerraren eta Austria-Hungariako Inperioa desegitearen ondoren,
Txekoslovakia independentea aldarrikatu zen, Bohemiako erreinu zaharra sartuz.
Hala ere, Reichstagen Moraviako, Bohemiako eta Silesiako diputatu alemaniarrek
atxikimenduari uko egin zioten Woodrow Wilson lehendakari estatubatuarraren
Hamalau Puntuak argudiatuz eta aleman hiztunen lurraldeen bat-egitea aldarrikatu
zuten, garai hartan Weimarko Errepublikari atxikitzeko ametsetan zebilen
Austriako Errepublika berriari. 4 lurraldetan banatu zuten hura:

Alemaniako beste gutxiengo batzuk Austriako aleman hiztunekin elkartzen
ahalegindu ziren Moravian, Brnon, Jihlavan eta Olomoucen, baina ez zuten lortu.

Parisko Bake Biltzarreko batzorde iparramerikarrak gero ahaztuak izango ziren
gomendio sail bat egin zuen Txekiak alemanieraz hitz egiten zutenen lurraldeen
inguruan eskatzen zuena aztertuz. Injustizia hura larritu egin zen 1919ko
martxoaren 3an, txekiar armadak tiro egin zienean alemaniarzaleei eta garbi
geratu zen Txekoslovakiaren aspirazioak arriskutsuak zirela, batez ere,
alemaniar hiztun hauek Alemanian eta Austrian zuten milioikia lagunak kontuan
hartuta. Esan bezala, gomendio hauek baztertuak izan ziren eta Txekoslovakiak
Sudeteak bere lurraldean sartzea eskatu zuen eta, 1919an, eskari hau
Saint-Germaingo Itunean berretsita geratu zen.

Txekiar eta alemaniar hiztunen arteko ika-mikek 20. urteetan iraun zuten eta
30eko hamarkadan larritu ziren. Krisi ekonomikoak gogor astindu zuen enpresa
esportatzaileen mende zegoen Sudeteen ingurua; papera, jostailuak, beira...
txekiarren ekoizpenaren %60a Sudeetan burutzen zen eta %78a esportatzeko zen.
Geldiunearekin, langabezia zabaldu zen eta biztanleen haserrea ere bai.

1938ko irailaren 26an, Hitlerrek Txekoslovakiari ultimatum bat aurkeztu zion eta
Municheko Biltzarra izenekoan haren ikuspuntua nagusitu zen: gauzak horrela,
eskualde horretako aleman hiztunei erreferenduma eskaini zien. Alemaniar
okupazioa 1938ko urriaren 1an hasi zen: europar potentziek hori saihesteko ez
zuten ezer egin. 30.000 bat km² kendu zizkion Alemaniak Txekoslovakiari eta
txekiar biztanleria lurraldetik bota egin zuten. 1939ko martxoaren 15ean,
okupazioa erabat osatu zen eta, Alemania Bohemia txekiar eskualdearen jabe ere
egin zen, hots, Bohemia-Moravia protektoratu izeneko txotxongilo estatuarena.
Txekoslovakia osoaz jabetu zen.

1945ean, behin Bigarren Mundu Gerra amaitu eta Alemaniak kapitulatu eta gero,
Sudeteetako aleman hiztunak eskualde haietatik kanporatuak izan ziren eta, haien
ordez, txekiar eta eslovakiarrez birpopulatu zen.

Txekiar legediak nazien aurkako afiliazioa frogatzen zuten aleman hiztunak
babesteko aukera azpimarratzen zuen, baina Alemaniaren aurkako gorroto izugarria
zegoen eta ez ziren kasu gehienak errespetatu, 244.000 alemaniar besterik ez
zirelarik geratu (Horietatik 100.000 bat Mendebaldeko Alemaniara emigratu
zuten). 1945ean atzerriratu zituztenak 500.000 bat izan ziren eta abusu eta
bortxakeria ugari jasan beharrean izan ziren. 24.000 bat heriotza izan zen alde
egin beharrari lotuta eta, frogatu ez baziren ere, 62.000 desagertutakoen
denuntzia jaso ziren.

Sudeteetan bizi ziren alemaniarren jabetzaren gehiengoa konfiskatu zitzaien
gerraren kalteordain bezala. 1946an, 2.234.544 pertsona deportatu zituzten
Alemaniara, 2/3 amerikarren sektorera eta 1/3 sobietarrenera. Alemanez gain,
familia mistoak ere baziren haien artean. Lurraldean, txekiarrak jarri ziren
bizitzen eta baita beste gutxiengo batzuk ere: eslovakiarrak, Voliniako
txekiarrak, ijitoak eta hungariarrak (azken hauek behartu egin zituzten, baina,
geroago, haien jaioterrietara alde egin zuten). Biztanleriarik gabeko guneak ere
geratu ziren eta hantxe geratu zen alemaniar gutxiengoa. 2001ean, alemaniar
etniako 40.000 pertsona besterik ez zen zentsatu Txekiar Errepublikan.

Gaur egun, Sudeteak txekiar lurraldean sartuta daude eta Alemaniak ere
errekonozitzen du hori. Hala ere, 1945az geroztik, Sudeteetako biztanle izan
ziren haien oinordekoek ez diote kalteordainak erreklamatzeari utzi, lurralde
haietatik bidali zituztelako.



https://eu.wikipedia.org/wiki/Selinonte

Selinonte (antzinako grezieraz: Σελινοῦς; latinez: Selinus) antzinako Greziako
hiria izan zen, Siziliako ipar-mendebaleko kostaldean zegoena. K. a. 629. urtean
Megara Hibleako biztanleek sortu zuten, eta urte askotan oso hiri oparoa izan
zen. Feniziarren aurka borrokatu zen, baina K. a. 409. urtean kartagotarrek
suntsitu zuten. Hermokratesek berreraiki bazuen ere, K. a. 250. urtean
kartagotarrek berriz suntsitu zuten. K. a. VI. mendetik aurrera zazpi tenplu
eraiki zituzten hirian eta hiriko ondoko muinoetan. Apolori eraikitakoa Greziako
arkitekturaren obra gorenen artean dago (113,34 m. luze eta 54,05 m. zabal).
Hiria Belize eta Modionen ibaietako haranen artean kokatuta dago. Gaur egun
comune Castelvetranori dagokio. Inguruko barrutiak dira Triscina di Selinunte
mendebaldean eta Marinella di Selinunten ekialdean. Akropoliko leku
arkeologikoak bost tenplu ditu. Bost horietatik, bakarrik Hera Tenplua, “E”
izenekoa zaharberitu da. Hiriak, goreneko momentuan, 30.000 biztanle izan
zituen, esklabuak izan ezik. Orokorrean uste da, leku arkeologikoa, -haren
gotorleku eta antzinako doriar estiloko tenpluen aztarnekin- Italiako eta
Europako handiena dela.

Selinonte izan zen Siziliako greziar kolonien garrantzitsuenetariko bat, irlaren
hego-mendebaldeko kostan kokaturik, izen bereko ibaiaren bokalean eta Hipsas
ibaiaren 6,5 Km.tara (egungo Belize). Tuzididesen arabera, Megara Hibleako
kolonoek fundatu zuten K. a. 628an, Pamilok gidaturik, Megara Hiblearen
fundazioaren 100 urte eta gero, Greziako Megara hiriko kolonen laguntzaz.
Greziako Megara, Megara Hiblearen jatorrizko metropolia zen. Hala ere, Diodoro
Sikulok uste zuen K. a. 650ean fundatu zela, eta Hieronimo Kardiakoak K. a.
654an. Litekeena da Tuzididesek emandako data seguruena izatea. Hiriari
badatorkio izena tokiko landare batetik, selinon (σελινον) edo apio, hiriko
txanpoietan agertzen dena. Garai hartan, mendebaldeko greziar koloniarik
urrutiena zen eta horregatik laster jarri zen harremanetan Siziliako feniziar
koloniekin eta jatorrizko biztanleekin, irlaren mendebaldean eta
ipar-mendebaldean bizi zirenak. Ageri denez, ez zuten gatazkarik izan
feniziarrekin, baina K. a. 580 urtean, hiriak gerra izan zuen Segestako
populazio elimiarrekin. Azken honek garaipena lortu zuen Rodasko eta Knidoko
emigranteen laguntzari esker, zeinek, beranduago, Lipari fundatu baitzuten.
Segestaren kontrako gerrek denbora luze iraun zuten. Mazaros ibaia (20 km.
mendebaldera) Segesta eta Selinonteren arteko muga zen. Azken honek
merkataritza-gune nagusi bat zuen bokalean. Beste aldetik, Halikos ibaiaraino
(gaurko Platani) hedatzen zen. Honen bokalean, Selinonteko kolonoek Heraklea
Minoa fundatu zuten. Barneko historiari buruz ezer gutxi dakigu. Hasieran
oligarkek gobernatzen zuten, geroago tiranoek. K. a. 510ean, Pitagoras tiranoa
boterean zegoelarik, Espartako Eurileontek, Dorieoren laguntzarekin,
Selinontetik bota zuen, baina laster herriko matxinada batek hil zuen
espartiarra. Selinontarrek kartagotarrak lagundu zituzten Hamilkarren
espedizioan (K. a. 480an); are gehiago, afrikarrei agindu zioten gudaroste bat
bidaliko zietela, baina hau berandu heldu zen, Hamilkar garaitua izan ondoren
Himerako batailan. K. a. 466an, hiria berriro aipatzen da sirakusarrak
laguntzean Trasibulo boteretik kentzeko. Diodorok hitz egiten zuenean K. a.
454ean segestarrek Lilibeatarrekin (egungo Marsala) gerran zihardutela,
selinontarrak aipatu nahi zituen.

K. a. V. mendean, Selinonte oparoa izan zen. Haren hiritarrak altxor bat eraiki
zuten Olinpian eta Tuzididesek zioen K. a. 416ko Atenastarren espedizioa baina
lehenago, hiri horren ondasunak ugariak zirela bai norberarenak bai tenpluenak.
Diodoro Sikuloren ustez, kartagotar inbasioa baino lehen, hiriak lasaitasunezko
denboraldiaz gozatzen zuen eta biztanleria handia zen. Selinonteren harresiek
100 Ha.k inguratzen zituzten. Biztanleriari dagokionez, aipatutako mendean,
14.000-19.000 artekoa zen.

K. a. 416an, Selinonte eta Segestaren arteko gatazkek, atenastarren Siziliako
espedizioa ahalbideratu zuten. Selinontarrek Sirakusari laguntza eskatu ondoren,
gai izan ziren lehorrez eta itsasoz Segesta blokeatzeaz. Gauzak horrela,
segestarrek atenastarrak deitu zituzten. Atenasek berehalako laguntza eman ez
bazuen ere, Segestari buruz ez dira gatazka gehiago ezagutzen. Atenastarren
espedizioa, K. a. 415ean, heldu zen Siziliara. Tuzididesen arabera, Nizias
jeneralak nahi zuen espedizioa Selinontera abiatzea bertako populazioa,
baldintza bigunetan, errenditu arazteko. Hala ere, aholku hau bete beharrean,
espedizioa Sirakusara abiatu zen. Horrexegatik, Selinontek garrantzi eskasa izan
zuen hurrengo operazioetan, baina noizean behin aipatzen da Sirakusari tropak
emanez. Peloponesoko tropak (Gilipo laguntzeko bidalitakoak) Selinonten
lehorreratu ziren K. a. 413an. Gudaroste hau, lehenbiziz, ekaitz batek Afrikako
kostara bidali zuen. Selinonten, armada bat osatu zuten bertako biztanleekin,
Gela, Himera eta sikulo hiriekin eta Sirakusa laguntzera abiatu ziren.

Peloponesoko gudariak gaindituak izan ondoren, Segesta selinontarren eskuetan
geratu zen. Haiek lehian zegoen eskualdea galdu zuten, baina selinontarrak ase
ez zeudenez, erasoekin jarraitu zuten. Orduan, Segestak ez zuen beste bide bat
kartagotarren laguntza eskatzea baino. Nahiz eta hasieran Kartago dudan egon,
azkenean armada bat bidali zuen eta segestarrekin batera Selinonte menperatu
zuten. Kartagotarrek, K. a. 409 urteko udaberrian, Hannibal Magok zuzendutako
100.000 soldadu bidali zituzten (Hamilkar Barkaren biloba) Himeran hil zena.
Gudarostea Lilibean lehorreratu eta Selinontera abiatu zen. Selinontarrek ez
zutenez hainbesteko etsai itxaron, ez zeuden prest haiei aurre egiteko. Honetaz
gain, hiriko gotorlelua konpondu gabe zegoen zenbait tokitan eta jakin bazekiten
Sirakusak, Agrigentok eta Gelak agindutako indarrak ez zirela garaiz helduko.
Beraz, selinontarrak Kartagoren aurrean bakarrik egonda, afrikarrek harresiak
apurtu ondoren, etxeak adorez defendatu zituzten. Etsaien kopurua
defendatzailearena baino askoz handiagoa zenez, hiriko defentsa alperrikakoa
izan zen. Hamar eguneko setioa eta gero, kartagotarrek hiria hartu eta
defendatzaileak hil zituzten. Zenbait iturriren arabera, Selinonteko 16.000
biztanle hil zituzten, 5.000 preso hartu eta 2.600ek, Enpedionek gidatuta,
Agrigentora alde egin zuten. Han, harresien barruan, Hermokrates Sirakusakoak
iheslarien kopuru bat onartu zituen. Laster, Hanibalek Selinonteko harresiak
birrindu zituen, baina biztanleei itzultzeko baimena eman zien, beti ere
Kartagoren menpeko gisa. Biztanle askok onartu zuten eskaintza, zeina K. a.
405ean berretsi baitzen kartagotarren eta Dionisio Sirakusakoaren arteko
itunean. Edozein modutan, hiriak ez zuen antzineko boterea berreskutaru eta
ekialdeko muga Halikos ibaian finkatu zen. K. a. 397an, Kartagoren aurkako
gerran, Selinonte Dionisio I.aren aldean egon zen, baina K. a. 383ko bake
itunaren ondoren, hiria eta haren lurraldea Kartagoren eskuetara itzuli zen.
Dionisiok, hil baino lehen, Selinonte indarrez berreskuratu zuen. Hala ere,
Sirakusak ezin zuen luzaroan kontrolatu eta kartagotarrengana itzuli zen.
Halikos ibaia kartagotarren ekialdeko muga izan zen nahiz eta zenbait eten
gertatu. Muga hau berriro finkatu zen K. a. 314an Agatoklesekin sinatutako
akordiotan. Itun horrek adierazten zuen, lehen legez, Selinonte, Heraklea eta
Himera Kartagoren menpekoak zirela. Pirrok Siziliara egindako espedizioan, K. a.
276an, selinontarrak Epiroko erregearen alde kokatu ziren Heraklea kontrolatu
ondoren.

Lehenengo Gerra Punikoan, kartagotarrek Selinonte menperatu zuten eta lurralde
haietan kartagotar eta erromatarren arteko etengabeko batailak gertatu ziren.
Gerra amaitzear zegoela eta Kartagok atzera egiten zuenean, ahaleginak zentratu
ziren soilik defendagarrien ziren gotorlekuetan. Azkenean, Selinonteko
biztanleak Lilibeora lekualdatu ziren eta hiria suntsitu zen. Dirudienez, ez zen
inoiz berreraiki. Plinio Zaharrak aipatzen du garai hartan existitzen balitz
bezala, baina Estrabonek desagertutakoen artean sailkatu zuen hiria. Ptolomeok
Selinus ibaia aipatu zuen baina hiria ez. Erromatar garaian, Thermae Selinuntiae
ezagunak ziren (egungo Sciacca). Izena antzinako hiritik eratorri zen eta, ageri
denez, jendea sarri joaten zen Selinontetik 30 km.tara bazeuden ere. Gaur ere,
ur sufretsuak medikuntzan erabiltzen dira eta, Siziliako iturri termal gehienak
moduan, San Calogerori sagaratuta daude. Azken aldian, Aqua Labodes edo Larodes
deitu ziren Ibilbideetan eta Tabula Peutingerianan agertzen den moduan.

Hiria itsasoaren ondoan dago, bi ibairen artean: mendebaldean Modione (antzinako
Selinus) eta ekialdean Cottone. Hiria bi muinoren gainean zegoen mendi-lepo
batekin konektaturik. Hegoaldeko hiriko zatian, itsasoaren ondoan, akropolia
dago bi kale perpendikularrekin. Hor zenbait tenplu daude (A, B, C, D, O, R eta
Y). Iparraldean, hiria plano hipodamiko baten arabera egin zen, nekropoli eta
akropolien garaikidea (Galera-Bagliazzo eta Manuzza). Beste aztarna garrantzitsu
batzuk ibaien arteko muinoetan agertu dira. Ekialdean, (E, F, G) tenpluak daude
eta nekropoli bat (Buffa) gaurko Marinella hiriaren aldean. Mendebaldean,
Selinonteko aztarnarik zaharrenak agertzen dira, hots, Demeter Maloforos
santutegia, non botozko irudiak agertu baitziren. Honen iparraldean, beste
tenplu bat zegoen, eta nekropoli arkaikoa (Pipio, Manicalunga, Timpone Nero).
Hiriko bi portuak bi ibaien bokaletan zeuden. Hegoaldean, Hera santutegia.
Teoria baten arabera, tenplu kopuru handia erlazionatuta dago selinontarrek
greziar polisaren izaera berrestu nahi zutelako, beste kulturaren lurrualdeaz
inguratuta zeuden eta.

Selinonteko akropolia mendixka batean kokatuta, Modione (antzinako Selinon) eta
Cottone ibaien artean. Hor hiriko portua dago. Aurrean, “A” eta ”O” tenpluak,
eta hauen ostean, “C” tenpluaren zutabe-lerro bat. Akropolia, ekialdean,
kareharrizko harresi sendo batez osatuta dago; hegoaldea amildegi batek babesten
du itsasoko erasoetatik eta iparraldea estuago da (140 metro baino ez).
Oinplanoa trapezoidea da eta iparraldera hedatzen da terrazetan, mailakatutako
harresi batekin (11 metroko garaiera) eta beste harresi batez inguraturik (behin
eta berriz zaharberrituta eta aldatuta). Kanpoaldea harlanduzko blokeak dira,
baina barnealdea harlangaitz-hormekin. Harresiak bost dorre eta lau ate zituen.
Iparraldea beste harresi batekin eta zenbait dorrez indartu zen K. a. IV.
mendetik. Akropoliaren sarreran, Polux dorrea eraiki zen (XVI. mendean berbereen
erasoetatik defendatzeko) antzinako itsasargiaren hondarren gainean. Hiriko
planoa bi errepide perpendikular nagusik (9 metroko zabalera) lau karratutan
banatzen dute. Ipar-hegoaldeko kaleak 425 metro ditu eta eki-mendebaldekoak,
berriz, 338. Beste kale batzuk (5 metroko zabalerakoak) 32 metrotik 32 metrora
ebakitzen dituzte. Urbanizazio sistema horrek K. a. V. mendetik dator, hau da,
Kartagoko alditik. Aldare kopurua eta santutegi txikiak koloniaren lehen
urteetan eraiki ziren, baina 50 urte beranduago, tenplu handiagoak eta
iraunkorrak egin ziren. Hauetariko lehena, Megaron izenekoa, “B” eta “C”
tenpluen artean kokatu zen. “O” tenpluaren aurrean, kartagotarren sakrifiziozko
eremu bat dago, K. a. 409 konkistaren ondoren egin zena. Horko eraikinak gelez
osatuta zeuden, aglutinatzailerik gabeko harriekin egindakoak. Geletan, ontziak
errautsekin eta anfora kartagotarrak (torpedo itxurakoak) aurkitu dira.
Akropoliaren gainean, hainbat tenplu doriar aurkitu dira.

Hauetariko aztarna gutxi geratzen dira, besterik basamentua eta aldarea, K. a.
490 eta 460 artean eraiki zena. Biek egitura berdina dute, “E” tenpluaren
antzekoa, ekialdeko muinokoa. Peristiloak 16,2 metroko luzera du eta 40,2
zabalera, 6 x 14 zutabe (6,23 metro garai). Barrualdean pronaos in antis bat
dago, naos bat adyton batekin eta opistodomos in antis bat, naosetik aldenduta.
Naosak pronaosa baino maila bat altuagoa du eta adytonak beste maila bat
gehiago. “A” tenpluaren pronaos eta naosen artean, bi eskailera kiribilek
galeriara edo goiko solairura zuzentzen zuten. “A” tenpluaren pronaosen
zoladurak mosaiko bat du, non ikus daitezkeen Tanit feniziar jainkosaren irudi
sinbolikoak, kaduzeo bat, Eguzkia, koroa bat eta zezen baten burua. Horrek
guztiak adierazten du eremua berrerabili zela puniko aldian etxeko- edo
leku-erlijioso moduan.

“O” tenplua Poseidon edo Atenari sagaratuta zegoen. “A” tenplua, berriz,
Dioskurei edo Apolori. “A” tenplutik 34 metro ekialdera tokiaren sarrera
monumentalaren aztarnak daude, propileo-formakoa dena. Oinplanoak “T” itxura du,
13 x 5,6 metroko laukizuzen batean eginda, 5 x 12 zutabezko peristilo batekin
eta beste laukizuzen bat 6,78 x 7,25 metrokoa. Aurreko tenpluen iparraldera,
ekialde-mendebalde errepidearen zehar, badago beste gune sagaratu bat. “C”
tenpluaren hegoaldera 17,65 x 5,5 metroko santutegi bat zegoen, K. a. 580-570
artean egindakoa, megaroi-formakoa, baliteke botozko eskaintzak edukitzea.
Pronaos ez zuenez, ekialdean kokaturiko sarreratik zuzenean sartzen zen naosean
(horren erdigunean bi oinarri daude bi egur-zutabetarako, teilatuari eusten
ziotenak). Atzealdean bazegoen adyton laukizuzen bat, zeinen zabaleraren heren
bat beranduago gehitu baitzen. Santutegia, beharbada, Demeter Tesmoforosi
eskainita zegoen. Santutegiaren eskumara, nahiz eta egoera txarrean, “B” tenplu
helenistikoa dago, (8,4 x 4,6 metrokoa). Atari prostilora heltzen da bost
zutabeko eskailera batetik. Ondoren, pronaos eta naos bat dago. Iztukuzko
aztarna polikromatuak oraindik ikus zitezkeen K. o. 1824an. Beharbada, K. a.
250ean eraiki zen, hiria bertan behera uzterakoan. Tenplu hau Selinonte suspertu
zeneko lekuko bakarra da, hiria K. a. 409an suntsituta izan ondoren. Honen
helburua iluna da; antzinean uste zen Enpedoklesen heroona zela, Selinonteko
zingiren ongilea, baina eraikinaren urtea kontuan hartuz, teoria hau funtsa
gabekoa da. Gaur egun, gehien hedatutako ideia da oso helenizatutako kartagotar
tenplu bat zela, beharbada Demeter edo Asklepios-Eshmunen ohorez.

Inguru honetako zaharrena da, K. a. 550 urtekoa. K. o. 1925-27 urteen bitartean,
iparraldeko 14 zutabe eta taulamenduaren zati bat altxatu ziren. Peristilo bat
zuen (24 x 63,7 metrokoa) 6 x 17 zubatekoa (8,62 metroko garaiera). Sarrerera
heltzeko zortzi maila igo behar dira. Horrek baditu atari bat, zutabezko
bigarren lerro batekin eta pronaos bat. Honen atzean naos eta adytona dago,
egitura bakuna eta estukoak (ezaugarri arkaikoa). Oinplanoa ekialdeko muinoan
dagoen “F” tenpluaren berdintsua da. Anitz elementuk adierazten dute egin den
esperimentazioa eta dauden diferentziak doriar tenpluen eredutik: zutabeak
baxuak eta sendoak dira (zenbaitetan harri berekoak), ez dute entasirik, arteken
kopuruan aldeak daude, zutabeen artekoa ez da berdina, izkinetako zutabeen
diametroa besteena baino handiagoa da, e.a. Tenpluan honako aztarna hauek
aurkitu dira: erlaitzaren zenbait polikromatutako zatiak; frontoian kareharrian
egindako 2,5 metroko gorgona baten burua; hiru metopa non azaltzen den Perseo
Gorgona hiltzen, eta Apoloren koadrigaren aurrealdeko bista bat. Hauek guztiak
Palermoko museoan daude. Aurkitu diren zigiluen kopuruaren arabera, litekeena da
“C” tenplua artxibategi bat izatea eta eta epigrafiaren ebidentziek adierazten
dutenez, Apolori edo Heraklesi sagaratuta zegoela. Tenplu honen parte bat 1926an
berreraiki zen.

“C” tenpluaren ekialdera laukizuzenezko aldare bat dago (20,4 x 8 metrokoa) eta
honen oinarriak eta zenbait maila ere. Honen ostean, agora helenistiko baten
tokia nabaritzen da. Urrunago, atari doriar batek (57 metro luze eta 2,8 sakon)
terraza baten eta etxeen aztarnak inguratzen ditu. Hemendik akropoliaren
harresia ikusgai dago.

Tenplu hau K. a. 540 urtean eraiki zen. Haren mendebaldeko aldea ipar-hegoaldeko
kalera begira dago. Peristiloak 24 x 56 metro ditu eta 6 x 13 zutabe (7,51
metroko garaiera). Hor pronaos in antis bat dago eta luzaturiko naos bat, adyton
batean bukatzen duena. Hobeto jarraitzen ditu orden klasikoen arauak “C”
tenpluak baino (zutabeak zenbait inklinazio dute, lirainagoak, eta entasi dute,
bi distilo pronaos in antisek atariari eusten diote), baina badu zenbait
ezaugarri arkaiko, hala nola, irregulartasuna zutabeen arteko aldean,
zutabeetako diametroan eta zutabeen arteken kopuru ezberdina. “C” Tenpluan
bezala, peristilo eta naosen zoruan zulo karratu eta zirkular batzuk daude nahiz
eta zertarako balio zuten ez jakin. “D” Tenplua, ebidentzia epigrafikoen
arabera, Atenari edo Afroditari sagaratuta zegoen. Kanpoko aldare handiak
tenpluko ardatza jarraitu beharrean, zeharka kokaturik dago, hego-mendebaldeko
izkinaren ondoan. Honek adierazten du beste tenplu bat leku berean zegoela baina
beste ardatz batekin.

“D” Tenpluaren ekialdean, aldare txiki bat aurki dezakegu antzinako santutegi
bateko basamentuaren aurrean, hau da, “Y” Tenplua, edo “Metopa Txikien Tenplua”
izenekoa ere. Berreskuraturiko metopek 84 zentimetroko garaiera dute, data K. a.
570 urtekoa izanik. Hauetan honako irudi hauek agertzen dira: profilezko eta
makurturiko esfinge bat, Delfosko Triada (Leto, Apolo eta Artemisa) aurrealdeko
zurruntasunez, eta Europaren bahiketa. Beste bi metopak, K. a. 560 urtekoak,
birziklatu ziren Hermokratesen harresia eraikitzean. Hauek Demeter eta Koreren
koadriga erakusten dute (Helios, Selene edo Apolo agian?) eta eleusiar
misterioak, non emakumeek zereal-buruak baitzeramatzaten (Demeter, Kore eta
Hekate?, Moirak?). Hauek guztiak Palermoko Museo Arkeologikoan daude.

“C” eta “D” tenpluen artean, K. o. V. mendeko herri bizantziar baten aztarnak
daude, birziklatutako harriekin eraikita. Lurrikara batek “C” tenpluaren
zutabeak etxeen gainean bota zituen. Horrek azaltzen du Selinonteko tenpluen
erorketa Erdi Aroan gertatu zela. Akropoliaren iparraldean bi auzo zeuden (bata
mendebaldean eta bestea ipar-hegoaldeko kale nagusiaren ekialdera).
Hermokratesek K. a. 409 urtearen ostean berreraiki zituen. Etxeak xumeak dira,
birziklatutako materialekin egindakoak. Hauetariko batzuk grabatutako gurutzeak
dituzte, kristauek erabileraren seinale.

Iparralderago, bizileku garrantzitsuenen baino lehenago, izugarrizko gotorlekuak
daude, akropoliaren defentsarako. Paraleloki galeria luze bat zegoen (hasieran
estalita) hainbat gangazko pasarterekin eta lubaki sakon batekin, zubi baten
bidez gurutzatzen zena. Sistema honek bazituen mendebaldean, iparraldean eta
ekialdean hiru dorre erdizirkularrak. Ipar-dorrearen kanpoaldean
eki-mendebaldeko lubakien sarrerak daude, igarobideekin bi harresietan. Bakarrik
gotorlekuaren zati txiki bat antzinako hiriari dagokio, Hermokratesek berreraiki
zituenak eta beste zaharberritze batzuk IV. eta III. mendean egin zirenak.
Arkitekturazko elementu batzuk birziklatzeak adierazten du zenbait tenplu bertan
behera utzi zirela K. a. 409an.

Akropoliaren iparraldean Manuzza mendixkan, gaurko kaleak profilatzen du zonalde
bat trapezoide formakoa non antzinako agora kokatuta baitzegoen. Urbanizazioa
plano hipodamikoaren arabera eginda zegoen (aireko argazkiaren bidez
berreginda), eta akropoliaren orientazioa ezberdin samarra zen, insulae luzeekin
(190 x 32 metrokoak), ipar-hego orientaturik. Agian, hor kokatuko zen antzinako
agora, defentsarako harresi batez inguratuta. Inguru horretan ez dira indusketa
sistematikorik egin baina zunda batzuk erakutsi dute tokia populatuta zegoela
Selinonteko fundaziotik (K. a. VII. mendetik eta gero hiria ez zen hedatu),
baina honen hondamendiaren ondoren, K. a 409an, hiriko zati hau ez zen
birpopulatu. Hermokratesek ekarritako errefuxiatuak, bakarrik akropolian kokatu
ziren defendagarriagoa zelako. K. o. 1985ean, toba egitura bat aurkitu zen
muinoan, baliteke K. a, V. mendeko eraikin publiko bat izatea. Iparralderago,
bizilekuen harago, bi nekropoli daude: Manuzza erta beste zaharrago bat (K. a.
VII. edo VI. mendekoa) Galera-Gagliazzon.

Ekialdeko Mendixkan hiru tenplu daude. Nahiz eta leku berean eta ipar-hego
ardatzean egon, badirudi toki sakratu ezberdinak (temenos) zirela “E” eta “F”
tenpluen artean horma bat zegoelako. Gune-sakratu honek antza handia du Megarako
akropoliaren mendebaldeko maldekin, hots, Selinonteren metropoliarekin. Hau
ikusita, errazago da tenplu bakoitzeko kultoa jakitea.

“E” Tenplua, hiruetatik berriena, K. a. 460-450ean eginda, akropoliaren “A” eta
“O” tenpluen oso antzekoa. Gaurko egoera anastilosis (eraikin baten
zaharberritzea jatorrizko materialak erabiliz) eztabaidatsu baten ondorioa da,
1956-1959 artean gauzatu zena. Peristiloak (25,33 x 67,82 metrokoa, 6 x 15
zutabeduna eta 10,19 metroko garaiera) estaltzen zuen estukoaren aztarnak,
oraindik zenbait partetan daude. Tenplu honetan sartzeko eskailerak daude:
ekialdean hamar maila ditu, pronaos in antisen ondoren, beste sei maila daude
naosera heltzeko eta, azkenean, beste sei gehiago aditoneraino, naosaren atzean.
Aditonaren atzean, horma batez aldenduta, opistodomos in antis bat dago. Friso
doriar baten, naosen hormen gainean, metopetan gizakiak irudikatuta daude.
Buruak eta emakumeen parte biluziak Parosko marmolez eginda daude eta
gainontzekoa, tokiko harriz. Lau metopek irauten dute: Herakles Antiope amazona
hiltzen; Hera eta Zeusen ezkontza; Akteon, Artemisen ehiza-txakurrek urraturik;
Atena Entzelado erraldoia hiltzen eta beste zati bat, agian, Apolo eta Dafne
irudikatuz. Hauek guztiak Palermoko Museo Arkeologikoan daude. Tenplu horretan
egindako indusketen arabera, bazeuden beste eraikin sakratu batzuk, hauetariko
bat K. a. 510ean suntsitu zen. “E” tenplua Heraren ohorrez eraiki zen inskripzio
batek adierazten duen moduan. Hala ere, beste ikertzaileen ustez, Afroditari
sagaratuta zegoen.

“F” Tenplua hiruetatik zaharrena eta txikiena da. K. a. 550-540ean eraiki zen,
“C” Tenpluaren eredua jarraituz. Tenplu guztietatik arpilatuena izan da. Horren
peristiloa (24,43 x 61,83, 6 x 14 zutabeduna eta 9,11 metroko garaiera). Honek
zutabeen arteko espazioan harrizko pantailak ditu (4,7 metrokoak). Hauetan
gezurrezko ateak, pilastrak eta arkitrabeekin pintatuta daude. Benetazko sarrera
ekialdearen gibelean zegoen. Pantailen helburua ez dago oso argi, bakarrak
greziar tenpluen artean baitziren. Batzuen ustez, botozko opariak babesteko egin
ziren edo zenbait erritu ez-iniziatuen bistatik ekiditzeko (Dionisozko
misterioak). Barrualdean, atari bat dago beste zutabe-lerro batekin, eta
pronaos, naos eta aditon bat ere, zeinen egitura luze eta estuak ezaugarri
arkaikoa adierazten duen. Ekialdean, bi metopa arkaikoak (K. a. 500 urtekoak)
1823ko indusketetan aurkitu ziren. Hauetan Atena eta Dioniso agertzen dira, bi
erraldoiak hiltzen zituztenean. Gaur egun zainduta daude Antonio Salinas
Eskualdeko Museo Arkeologikoan. Adituen arabera, “F” Tenplua Atena edo Dionisori
sagaratuta zegoen, kasu honetan peristasia itxita zegoelako.

“G” Tenplua Selinonteko handiena zen (113,34 x 54,05 m. eta 30 metroko garaiera)

eta greziar munduko handienen artean zegoen. Tenplu hau, K. a. 530-409 artean
eraiki zena (epe luze hau estiloen aldaketetan adierazita dago: ekialdea
arkaikoa den bitartean, mendebaldekoa klasikoa da), bukatu gabea da, arteken
falta agerian geratzen den moduan, eta tamaina bereko zutabeen danborrak hamar
kilometro haratago Cave di Cusan, oraindik erauzketaren prozesuan.
Hondamendiaren artean, posible da 8 x 17 zutabeko peristilo bat igartzea (16,27
metroko garaiera eta 3,41 diametrokoak). Hauetariko batzuk bakarrik zutik daude
1832an berreraiki zirelako, Sizilian “lu fusu di la vecchia” ([zutabe]
zaharraren tokia) izenarekin ezagutzen da. Barnealdean, pronaos prostilo bat
dago (lau zutabetakoa), bi hormerekin in antis, beste horrenbeste pilastretan
bukatzen dutenak, eta hiru ate naosera sartzeko. Naosa, tamaina handikoa, hiru
nabetan banatzen zen: erdikoa, seguruena, aire zabalera irekita zegoen
(hypaethros). Bi lerrok, hamar zutabe argalekoek, beste zutabezko lerro bati
eusten zioten (galeria) eta alboko bi eskailerak teilatura igotzeko. Nabe
zentralaren atzealdean aditona zegoen, naosaren hormetatik bereizita, baina
honetan guztiz sartuta. Aditonaren barrualdean, zauritutako edo hiltzear zegoen
erraldoi baten gorputz-enborraren artelana aurkitu zen eta inskripzio bat
“Selinusen Mahai Handia” izenekoa. Atzealdean, opistodomos in antis bat, eta
honetan ez zegoen naosetik sartzerik. Hondamendien artean, interes bereziko dira
zenbait bukatutako zutabe, zeinek margoturiko estuko-aztarnak adierazten duten.
Honetaz gain, taulamenduaren blokeek ferrazko markak dituzte alboetan. Hauen
zehar, sokak sartzen zituzten blokeak altxatzeko eta zegozkien tokietan
kokatzeko. “G” Tenplua hiriko altxorra gordetzekoa zen. Ebidentzia epigrafiko
baten arabera tenplua Apoloren gurtzarako egin zen, hala ere, gaurko ikerketen
ustez, Zeusi sagaratuta zegoen.

Gaggera mendixkan badaude oso antzinako santutegi baten hondarrak, hau da,
Selinonteko emankortasun jainkosaren, Demeter Malaforosen, santutegia. Toki
honetan 1874 eta 1915 artean etengabeko indusketak egin ziren. Gune honen egoera
askotarikoa dena, K. a. VI. mendean muinoaren magalean eraiki zen eta, seguru
asko, hileta-prozesio estazio gisa erabili zen Manicalunga nekropolira abiatu
baino lehen. Hasieran, gunea eraikin gabekoa zen eta eremu zabal bat zuen,
aldare batekin, erritualak egiteko. Geroago, tenplua eta horma garaia (temenos)
egin zirenean, santutegia bilakatu zen. Santutegi honek laukizuzenezko (60 x 50
metrokoa) itxiera zuen. Sarrera ekialdean zegoen propileo in antis baten zehar
(K. a. V. mendean eraikitakoa). Honen aurrean eskailera bat eta egitura zirkular
bat zeuden. Itxieratik kanpo, propileoaren bi alboetan, arkupe luze baten
hondarrak daude (estoa) aulkiekin erromesentzat, zeinek aldareak eta botozko
objektuak utzi baitzituzten. Itxieraren barruan, erdigunean, aldare handi bat
dago (16,3 x 3,15 metrokoa) hezurren eta beste sakrifiziozko hauts-mordo baten
gainean kokaturik. Aldarea hego-mendebaldera hedatzen da. Ipar-mendebaldera
nabaritzen da beste aldare arkaikoago bat. Hantxe lubaki karratu bat dago
tenpluko aldarearen ondoan. Tenplua eta aldarearen artean, harrian kanal bat
zulatu zen, iparraldetik datorrena esparru osoan zehar, helburua zen santutegira
ura ekartzea hurbileko iturri batetik.

Kanala igaro bezain pronto, megaroi itxurako Demeter tenplua dago (20,4 x 9,52
metrokoa). Nahiz eta krepidoma eta zutabeak ez izan, baditu pronaos, naos,
aditon eta nitxo bat atzean. Pronaosaren iparraldera laukizuzenezko zerbitzu
gela bat gehitu zen. Megaroiaren faserik antzinena bakarrik oinarri mailan
nabaritzen da. Tenpluaren hegoaldeko bi egituren (karratua eta errektangularra)
funtzioa ez da argitu. Iparraldean, badago geroagoko beste egitura bat, bi
gelarekin, temenosen kanpora eta barrura irekita daude eta itxieraren bigarren
sarrera dira. Hegoaldeko itxiera aldizka konpontzen zen magala hondoratzen
zenean. Propileoaren hegoaldean, itxierako hormari itsatsita, Hekateri
eskainiriko beste itxiera bat zegoen. Honen forma karratua zen, santutegi
batekin ekialdeko izkinean, sarreraren ondoan. Hegoaldeko izkinean, berriz,
lauzatutako karratu txiki bat dago, baina honen helburua ezezaguna da. Hamabost
metro iparralderago, beste itxiera karratu bat dago (17 x 17 metrokoa) Zeus
Meilitxiori (Zeus Eztia) eskainita eta Pasikrateiari (Persefone), honen
hondakinak ugariak dira, baina K. a. IV. mendeko hainbat egituren funtzioa zaila
da ulertzea, hau da, itxiturazko horma, bi alboetan zutabe ezberdinekin (atari
helenistiko baten atal batekin) inguraturik dagoena. Itxieraren atzean, tenplu
prostilo in antis txiki bat dago (5,22 x 3,02 metrokoa) doriar zutabe
monolitikoekin, baina joniar taulamenduarekin eta beste bi tenplu gehiago
itxieraren erdigunean. Kanpoko aldean, mendebaldean, erlijiozaleek jainkotiar
bikotearen hainbat estela txiki eskaintzen zituzten. Hauetan, azalezko
ebakidurekin, bi aurpegi agertzen ziren: gizonezkoarena eta emakumezkoarena.
Honetaz gain, errautsak eta eskaintzen aztarnak, greziar ktonikoen jainkoen eta
erlijio punikoaren bateratasuna adierazten dute. Aurkikuntza asko Malaforos
santutegitik dator (guztiak Palermoko Museoan gorderik): eszena mitologikozko
erliebeak; K. a. VII.-V. arteko 12.000 inguru terrakotaz egindako botozko
irudiak; busto formako intsentsu-ontziak Demeter edo Tanit irudikatzen dutenak;
korintiar zeramika ugari; itxieraren sarreran behe-erliebe bat aurkitu zen,
Hadesek egindako Persephoneren bahiketa azalduz. Kristau hondarrek, bereziki
arkumeak XP (krismoi) monogramarekin, adierazten dute esparru honetan komunitate
kristau bat K. o. II. eta V. mendeen artean. Urrunago, Gaggera magalen gora,
iturri bat dago Malaforos santutegiak ura hartzen duenetik. Berrogeita hamar
metro beherago dagoen eraikina behin tenplutzat hartu zen (“M” izeneko tenplua),
baina gaur egun monumentu-iturria da. Itxura errektangularra du (26,8 x 10,85 x
8 metrokoa), harlanduzko blokeekin eginda eta uharka eta sakonune itxi bat du.
Atari zutabedun batekin babestuta. Sarrerarako lau mailako eskailera bat du eta
honen aurrean lauzatutako eremu bat zabaltzen da. Eraikina doriar estilokoa da,
haren data K. a. VI. mendekoaren erdikoa izanik, aurkitutako terrakotaren
arabera. Metopen zatiak amazonomakiarekin, nahiz eta inguruan aurkitu, ez dira
eraikin honetakoa, honek metopa txikiak eta leunak dituelako. Beste megaroi bat
berriki induskatu dute Melaforos santutegiaren eki-iparraldeko zenbait ehun
metrotara.

Selinonteko txanpoiak era askotakoak eta anitzak dira. Antzinenetan, aipatu den
moduan, perrexilaren hostoak agertzen dira binperrean. Geroko txanponen gaia zen
irudi bat aldarean sakrifikatuz, Asklepiosi dedikaturik, honela adierazten du
behean dagoen oilarrak. Irudia erlazionatuta dago Diogenes Laertiusek kontatzen
zuen istorio batekin, hots, selinontarrek izurrite bat pairatu zutela ibaiaren
ondoko ur zingiratsuak zirela eta, baina gaixotasuna konpondu zen eremua
drainatuz, Enpedoklesek iradokita. Zenbait txanpoietako zutik dagoen irudia
Selinus jainko-ibaia zen, zeinek geroztik hiriko osasun-egoera lagundu baitzuen.

Koordenatuak: 37° 35′ N, 12° 49′ E﻿ / ﻿37.583°N,12.817°E﻿ / 37.583;
12.817{{#coordinates:}}: cannot have more than one primary tag per page



https://eu.wikipedia.org/wiki/Frantzia

Frantzia (frantsesez: France, fʁɑ̃s ahoskatua), ofizialki Frantziako Errepublika
(frantsesez: République française, ʁepyblik fʁɑ̃sɛz ahoskatua) Mendebaldeko
Europan kokatutako estatu burujabea da, itsasoz haraindi beste uharte eta
lurralde batzuk dituena. 675.417 kilometro koadroko eremua du, eta 2013an
65.951.611 biztanle zituen. Metropolitar Frantzia Mediterraneo itsasotik
Mantxako kanala eta Ipar itsasora, eta Rhin ibaitik Ozeano Atlantikora hedatzen
da. Mugakide hauek ditu: mendebaldean Ozeano Atlantikoa, iparraldean Mantxako
kanala, ekialdean Belgika, Luxenburgo, Alemania, Suitza eta Italia, eta
hegoaldean Espainia, Andorra, Monako eta Mediterraneo itsasoa. Europar
Batasuneko kidea da. Hiriburua Paris da.

Metropolitar Frantzia Europako mendebaldean dago. Frantziako estatuaren zati
dira, halaber, Europatik kanpo diren hainbat lurralde: Ipar Amerikan,
Antilletan, Hego Amerikan, Indiako ozeanoan, Ozeano Bareko hego eta iparraldean
eta Antartikan.

Metropolitar Frantziak hexagono baten itxura du, eta 965 bat kilometro luze eta
935 bat kilometro zabal da. Bere mugak 2.970 km luze dira: Espainia (650 km),
Belgika (620 km), Suitza (572 km), Italia (515 km), Alemania (450 km),
Luxenburgo (73 km), Andorra (57 km) eta Monako (4,5 km). Guyanako mugak 580 km
luze dira Brasilekin eta 520 km Surinamekin. Saint Martin uharteak (Antillak)
10,2 km luze den muga eraikigabea du Herbehereen uharte zatiarekin. Azkenik,
Antartikan Frantziak beretzat duen Terre Adélie lurraldea (TAAF) muga du
Australiak beretzat duen lurraldearekin.

Frantziako kostak lau itsasotara ematen duenez (Ipar Itsasoa, Mantxako kanala,
Ozeano Atlantikoa eta Mediterraneoa), herrialdea komunikazio- eta
kultura-bidegurutze paregabea da.

Frantziako parke naturalak hamar dira, Metropolitar Frantzian nahiz itsasoz
haraindiko lurretan kokatuak. Parcs Nationaux de France gobernu agentziak
kudeatzen ditu. Guztira 3.710 kilometro koadroko lurra dago guztiz babestuta,
eta beste 9.162 kilometro koadro babestu dituzte inguruan. Frantziako parke
naturalek zazpi milioi bisitari dituzte urtero.

Metropolitar Frantziako paisaiak aniztasun handia du, ordoki zabalak ipar eta
mendebaldean, eta mendigune handiak hego-mendebaldean (Pirinioak) eta
hego-ekialdean (Alpeak). Frantziako Alpeetan dago Mendebaldeko Europako punturik
gorena, Mont Blanc, 4.810 m gora dena. Beste lurralde menditsu batzuk ere
badira, hala nola, Erdialdeko Mendigunea, Jura, Vosges, Morvan, Armorikako
mendigunea eta Ardenetako mendigunea.

Ibai handiek zeharkatzen dute Frantzia. Garrantzitsuenak Loira, Rodano
(iturburua Suitzan), Garona (iturburua Espainian), Sena eta, tarte batean
behintzat, Rhin, Mosa eta Mosela dira.

Frantziako klimak alde handiak ditu. Klima ozeanikoa dute Bretainiak eta
Normandiak; klima hori Frantziako sartalde guztira hedatzen da. Han neguak
leunak eta udak freskoak dira. Euria, mendebaldeko haizeek ekarria, ugaria da
urte osoan. Normandiako eguraldia oso egokia da belardietarako. Akitaniak uda
beroagoa du, eta hori dela eta, basoak ugariagoak dira.

Frantziako ekialde osoan klima kontinentala da. Neguak hotzak eta elurtsuak
dira, eta udak, berriz, beroak. Sarritan ekaitzak izaten dira. Ekialdeko
zabaldietan baso asko dira: haritza, pagoa eta urkia dira nagusi, eta pinua
mendietako maldetan hazten da. Mahastiak eta fruitu arbolak eguteran daude.

Klima mediterraneoa Languedoc, Proventza, Rhône eta Korsikara hedatzen da. Uda
lehorra eta beroa eta negu xamurra dute. Euriak ugariak dira, batez ere
udazkenean eta udaberrian. Iparretik jotzen du haizeak, Sète eta Toulon artean
(mistrala) eta Sètetik mendebaldera (tramontana). Landaretza lehorrekoa da
(artea eta pinua).

Alpeetan eta Pirinioetan mendiko klima da: euria ugaria da, eta neguak gogorrak
eta elurtsuak dira.

Frantzia izena 1190 inguruan agertu zen lehen aldiz, Philippe Auguste-ren
kantzilertzak rex Francie rex Francorum tituluaren ordez erabiltzeari ekin
zionean. Lurraldea, 1204tik, regnum Francie (Frantziako erresuma) deitzen hasi
zen.

Edonola ere, gizakiak egungo Frantziako lurraldean askoz aurretik bizi ziren.
Paleolitotik badaude giza-taldeak. K. a. lehen milurtekotik, zeltak,
erromatarrak eta germaniarrak, batik bat frankoak, finkatu ziren Galia deitutako
lurralde horretan.

K. o. bigarren milurtekoaren hasieratik, kapetar leinuak ziurtatu zuen
herrialdearen batasuna. Monarkia desagerrarazita, Iraultzak politika eta
administrazio arloetan lortu zuen batasuna. Aro garaikidean, gatazka odoltsuetan
babestu da batasun hori, kulturan ere batasuna lortu ahala.

Neandertalak Frantzian K. a. 200.000 inguruan kokatzen hasi ziren, baina duela
30.000 bat urte desagertu ziren, ziurrenik eguraldi hotzeko garaian Homo Sapiens
Sapiens, gizaki modernoarekiko lehia zela eta. Lehendabiziko Homo Sapiens
Sapiens Europan (baita Frantzian ere) duela 50.000 urte inguru sartu ziren.

Neolitotik Brontze Aroraino, aitzinindoeuroparrak eta aitzinzeltak Europako
mendebaldean zehar sakabanatu ziren. Burdin Aroko azken etapetan, La Tene
kultura garai historikoetako zeltar kultura bilakatu zen.

Erromatarrek geroago deituriko Galia (egungo Frantzia, Belgika eta Alemaniako
zati bat) Galiako zeltan mintzatzen ziren zeltek okupatuta zegoen gehienbat.
Garonatik hegoaldera, baina, euskararekin lotuta zegoen hizkuntzan, akitanieraz,
hitz egiten zuten herriak zeuden. Zeltek Lutetia Parisiorum (Paris) eta
Burdigala (Bordele) hiriak, besteak beste, fundatu zituzten, akitaniarrek Tolosa
(Tolosa Okzitaniakoa) fundatu zuten bitartean.

Erromatarrak etorri aurretik, greziarrak etorri ziren, eta Massalia (Marseille)
eta Nicaea (Niza) hiriak fundatu zituzten. Haien bidez, salerosketak areagotu
ziren. Galiarrek akitaniarren, germaniarren eta erromatarren kontra egin zuten
borroka usu. Hanibalek mertzenario galiarrak hartu zituen bere alde egiteko
Italia inbaditu zuenean.

Erromatarren menpe geratu zen aurreko Galiako lurraldea Proventza izan zen, K.
a. 121ean. Baina Galiako biztanleak Julio Zesarrek menderatu zituen gupidagabe,
nahiz eta Vercingetorix buruzagiak aurre egin eta Gergoviako batailan garaile
atera. Alesian erromatarrek gailendu zituzten.

Hainbat probintziatan bananduta, erromatarrek ere hiriak fundatu zituzten
Galian: Lugdunum (Lyon) edo Narbonensis (Narbona). Galiar asko esklabo bihurtu
ziren, edo beste leku batera mugiarazi zituzten. Galiako zelta latinek ordezkatu
zuen pixkanaka. Mendeetan erromatarren eskupean, Galiako kultura erromatar
bilakatu zen. Britainia Handitik IV. mendean zeltak itzuli ziren, Britainian
finkatuta.

Bisigodoek Akitaniako probintzia eskuratu zuten 418an, vandaloen aurkako
emandako laguntzarengatik. Hala ere, 410ean Erroma bera arpilatu zuten, eta
Tolosa aldean kokatuta zeuden. Burgundiarrak Lugdunum hiriaren inguruan kokatu
zituen Flavio Aezio jeneralak 443an. Erromatar Inperioa amildegiaren ertzean,
Galiako iparraldea frankoen esku utzi zen. Baskoiek Pirinioetatik Gaskonian
zehar barreiatu ziren. Bretoiek hiru erresuma osatu zituzten: Domnonia,
Cornouaille eta Broërec.

Saliar frankoen buruak, Klovis I.ak, 486an Siagrio garaituta Galiako iparraldea
eta erdialdea batu zituen bere agindupean. 496an, katoliko bihurtu zen. Honela,
legitimazioa eta boterea lortu zuen beste erresumen aurrean, eta bisigodoen
kontra egiteko, apaizen babesa lortu zuen. Izan ere, bisigodoak, kristauak
izanda ere, arrianoak ziren, eta ez katolikoak. Bisigodoen errege Alariko II.a
507an garaitu zuen Vouilléko guduan, eta Tolosa eta Akitania bere eskuetan hartu
zituen.

Hala ere, Klovis hil ondoren, erresuma ondorengoen artean banandu zen. Frankoak
bananduta eta elkarren kontra aritu ziren hainbat alditan eta haien lurraldea
zatikatu egin zen. Funtsean Austrasian eta Neustrian agindu zuten ("Frantzia"),
alegia, Loira ibaitik iparraldera, eta Akitania eta Baskonia burujabe izaten
hasi ziren, bereziki 660. urtearen ondoren.

Merovingiar leinu hau, azkenean, benetako boterea galtzen hasi zen, jauregiko
buruen leinuaren mesederako. Karolingiar leinu honek, musulmanak geldiarazi
zituzten 732an. Azkenean, 751n, Pepin Laburrak errege titulua hartu zuen, azken
merovingiarra baztertuta.

Merovingiarren erpina Karlomagnok, Pepin Laburraren seme eta ondorengoak lortu
zuen, lonbardarrak (774), Bavaria (788), avararrak (796), Bartzelona (801) eta
Behe Saxonia (804) konkistatuta eta garaituta. Gainera, Aita Santuak enperadore
izendatu zuen 800ean.

Alabaina, Ludoviko Pio bere semearen heriotzaren ostean (840), erresuma erraldoi
hori banandu zen Verdungo Hitzarmenean (843). Mendebaldeko zatitik Frantzia
erresuma sortzeko zen. Enperadore titulua ekialdeko zatian berreskuratu zuten
962an.

Azken karolingiar erregealdietan, erresuma bikingoek arpilatu zuten. Rollo burua
edukita, bikingoak Normandian finkatu ziren azkenean. Edonola ere, haien aurkako
borroketan, Parisko Odon kontea eta Roberto, bere anaia, nabarmendu ziren.
Haiengandik kapeto leinua sortu zen.

Hugues Capet, kapetar leinukoa, errege aukeratu zuten Reimsen 987ko ekainaren
1ean. Garai horietan, erregeen boterea oso ahulduta zegoen, eta Paris inguruko
lurraldea baino ez zegoen bere aginpean. Nahiz eta de jure erresuma handi baten
burua izan, de facto eskualdeak jaun feudalek kontrolatzen zituzten. Baina Louis
VI.arengandik aurrera, erregeen boterea handituz joan zen.

Hala ere, erresumako basailu nagusiek, Normandiar, Plantagenet, Lusignan,
Hauteville, Ramnulfid, edo Tolosako etxeek Frantziatik kanpoko lurraldeak
bereganatu zituzten. Horietako garrantzitsuena, Normandiarrek burututako
Ingalaterraren konkista izan zen (1066). Hala, Frantzia eta Ingalaterra
Normandiaren bidez loturik geratuta, gatazka ugari sortu ziren. Philippe
Augustok Bouvinesko batailan (1214) Joan Lurgabea menderatuta, Angevinar
Inperioa amaiarazi zen.

Kataroen kontrako gurutzadari esker (1209-1229), hegoaldeko lurralde asko
Parisko erregeen mendera geratu ziren. Saint Louisen eta Philippe IV.aren
agintaldiekin (1226-1270) eta (1285-1314), Frantzia erresuma zentralizatu
bilakatu zen. Philippe IV.ak Tenpleko Ordena amaiarazi eta Aita Santuak
Avignonera ekarri ahal izan zituen, hain zen boteretsua.

Ingalaterrako erregeekiko gatazka nagusia Ehun Urteko Gerra izan zen
(1337-1453). Garai gogorra izan zen frantziarrentzat, Izurri Beltzaren garaia
ere izan zelako (1348). Baina heroiak ere agertu ziren, Jeanne d'Arc kasu.
Azkenean, Ingalaterrak Frantzian zeukan lurralde guztiak galdu zituen.

Tokian tokiko aldeak gorabehera, Frantziako estatua gero eta zentralizatuago
bilakatu zen XVI. mendean. Baina ezkontzak eta hitzarmenak zirela eta, Frantzia
Habsburg leinuaren lurraldeek inguratuta geratu zen. Hortaz, Karlos V.aren
kontra hainbat gerretan, Italiakoan (1494-1559) esaterako, borrokatu ziren
frantziarrak.

Erreforma Protestantearen garai horretan, Jean Calvinaren dotrinak Frantzian
zehar barreiatu ziren. Gisa dukeak buru zituen katolikoek higanoten sarraskia
burutu zuten (1562), Erlijio Gerrak abiaraziz. Azkenean, Nafarroako Henrike
III.a Frantziako errege (Henrike IV.a izenpean) bihurtu zen. Nantesko Edikturen
bidez, higanoten sinesmena errespetatu zen. Richelieu kardinalak, ordea,
higenoten kontra egin zuen Frantzian barnan. Frantziatik kanpo, aldiz,
protestanteen alde egin zuen Hogeita Hamar Urteko Gerran (1618-1648). Paris
mehatxupean egon arren, Rocroi batailan (1643) frantziarrek garaipen
erabakigarria lortu zuten. Westfaliako Bakeak (1648) gerraren amaiera ekarri
bazuen ere, Frantzian gatazkek jarraitzen zuten: Fronda (1648-1653) eta
Espainiaren aurkako gerra (1653-1659).

Testuinguru honetan igo zen tronura Louis XIV.a. Espainia garaituta eta
Espainiako Herbehereak inbadituta, Ingalaterrak eta Suediak Frantziaren kontra
egin zuten. Herbeheretako Errepublika askeek ere pairatu zuen Frantziako erasoa
(1672-1678). Frantziak Franche-Comte eta Espainiako Herbeheretako hainbat gune
estrategiko erdietsi zituen. Fontainebleau Ediktuaren bidez, 1685ean, higanoten
eliza eta eskola guztiak suntsitu behar izan ziren. Ondorioz, protestanteek
Frantzia utzi zuten.

Louis XIV.ak gerra egiten eta irabazten jarraitu zuen. Eta, 1701ean, Espainiako
Ondorengotza Gerra piztu zen. Blenheimeko batailan (1704) porrot ikaragarria
nozitu behar izan zuen Frantziak. Hal ere, Ramillies eta Malplaquet bataila
odoltsuen ondoren, Frantziako etsaiek ezin izan zuten borrokan segitu. Bakea
Utrech Hitzarmenak ekarri zuen (1713).

Louis XIV.a 1714an hil zen, baina gerrek jarraitu zuten: 1718-1720 Espainiaren
aurka, Poloniako Ondorengotza Gerra (1733-1738), Austria Ondorengotzaren Gerra
(1740-1748), Zazpi Urteko Gerra (1756-1763). Europan irabaziak lortu arren
(Lorrena esaterako), Ipar Amerikan Frantziak bere menpeko lurralde guztiak galdu
zituen. Mendekua hartu nahian, AEBetako Independentziako Gerran (1775-1783),
matxinatuen alde jo zuen Frantziak. Gerra horiek guztiek Frantziako altxorra
hustu zuten.

Frantziako estatuaren altxorra betetzeko ezintasun bezala hasi zen krisialdia,
mundu osoari eragin zion Iraultza historikoa bilakatu zen. Krisialdiari aurre
egiteko bildu ziren erresumako hiru ordenen ordezkariek, aste batzuen buruan,
Erresuma legalki zeharo eraberrituko zuen Asanblada osatu zuten. Herritarren
Eskubideen Adierazpena eta Konstituzioa, baita Izualdi Handia ere, izan ziren
Iraultzaren lehen etapetako ondorioak. Baina berritzeko grina ez zen horretan
geratu, egutegia, neurri-sistema eta herrialdeko barne-egitura ere erreformatu
ziren.

Konstituzioak monarkia parlamentario ezarri zuen politika-sistema. Erregeak,
Austriaren kontrako gerra babestu zuen, Iraultzak ekarriko zituen askotako
lehena. 1791ko abuztuaren 10ean, gerraren aurkako jakobinoek erregea atzeman
zuten. Lehenengo Errepublika 1792ko irailaren 21ean aldarrikatu zen. Austriak
eta Prusiak ohartarazi zuten monarkiaren kontrako jarrera areagotuz gero, eraso
bortitzagoak pairatuko zituztela frantziarrek. Erantzun moduan, 1793ko
urtarrilaren 21ean, erregea gilotinatu zuten. Espainiak, Napolik, Erresuma
Batuak eta Herbeherek bat egin zuten Austria eta Prusiarekin.

Errepublikako gobernua erradikalago bilakatu zen jakobinoen eskuetan.
Robespierre buru zuen Osasun Pubikoaren Komiteak eragin zuen ikaraldia zela
medio, 1794ko uztailaren 27an aurkariek boteretik kendu eta, 1795eko
konstituzioaren azpian gobernu moderatuagoa osatu zuten: Zuzendaritza
(frantsesez Directoire). Etenik gabeko gerra zela eta, armadak gero eta paper
garrantzitsuagoa jokatu zuen. Armadan nabarmendu zen jeneral gazte batek,
Napoleon Bonaparte izenekoak, 1799ko azaroaren 9an estatu kolpe baten bidez
Zuzendaritza Kontsulatuak ordezkatu zuen.

Azkenean, Napoleonek botere osoa bere gain hartu zuen, 1804an enperadore
izendatuta. Estrategiarako sen aparta edukita, garaipen militar itzelak erdietsi
zituen (Austerlitz edo Friedland), baina Europako erresuma guztiek bere aurka
batera eginda, 1814an lehen aldiz, eta Waterlooko batailaren porrotaren ondoren
bigarrenik (1815), boterea galdu zuen, Borboiak tronuan berrezarrita.

Errestaurazio garai honetan, atzerakoien eta aurrerakoien arteko gatazka
areagotu zen. Charles X.a Uztaileko Iraultzak (1830) kendu zuen tronutik. Bere
ordean, Orleansko Louis-Philippe jarri zuten, liberalagoa izango zelakoan. Hala
ere, 1848an, beste iraultza batek boteretik kendu zuen, Bigarren Errepublika
sortuz. Louis Napoleon Bonaparte presidente izendatu zuten, baina 1852an
enperadore izendatu zuen bere burua. Bigarren Inperio horretan,
industrializazioa garatu zen, baina denboraren poderioz errepublikazaleen
kritikak gero eta ugariagoak ziren. Azkenean, Prusiaren kontrako gerran izandako
porrotak Inperioaren amaiera ekarri zuen. Alemania batu zen Prusiaren inguruan
(Bigarren Reicha) eta Frantziak Alsazia eta Lorrena galdu zituen.

Porrotaren ondoren, Parisko Komuna altxatu zen. Gupidagabe utzi zuten bertan
behera: Aste Odoltsuan (La Semaine Sanglante) 30.000 lagun hil zitezkeen, datuak
ziurtzat jo ezin badira ere. Hirugarren Errepublikak 1789ko Iraultzaren
ondareari muzin egiten zioten kontrairaultzaileen erasoak pairatu behar izan
zituen, nahiz eta hauek bi taldetan (Borboiak babesten zituzen legitimistak eta
Orleandarrak) bananduta egon. Garai honetan, tokiko hizkuntzak ezabatzen hasi
ziren. Aldi berean, Afrikako Banaketan eta Indotxinan lortutako lurralde
berriek, Frantziar Inperio Kolonialak hain zuzen ere, Frantziako handitasunaren
mitoa sortu zuten. Kanpo-harremanetan, Alemaniaren kontrako mendekua hartu nahi
izateak Errusia eta Erresuma Batuarekin kolaborazio-akordioa (1907) sinatzera
eragin zuen.

XIX. mendearen bukaera eta XX.aren hasieraren arteko garai hau Belle Époque
deitzen da (Garai Ederra). Izan ere, berrikuntza eta entretenigarri ugari asmatu
ziren: kabareta, zinema, Inpresionismoa... Nolanahi ere, Frantzia erlijioak,
klaseak, erreginalismoak eta diruak bananduta zegoen nazioa zen.

Lehen Mundu Gerra piztean, Europan aurreko urteetan garatutako aliantza-sistema
abian jarri zen. Honela, Frantziak Errusia eta Serbiaren alde egin zuen.
Erresuma Batuak ere, Alemaniak Belgika konkistatutakoan, haiekin egin zuen bat.

Gerra laburra izango zen ustea oso hedatuta egon arren, lubaki-sare bilakatutako
fronteak, batik bat mendebaldean (hau da, Frantzian) oso egonkorrak izan ziren
lehenengo mugimenduen ostean. Verdun, Marne edo Somme gisako borroketan lurra
behin eta berriro galtzen eta irabazten zen, aurrerapen handirik egin gabe.
Azkenean, hein handi batean, AEBetako laguntzari esker, garaipena lortu zuten
aliatuek. Parisen, Bake Biltzarra eratu zen, zeinek, besteak beste, gerraren
erantzukizun osoa alemaniarren gainean ezarri zuen.

Gerrak hurbil zirudien berriro, are gehiago Alemanian Hitlerrek boterea hartu
zuenean (1933). Gerrarako hainbat prestaketa egin arren (Maginot Lerroa), Lehen
Mundu Gerraren sufrimenduen oroimenak bakea ziurtatuko lukeen politikaren alde
jotzea gomendatzen zuen (Municheko Konferentzia). Edonola ere, 1939ko irailaren
1ean Hitlerrek Polonia inbaditzean, Frantziak eta Erresuma Batuak gerra
deklaratu zioten Alemaniari.

Frantzia eta Alemaniaren arteko buruz buruko borrokak 1940ko maiatzan hasi
ziren. Maginot Lerroa aise gainditu zuten alemaniarrek. Ekainaren 24an,
errenditzea Frantziako agintariek erabaki zuten. Alemaniak Frantziako hiru
bosten okupatu zituen. Gainerakoa, Philippe Petain Lehen Mundu Gerraren heroia
buru zuen Vichyko Gobernurako utzi zuten. Nolanahi ere, Londrestik Charles de
Gaullek herbesteko Frantzia Askeko gobernuburua izendatu zuen bere burua. Inor
gutxi altxatu ziren okupazioaren aurka, Erresistentzia osatuz. Baina Frantziako
benetako askapena Normandiako Lehorreratzearekin hasi zen.

Gerra amaitutakoan, 1946ko urriaren 13an indarrean ezarri zen konstituzioak
Laugarren Errepublika aldarrikatu zuen. Hurrengo 16 urteetan, Inperio Koloniala
guztiz desegin zen. Dien Bien Phu batailaren ondoren, Indotxina galdu zuen:
Vietnam bi estatutan banandu zen, eta Kanbodia zein Laos independiente bihurtu
ziren. 1958an, Aljeriako kolonian sortutako arazoak zirela kausa, Charles de
Gaullek gobernu indartsuagoa eratu zuen, Bosgarren Errepublikari hasiera emanda.

Bestela, 1977ko irailaren 10ean Hamida Djandoubi hiltzailea gillotinatu zuten,
azken zigor-exekuzioa izan zena. 1981ean heriotza zigorra ezeztatu zuten
herrialde osoan.

1981ean Frantziak Bosgarren Errepublikako lehen lehendakari sozialista hautatu
zuen, François Mitterrand. 1988ko lehendakaritzarako hauteskundeetan,
Mitterrandek Jacques Chirac-i irabazi zion. Lehendakariak legegintzarako
hauteskundeak deitu zituen; alderdi sozialistak irabazi zituen eta Michel Rocard
izendatu zuten Lehen Ministro. Sozialisten politika ekonomikoa ez zen
eskuinarenetik askorik aldendu. Langabeziak gora egiten segitu zuen (%9,5
1991n). Urte horretan bertan Edith Cressonek hartu zuen Rocarden lekua; gobernua
bere gain hartzen zuen lehenengo emakumea izan zen. Ez zuen, baina, asko iraun.
Bederatzi hilabete geroago Mitterrandek ekonomia ministro ohia, Pierre
Bérégovoy, industria eta finantza agintarien babesa zuena, jarri zuen Cressonen
ordez.

1992an, bestalde, poliziak ETAko buruzagiak atxilotu zituen Bidarten. 1993an
ezkerrak berriro galdu zituen legegintzarako hauteskundeak eta Mitterrandek
Edouard Balladur kontserbadorea izendatu zuen Lehen Ministro. 1994an,
Balladurren hiru ministrok beren karguaren dimisoa eman behar izan zuten
ustelkeriaz akusaturik. Urte hartan bertan, maiatzaren 6an, Mantxako itsasarteko
urpeko tunela (Eurotunela) inauguratu zen.

1995eko lehendakaritzarako hauteskundeetan Chiracek irabazi zituen. Hark Alain
Juppé kontserbadorea izendatu zuen Lehen Ministro. Abenduan funtzionario
publikoen greba batek (1986az geroztik handiena) hiru egunez geldiarazi zuen
herrialdea. Gizarte egoeran tirabira handiak zeuden oraindik, ez bakarrik
langabezia gero eta handiagoa zelako, baita errentaren eta jabetzaren banaketan
gorabehera handiak zeudelako biztanleen artean (biztanleen %20 baino gutxiagok
irabazien %44 baino gehiago hartzen zituen, eta ondasun nazionalaren %69
frantsesen %20aren eskuetan zegoen). Juppéren gobernuak bere politika zorrotzari
eutsi zion eta aurre egin behar izan zien sindikatuen erasoei. 1997an lege berri
bat onartu zen etorkinen sarrera eta egonaldiak murrizteko. Otsailean neurri
horren aurkako manifestazio handiak egin ziren. Ustekabean, Chirac-ek
legebiltzarrerako hauteskundeak aurreratu zituen. Sozialistek irabazi zituzten
(241 diputatu), komunisten (38 diputatu), berdeen (7 diputatu) eta ezkerreko
beste 33 diputaturen laguntzarekin. Eskuineko koalizioak 256 diputatu lortu
zituen eta Fronte Nazionalak bakarra. Lionel Jospinek hartu zuen Lehen Ministro
kargua, komunistek bi ministerio, eta ekologistek bakarra, lehendakarigai ohi
Dominique Voynetek hartu zuena. 1997an, langabeziari aurre egin nahirik,
Jospinek 35 orduko lan astea ezartzea proposatu zuen. Hurrengo hilabeteetan
manifestazio eta agerraldi handiak egin ziren neurri hori berehala ezar zedin
eskatzeko.

Mende berriak aldaketa politiko handiak ekarri zituen Frantziara. 2002ko
hauteskundeetan, Jean-Marie Le Pen eskuin muturreko hautagaia Jospin hautagai
sozialistari nagusitu zitzaion lehenengo itzulian. Gertaera horrek aztoramen
izugarria sortu zuen Frantziako gizartean, eta eskuin muturraren gaitzespen
erabatekoan bat egin zuten eskuinetik ezker muturrerainoko hautesle askok eta,
hala, Chiracek, Le Penen aurkako hautagai bakarrak, botoen % 82rekin irabazi
zituen hauteskundeak. Hauteskunde horiek beste ondorio batzuk izan zituzten:
alderdi komunistaren gainbehera, ezker muturraren goraldia (%10), alderdi
sozialistaren ahultasuna, eta eskuinaren berrantolamendua alderdi bakarrean
(UMP). Hurrengo udal hauteskundeetan, ordea, alderdi sozialista nagusitu zen,
eta sistema politikoak bipartidismora bideratu zen —ezkerrean, ezker muturreko
hainbat alderdi, alderdi komunista eta alderdi berdeak; eskuinean, berriz,
François Bayrouren UDF—.

2007ko hauteskundeetan, Nicolas Sarkozy hautatu zuten lehendakari, Segolene
Royal hautagai sozialistarekin lehian ibili ondoren. Le Penen alderdiak
gainbehera izugarria izan zuen, eta ezkerreko alderdiek ere behera egin zuten,
LCRk izan ezik. 2012ko presidentetzarako hauteskundeetan bozemaileen %81,60k
bozkatu zuen: %51,50k François Hollanderen alde (PS), %48,50k Nicolas Sarkozyren
alde (UMP). Beraz, Hollande bilakatu zen Frantziako Errepublikako VII.
presidente, 1.100.000 bozen aldean.

Frantzia errepublika semipresidentzial bat da eta bere sistema legegilea
Frantziako V. Errepublikaren arabera mugitzen da. Nazioak bere burua
"Errepublika zatiezin, sekular, demokratiko eta sozial" gisa izendatzen du.
Frantziako konstituzioak botereen banaketa aldarrikatzen du eta Frantzia "Giza
Eskubideei eta 1789ko Adierazpenean agertzen den burujabetza nazionalaren
printzipioei atxikitzen" zaiela.

Frantziako sistema politikoan botere exekutiboa, botere legislatiboa eta botere
judiziala existitzen dira. Botere exekutiboa Frantziako Errepublikoako
Presidenteak eta Gobernuak osatzen dute. Gobernuan Lehen Ministroa eta
ministroek osatzen dute. Lehen Ministroa Presidenteak izendatzen du, eta
Parlamentuaren aurrean dauka ardura. Gobernua, Lehen Ministroa barne, Frantziako
Asanblada Nazionalak ken dezake, Parlamentuko behe ganbarak, "zentsura mozio"
baten bidez. Honela ziurtatzen da Lehen Ministroak beti duela behe ganbararen
gehiengoaren babesa. Behe ganbarak goi ganbarak baino garrantzitsuagoa da kasu
gehienetan.

Parlamentua Asanblada Nazionala eta Senatuak osatzen dute. Estatutuak onartu eta
aurrekontuaren gainean bozkatzen dute; exekutiboaren lana kontrolatzen dute
galdera formalen bidez edo batzorde finkoen bitartez. Onartutako legeen
konstituzionalitatea Kontseilu Konstituzionalak aztertzen du. Kontseilu honetako
kideek Errepublikako Presidenteak, Asanblada Nazioaleko Presidenteak eta
Senatuko Presidenteak izendatzen dituzte. Aurretik Errepublikaren presidente
izan direnak kontseilu honetako kide dira.

Independentzia judiziala Napoleondar kodearen garapenetik osatutako kode zibil
baten bidez ziurtatzen da. Adar judiziala (kasu zibilak eta kriminalak) eta adar
administratiboa daude (exekutiboaren erabakien gaineko erabakiak), eta bakoitzak
euren goi mailako apelazio korte independientea du: Kasazio Kortea korte
judizilaetarako eta Conseil d'Etat administratiboarentzat. Frantziako gobernuak
hainbat instituzio ditu botere gehiegikeriak independienteki ikertzeko.

Frantzia estatu unitarioa da. Hala, hainbat banaketa administratibo ditu
(eskualdeak, departamenduak eta udalerriak) eta hauek hainbat lan legal dituzte.
Gobernu nazionalak ezin du horien operazio normalen gainetik erabaki.

Frantzia Europako Ikatz eta Altzairuaren Erkidegoaren sortzaileetako bat zen,
ondoren Europar Batasuna izango zena. Era horretan, Frantziak bere
burujabetzaren zati bat Europako instituzio ezberdinengan utzi du. Frantziako
Gobernuak, beraz, Europako tratatu, direktiba eta erregulazioak bete behar ditu.

Administrazioari dagokionez, Frantzia 13 eskualdetan banaturik dago eta
eskualdeak 101 departamendutan. Departamendu gehienak Frantziako Iraultzaren
ondoren finkatu ziren (1870), lurralde orekaren izenean eta erdigunearekiko
hartu-emanak errazteko asmoz. Departamendu burua prefeta da. Eskualdeak
Frantziako 1982ko Deszentralizazio Legeaz sortu ziren, eta hauek dira gaur egun:

Ipar Euskal Herriko hiru probintziak Pirinio Atlantikoak departamenduaren
barruan daude, Bearnorekin batera. Pirinio Atlantikoak, berriz, Akitania Berria
eskualdearen barruan daude, beste 11 departamendurekin batera. Azkeneko urteotan
gero eta gehiago dira euskal lurraldeeentzat departamendu bat eskatzen ari
direnak.

Departamendua Frantziako banaketa administratibo bat da, udalerria baino
zabalagoa eta eskualdea baino txikiagoa. Frantzia 101 departamendutan banatuta
dago; horietatik 96 Metropolitar Frantziakoak dira, eta gainerako 5ak,
Frantziaren itsasoz haraindiko lurraldeetakoak.

Departamenduen banaketa 1789eko abenduaren 22an sortu zen, 1789ko Frantziako
Konstituzio Batzarraren erabakiz, antzinako Frantziako probintziak ordezteko.
Egungo 101 departamenduak 2011ko martxoaren 31n eratu ziren.

Frantzian udalerria (frantsesez: commune NAF: [kɔmyn]) da unitate
administratiborik txikiena. Udalerria alkate batek eta udal kontseilu batek
gidatzen dute. Gaur egun, Metropolitar Frantzian 36.552 udalerri daude, eta
itsasoz haraindiko lurraldeetan 129. Frantses Estatuak, hartara, Europar
Batasuneko beste ezein herrialdek baino askoz udalerri gehiago ditu.

Frantziako biztanle gehienak Europako oinarrizko hiru taldeen nahasketaren
ondorengoak dira: alegia, ipartarren, alpetarren eta mediterranearren
nashasketaren ondorengoak. Biztanleen %7 inguru da jatorriz atzerritarra: Ipar
Afrikakoa (Aljeria, Maroko eta Tunisia), Saharatik behera izandako kolonietakoa
eta Europakoa (Espainia, Italia eta Portugal). Frantzia gehien hazten ari den
herrialdeetako bat da Europan, Irlandaren ondoren: %0,5 urtean.

Demografiaren beste eragile nagusia immigrazioa da. Lehenengo etorkinak XIX.
mendean iritsi ziren: italiarrak, belgikarrak eta espainiarrak. 1960 ondorengo
urteetan afrikarrak hasi ziren iristen, Frantziaren kolonia izandako
herrialdeetatik, eta portugaldarrak. Hurrengo hamarraldian, krisi ekonomikoak
Frantzia jo zuen urteetan, etorkinen etorria gutxituz joan zen, baina erabat
eten gabe hala ere.

Erlijioari dagokionez, biztanleen %51 katolikoak dira. Bigarren erlijio nagusia,
arabiar munduko etorkinena, islama da (%5), eta ondoren protestantismoa (%2) eta
judaismoa (%1).

Hizkuntza ofiziala eta nagusia frantsesa da. Etorkinek zeinek berea hitz egiten
dute: portugesa, arabiera, gaztelania eta abar. Bretainian bretainiera egiten
da; Alsazia eta Lorrenan alemana; ipar-ekialdean, flandriera; hego-ekialdean,
katalana; hego-mendebaldean, euskara; Proventzan, proventzera; Korsikan,
korsikera.

Biztanleen banaketa ez da berdina lurralde osoan. Alderdi batzuetan,
nekazaritza-aldeetan batez ere, biztanle dentsitatea Frantziako batez bestekoa
baino lau aldiz apalagoa da, eta beste batzuetan, berriz, askoz handiagoa, hala
nola, iparraldean, Paris aldean, Alsazia eta Lorrenan, Lyon eta Saint-Étienne
lotzen dituen ardatzean, eta Mediterraneoko itsasaldean. Lau biztanletik hiru
hirietan bizi dira. Hauek dira hiri eta metropoli eremu handienak:

Hamar mila biztanle inguruko eta gutxiagoko herriak hazten ari dira azkenaldi
honetan, hirian lan egiten duten profesionalek gero eta gehiago jotzen dutelako
herrietako bake girora hiriko itomenetik ihes. Frantziako landa ingurunean bi
habitat mota daude: bat sakabanatua, klima ozeanikoko eskualdeetan, eta beste
bat bildua, Mediterraneo aldeko eskualdeetan.

Frantziako hiri nagusia, beraz, hiriburua da, Paris: 12 milioi biztanle baino
gehiago ditu hiriguneak, aldiriak eta hiriaren eragin eremua hartuta. Izen
bereko departamenduko hiruburua da, eta Ile-de-France eskualdeko erdigunea.
Ekonomian eta politikan duen garrantzia kulturan eta historian duenaren parekoa
da eta, beraz, munduko hiriburu nagusietako bat da, eta Europako hiri nagusia,
Londres, Erroma eta Berlinekin batera.

Frantsesa da Estatuko hizkuntza ofizial bakarra. Hala ere, horretaz gain,
bertako hizkuntza gutxitu batzuk ere mintzatzen dira: alsaziera, bretainiera,
euskara, kataluniera, korsikera eta okzitaniera, baita etorkinek erabilitakoak
ere: arabiera, amazigh (berberea) eta Afrikako hainbat hizkuntza, besteak beste.

Alemania eta Ingalaterrarekin batera, Europako herrialde ahaltsuena da Frantzia,
eta munduko ahaltsuenetako bat. G8 taldeko kideetakoa da, hori da, munduko
zortzi herrialde industrializatuenetako bat. Lehen sektore oso emankorra,
askotariko industria eta hirugarren sektore gero eta indartsuagoa (Barne
Produktu Gordinaren %78,9 2014an</ref>) dira Frantziako ekonomiaren oinarri
nagusiak.

Lehen sektoreak biztanle aktiboen %3,8 besterik ez du enplegatzen, baina pisu
handia du nazioaren ekonomian. Nekazaritzari dagokionez, laborea lantzen da
gehienbat: garagarra, artoa eta batez ere garia. Garia iparraldean lantzen da
nagusiki (Bretainian eta Alsazian) eta artoa, berriz, Akitanian batez ere, baina
Loira eta Rodanora ere zabaltzen ari da. Arroza Rodanoren deltan lantzen da eta
azukre erremolatxa, garia bezala, iparraldean. Hiri handien inguruetan fruitu
arbolak jartzeko ohitura zabaltzen ari da. Ardogintzak garrantzi eta ospe handia
du Frantzian. Mundu osoan ezagunak dira Bordele, Alsazia eta Champagneko ardoak
(xanpaina). Abeltzaintzak nekazaritzak baino are garrantzi handiagoa du eta
Europako inportanteena da, batez ere behi hazkuntza. Frantzia da Europako esneki
ekoizle nagusia. Zerri eta ardi hazkuntzak ere garrantzi handia dute. Arrantzak
bigarren mailako garrantzia du nazioaren ekonomian, baina garrantzitsua da
iparraldeko eta ekialdeko kostaldean. Aipagarriak dira Dunkerque eta Boulogne
portuak iparraldean, eta Douarnenez, Concarneau eta Lorient (Bretainia).
Frantziako zur produkzioa, berriz, Europako Batasuneko handiena da, dituen 14
milioi hektarea baso baino gehiagori esker. Vosges, Jura eta Alpe mendietako
basoetatik ateratzen da gehiena, baina zuhaitzez landatutako sail handiak daude,
halaber, hegoaldean eta mendebaldean.

Lurpeko baliabideetan burdina da ugariena. Mea handienak Lorrenan daude eta
aipagarriak dira Bretainia eta Normandia Beherekoak ere. Burdinaren ondoren
harrikatza da mea nagusia; Lorrenan, Nord-Pas-de-Calais eta Massif Centralen
aurkitzen dira meategi inportanteenak. Nolanahi ere, bai burdina bai
harrikatzaren produkzioa gainbehera doa. Aitzitik, aluminioaren produkzioa
handitzen ari da, Languedoc-eko bauxita hobi aberatsek hornituta. Petrolioaren
eta gas naturalaren produkzioa oso txikia da, eta kanpotik ekartzen da ia dena.

Industriak biztanle aktiboen %21,3 enplegatzen du eta barne produktu
gordinaren %19,4 hartzen. Siderurgia indartsu bati esker munduko altzairu
ekoizle handienetako bat da Frantzia, baina jardueraren pisua ekonomian gutxituz
joan da azkeneko urteotan, sektorea birmoldatzen ari baita eta enpresa asko
ixten. Siderurgia enpresa inportanteenak burdin eta harrikatz meategien
inguruetan daude: Lorrena, Nord, Massif Central eta Normandian.

Sektore kimikoa oso egoera onean dago, gero eta handiagoa baita ongarri,
plastiko eta garbikarien produkzioa. Fabrika nagusiak hiri handien
industrialdeetan daude. Frantzia, bestalde, Europako herrialde aurreratuenetako
bat da hegazkin eta kohete industrian. Guyana Frantsesean du Ariane koheteen
probalekua.

Paris eta hiri nagusien inguruan (Lyon, Marseilla, Estrasburgo, Bordele,
Grenoble) industria elektromekanikoak eta elektrikoak daude. Autogintza da
garrantzi handiko beste alor bat: Renault eta Peugeot-Citröen enpresa buruak
Frantzian daude. Auto produkzioan Alemania baino ez du aurretik. Proventzan eta
Bretainian ontziolak daude. Bestalde, ez da ahaztu behar Paris dela munduko hiri
nagusia modari dagokionez, eta, beraz, ehungintza-oihalgintza ere garrantzi
handikoa da.

Industria tradizionalen artean aipagarriak dira zeramika (Limoges) eta
beiragintza (Cognac, Nancy edo Lyon), besteak beste. Nekazaritzako eta
abeltzaintzako produkzio handiak, noski, janariak eraldatzeko industria handia
du atzean.

Hirugarren sektoreak gora egin du azkeneko urteotan. 2013an barne produktu
gordinaren %78,9 eman zuen, biztanle aktiboen %75,7 enplegatuz.

Merkataritza harremanek, bestalde, pisu handia dute ekonomian; munduko bosgarren
herrialde nagusia da Frantzia merkataritza harremanetan. Energia produktuetan
eta industriarako lehengaietan dituen gastu ikaragarriak ez dira kapital
ondasunen, elikagaien, kimika gaien, garraiorako material eta kontsumo ondasunen
salmentarekin orekatzen. Frantziaren bezero nagusia Alemania da (%16,4 2014an),
eta haren ondoren Belgika (%7,3), Italia (%7,1), Espainia (%7), Erresuma Batua
(%7), Estatu Batuak (%6,2) eta Herbehereak (%4). Merkataritza balantzaren
defizita beste sektore batzuen irabaziekin orekatzen da, urterik urte haziz joan
diren turismoaren irabaziekin, adibidez. Barne merkataritzan aipagarria da
enpresak kontzentratzeko joera (saltegi handiak), gero eta handiagoa, hiri
inguruetan.

478 aireportu zeuden Frantzian 1999an, eta 2005eko zentsoaren arabera hiru
helipuerto. Horietatik 288 aireportuk asfaltozko pista dute, eta 199k ez dute
asfaltorik.

Frantziako airea hainbat autoritatek zuzentzen dute, horietako bat Aéroports de
Paris da, Parisko 14 aireportuen gaineko eskumena du, horietatik Charles de
Gaulle aireportua eta Orly aireportuak. Lehenengoa Parisetik gertu dago, Roissy
udalerrian, eta munduko bosgarren aireporturik handiena da, 60 milioi
bidaiarekin urtero (2008ko datuekin). Frantziako aireporturik garrantzitsuena
da, gutxienez 100 konpainien presentziarekin.

Frantziako aerolinea nazionala Air France da. 20 hiri zerbitzen ditu Frantzian
eta 150 nazioarteko destinazio ditu, 83 herrialdetan eta Frantziako itsasoz
haratago lurraldetan. Mundu osoan zehar bidaiatzen du.

Gutxi gora behera 950.000 km errepide daude Frantzian. Frantziako autobide eta
autopista sisteman batez ere bide-saridun errepideak daude, iparraldeko hainbat
eremutan eta hiri nagusien inguruan izan ezik. Guztira 12.000 kilometro
errepidek kudeaketa pribatsua dute, adibidez Sanef (Société des autoroutes du
Nord et de l'Est de la France). Munduko errepide-sistemen artean zortzigarren
handiena da, Ameriketako Estatu Batuak, Txina, Errusia, Japonia, Kanada,
Espainia eta Alemaniaren ostean.

Frantzian 30.500 kilometro errepide nazional ditu, estatuaren eskuetan dauden
errepide nagusiak. Departamenduen eskuetan dauden errepideek 365.000 kilometro
dituzte. Frantziaren zentralismoaren erakusgarri dira errepideak: errepide
nagusiak Parisetik abiatzen dira. Zero Kilometroa Parisko Notre-Damen kokatua
dago.

Frantziak kontsumitzen duen energiaren %51,2 inguru zentral nuklearretan lortzen
du, inportazioen mendean ez egoteagatik, ez baitu ez petrolioarik ez gas
naturalik. Gainerakoa zentral termikoetan eta hidroelektrikoetan lortzen da. XX.
mendearen bukaeran 56 erreaktore zeuden martxan, horietako asko 20 urte baino
gehiagokoak. Frantzia da Estatu Batuen ondoren munduko bigarren energia nuklear
ekoizle nasgusia.

Frantziako Futbol Liga Txapelketa modu profesionalean 1932an sortu zuten,
gizonezko mailan bi liga nagusitan banatuta. AS Saint-Etienne da txapelketa
gehien eskuratu duen kluba (2007 arte 10 bider).

Frantziako futbol selekzio nazionalak 1904an jokatu zuen lehenengo partida
ofiziala, Belgikaren aurka. Palmaresari dagokionez, Munduko Futbol Txapelketa
behin irabazi dute (1998an) eta Europakoa birritan (1984 eta 2000n). Futbolari
onenetarikoak:

Herrialde honetan 1903tik burutzen dute uztailero munduko lasterketarik
ospetsuena, Frantziako Tourra alegia.



https://eu.wikipedia.org/wiki/Suitza

Suitza (alemanez: Schweiz, ˈʃvaɪts ahoskatua; frantsesez: Suisse, sɥis(ə)
ahoskatua; italieraz: Svizzera, ˈzvittsera ahoskatua; erretorromanieraz: Svizra,
ˈʒviːtsrɐ edo ˈʒviːtsʁːɐ ahoskatua), ofizialki Suitzar Konfederakundea (latinez:
Confoederatio Helvetica, bertako lau hizkuntzen artean aukerarik ez egitearren.
Hortik datorkio CH laburdura) erdialdeko Europako estatu itsasgabea da.
Iparraldean Alemaniarekin du muga, mendebaldean Frantziarekin, hegoaldean
Italiarekin, eta ekialdean Austria eta Liechtensteinekin. 41.285 km²ko eremua du
eta 2013an 8.139.631 biztanle zituen.

Suitzako lurraldean hiru alderdi nagusi bereiz daitezke: ipar-mendebaldeko Jura
mendiak, erdialdeko ordeka garaia (Mittelland) eta hegoaldeko Alpe mendiak.

Alpeak amildegi malkorrez, elurrez beti estalitako mendi garaiez, mendi-zintzur
sakonez eta glaziar handiez osatuak dira. Bi lerrotan banatuak dira Alpeak,
mugimendu tektonikoen eraginez sortuak dira eta, Kuaternarioan, Rodano eta Rhin
ibaien ibarrak eratu zituzten glaziarrek higatutako haustura sakon batek
bereiziak. Italiarekin muga egiten duten hegoaldeko lerroko mendiak dira
garaienak: Dufourspitze edo Monte Rosa (4.634 m), Matterhorn edo Cervino (4.478
m), Dom (4.545 m), Dent Blanche (4.347 m)… Iparraldeko lerroko mendien artean
Jungfrau (4.195 m), Finsteraarhorn (4.274) eta Aletschhorn (4.195 m) dira
garaienak.

Jura mendiak ipar-mendebaldean daude, Frantziako mugaren aurrez aurre; lurralde
osoaren %10 hartzen dute, baso bakan batzuk eta belardi handiak dituzte, eta
Alpeak baino askoz txikiagoak dira. Alpe eta Jura mendien artean 250–600 m
bitarteko garaiera duen ordeka bat dago, muinoak dituena, Mittelland
(«erdialdeko lurrak») deitua; Mittellandek lurralde osoaren heren bat hartzen
du, hegoaldeko Léman eta Konstantzako aintziren artekoa.

Suitzako mendietan Europako ibai handienetako batzuk jaiotzen dira. Izan ere,
San Gotardoko mendatearen inguruan, elkarrengandik oso hurbil, Rodano, Rhin eta
Aar ibaiak sortzen dira. Bestalde, aintzira asko daude Suitzan; handienak,
Alemaniarekin eta Frantziarekin muga egiten duten Léman eta Konstantzako
aintzirez gainera, Neuchâtel, Zürich eta Luzerna hirietakoak eta Italiarekin
muga egiten duten Maggiore eta Luganoko aintzirak dira.

Suitzako Alpe mendiek Atlantikoko, Mediterraneoko eta Europako erdialdeko klimen
muga egiten dute. Beraz, Suitzak klima horien tarteko bat du. Atlantikoko haize
heze epelak ia lurralde osoan jotzen du, baina euri gehiago dakar
hego-mendebaldera ipar-ekialdera baino. Mendietan, 3.000 m-tik gora, elurra da
beti, eta ibarretarantz jaisten diren glaziarrak sortu dira. Mendi garaiez
inguratutako ibar batzuetan, Rodanoren ibarrean adibidez, askoz euri eta elur
gutxiago izaten da. Foehn haizeak, Alpeetako iparraldeko ibarretan behera
jaisten den haize hegoak, giroa gozatzen du. Mittellandek negu hotzak eta uda
epelak izaten ditu: 20 °C uztailean eta 1 °C urtarrilean. Maggiore eta Lugano
aintzira inguruak epelagoak dira.

Suitzako landaredia garaierak mugatutako bost mailatan bana daiteke: 540 m
bitartean, gaztainondoa, intxaurrondoa, almendrondoa eta, hegoaldean, palmondoa,
pikondoak, eta laranjondoak hazten dira; 1.200 m bitartean, pagadiak, astigar
basoak eta hariztiak; 1.650 m bitartean, pinudiak eta izaidiak; 2.100 m
bitartean, errododendro eta alertze basoak. Handik elurra bitarteko zatian,
belardiak eta Alpeetako landare loredunak dira. Bestalde, Alpeetako mazeletan
mahastiak ere badira, Europan beste inon baino gorago, 1.700 m bitartean.

K. a. I. mendean, Julio Zesarren lejioak sartu baino lehen, zeltak, helvetiarrak
eta retioak bizi ziren gaur egungo Suitzako lurraldean. Erromatarrek Helvetia
deitu zioten lurraldeari, eta Alpeetako iraganbide nagusiak eraiki zituzten (K.
a. 58).

Baina, III. mendetik aurrera germaniar herriak erromatarren hesiak hautsi eta
lurraldean sartzen hasi ziren. IV. mendean, burgundiarrek eta alamanek bizitokia
hartu zuten Mittellanden. Bi mende geroago, errege frankoek beren erreinuaren
mende hartu zuten lurraldea. VII. mendean kristau misiolariek kristatutasuna
zabaldu zuten helvetiarren artean, eta hurrengo menderako monasterio handiak
eraiki zituzten.

X. mendean, musulmanek eta magiarrek sartu-irtenak egin zituzten, eta XI.
mendean, gaur egungo Suitza, Germaniako Erromatar Inperio Santuaren mende geratu
zen. XII. mendetik aurrera, Europako ekonomia berpiztearekin batera, Italiar
penintsulako errepubliken eta Frantzia, Alemania eta Flandesko hirien arteko
merkataritza harremanak sendotu ziren. Hala, Alpeak igarotzen zituzten
merkataritza bideetan zehar hiriak sortu ziren: Zurich, Berna, Luzerna eta Sankt
Gallen.

1291n, Uri, Unterwalden eta Schwyz kantonamenduak (eta geroxeago, Obwalden)
konfederatu eta habsburgotarren aurkako liga bat (Suitzako Konfederazio Zaharra)
osatu zuten, askatasuna elkarren babesean gordetzeko. Une hura hartzen da gaur
egungo Suitzako konfederazioaren sorreratzat. 1315ean, Mogarteneko guduan,
konfederatuek inperioko gudarosteak menderatu zituzten. 1324an, enperadoreak
kantonamenduen askatasuna onetsi behar izan zuen. Handik gutxira merkataritza
hiriak lotu zitzaizkion konfederazioari: 1332an, Luzerna; 1351n, Zurich; 1352an,
Glarus eta Zug; eta 1353an, Berna.

Zortzi kantonamenduek barne autonomia handia zuten, denek onartzen zuten Dieta
bakar baten gobernupean. Inperioaren aurkako beste gudu batzuetan suitzarrak
garaile atera ondoren, kantonamenduek auzo herrien lurraldeak hartzen hasi
ziren. 1474an, Inperioak eta kantonamenduek Konstantzako bakea izenpetu zuten.
Zazpi urte geroago, Friburgo eta Solothurn lotu zitzaizkion konfederazioari.
1481ean, Stanseko itunaren bitartez, kantonamenduen arteko harremanak arautu
ziren. Inperioaren aurkako beste gudu baten ondoren, Basileako bakean (1499)
enperadoreak kantonamenduen burujabetasuna onartu zuen. 1501ean, Basilea,
Schaffhausen eta Appenzell gehitu zitzaizkion federazioari. San Gotardoko
mendateko merkataritza bidea babestearren, kantonamenduek Ticino kendu zieten
lombardiarrei. 1516an, kantonamenduek betiko bakea izenpetu zuten Frantziako
erregearekin.

XVI. mendean zehar, Erreforma protestantea zela eta, Suitzako konfederazioa
katolikoen eta protestanteen artean banatu zen. Hirietako burgesia
protestantismora bihurtzearen aldekoa zen, eta mendialdeko nekazariak, berriz,
katolizismoaren aldekoak, ordura arte bezala. Konfederazioko barnealdeko
kantonamenduak (Luzerna, Uri, Schwyz, Unterwalden, Zug, Friburgo eta Solothurn)
katoliko jarraitu zuten, eta Zurich, Bern, Basilea eta Schaffhausen protestante
bilakatu ziren.

Joan Kalbinek Erroma protestantetzat hartu zuen Geneva; 1536-1564 bitartean
erregimen teokratiko baten mendean egon zen. Kantonamendu katolikoen eta
protestanteen arteko gorabeherak gudu bilakatu ziren, baina konfederazioa ez zen
desegin. 1648ko Westfaliako bake hitzarmenean, Hogeita hamar Urteko Gerraren
amaieran, suitzar kantonamenduen burujabetasuna onartu zen. Nolanahi ere,
erlijio gatazkek 1656 arte iraun zuten.

XVII. mendearen erdialdetik aurrera, Suitzak neutraltasuna politika egin zuen,
eta nolabaiteko bake eta oparotasun urteak izan zituen. Suitzar erlojugileak oso
ospetsuak egin ziren Europako gorteetan. Bestalde, Suitzako hiri batzuek,
Genevak adibidez, garrantzi handia izan zuten kulturaren garapenean, beste
herrialde batzuetan baino askatasun handiagoa izan baitzuten.

Frantziako Iraultzak eragin handia izan zuen Suitzan. Herrialdearen
neutraltasuna galarazi zuten bi iraultzen ondoren, 1798an, Frantziako gudarostea
sartu zen lurraldean, suitzar iraultzaileen laguntzarekin. Urte horretako
apirilaren 12an, Helveziar Errepublika sortu zen, konstituzio bateratu batekin.
Hiriburua Luzerna zuen. Handik gutxira, errepublika gobernaezina izan zen, eta
1803ko otsailean, Napoleon Bonapartek konfederazioa onartu zuen, bere
kantonamendu eta Dietarekin.

Europako Iraultzak Napoleonen hondamendia eragin ondoren, Suitzako Dietak behar
ziren aldaketak egin zituen Vienako kongresuak herrialdea ezagut zezan. 1815eko
abuztuaren 17an, 22 kantonamenduk Itun Konfederal bat izenpetu zuten, Suitzako
estatu modernoaren sorrera izan zena. Lehengo hamahiru kantonamenduei Sankt
Gallen, Grisonia, Argovia, Turgovia, Ticino, Vaud, Valais, Neuchâtel eta Geneva
gehitu zitzaizkien.

XIX. mendearen lehen erdian kantonamendu kontserbadoreen eta liberalen arteko
gatazkak izan ziren, erlijio gorabeherekin batera konfederazioaren politika
egonkorra kolokan jarri zutena. Izan ere, mendearen hasieran, Europan
absolutismoa nagusitu zenean, Suitzako politika familia kontserbadore ahaltsuen
inguruan antolatu zen, baina 1830eko iraultza liberalekin batera hamabi
kantonamenduk konstituzio liberalak onartu zituzten. Konfederazioak 1845ean izan
zituen unerik larrienak, zazpi kantonamendu katolikok (Luzerna, Uri, Schwyz,
Unterwalden, Zug, Friburgo eta Valais) Sonderbudneko Ligan bat egin zutenean.
Besteak beste, beren interesak babestu eta jesuitak Luzerna eta Frigurbotik
egoztea galarazi nahiak elkartu zituen. 1847an, konfederatuen gudarosteak
indarrez hartu zituen kantonamendu katolikoak. 1848ko iraultzekin batera,
suitzar liberalek herrialde osorako konstituzio federala onartzea lortu zuten.
Berna zuen hiriburu.

Tradiziozko neutraltasuna dela-eta, nazioarteko biltzarrak egiteko leku aproposa
da Suitza, eta orobat da erakunde askoren egoitza. Bertan dago, 1863az gero,
Nazioarteko Gurutze Gorriaren bulego nagusia, eta Lehen Mundu Gerraz gero,
Nazioen Elkartearena.

Suitza Nazioen Elkarteko kide izan zen, baina neutraltasun estatusari eutsi
ziolarik, eta iheslari politikoak babestu baitzituen Bigarren Mundu Gerran, uko
egin zion Nazio Batuen Erakundeko (NBE) kide izateari, erakunde horren zenbait
betekizun neutraltasunarekin ezin adostuzkoak zirelakoan. Alabaina, NBEren
mendeko zenbait batzorderen kide da, eta behatzaile iraunkor bat du NBEtan. Era
berean, zenbait nazioarteko batzorde neutralen kide izan da, hala adibidez
Koreako Gerran, 1953ko su-etenaren akordioa gainbegiratzeko; dirua eman zion
NBEri Zipreko bakeari eusteko, eta Arantzel eta Merkataritzari buruzko
Akordioaren kide da (munduko merkataritza harremanak hobetzeko helburua duen
erakundea).

1986ko Txernobilgo hondamendi nuklearra zela eta, manifestazio handiak izan
ziren Suitza osoan, bertako bost zentral nuklearren eta oro har egitarau
nuklearraren segurtasuna dudan jartzen zutenak. Manifestazio haien ondoren,
1989an gobernuak bazterrera utzi zuen seigarren zentralaren eraikuntza. Hurrengo
urtean, erreferendum bidez, hamar urterako, zentral nuklearrak eraikitzeko
proiektua eragotzi zen.

1990. urtean suitzar polizia sekretuak gordeta zituela 200.000 bat lagunen
artxibo sekretuak jakin zen. Bernako istiluen ondoren, bigundu egin ziren
estatuaren segurtasun legeak, eta haien ordez polizia kontrolatzeko arau berriak
jarri ziren indarrean. 1992an alde batera uzten hasi zen Suitzaren urte askoko
independentzia, eta Munduko Bankuari eta Nazioarteko Diru Funtsari lotu
zitzaien. Alabaina, urte horretako abenduan uko egin zioten suitzarrek Europako
Ekonomia-Eremuan sartzeari (merkataritza libreko eskualdea, Europa Mendebaldeko
herrialde asko lotzen dituena). Hauteskunde horiek Europar Batasunean sartzearen
ukoaren seinaletzat hartu ziren.

2001ean erreferendum bat egin zen Europar Batasunean sartzeko, baina gehiengoak
uko egin zion. 2001ean, baita ere, hainbat enpresak, tartean Swissair airelinea
ospetsuak, porrot egin zuen eta milaka langile kale gorrian geratu ziren.
2002an, abortatzeko eskubidea legeztatu zen, alde batetik, eta, bestetik, Suitza
Nazio Batuetan sartu zen. 2006an, inmigrazio eta babes legeak gogortzea erabaki
zuen gehiengoak erreferendumean.

Suitza errepublika da, 1874ko maiatzaren 29an onartu eta hainbat aldiz zuzendu
den Konstituzioaren arabera gobernatzen dena. Demokrazia zuzena eta zeharkakoa,
herri beregaintasunarekin, botereen banaketarekin eta ordezkaritza
proportzionalarekin bateratzen ditu suitzar sistema politikoak. Hautesleek,
ordezkariak aukeratzeaz gainera, zuzenean esku hartzen dute auzirik
garrantzitsuenetan, erreferendumen bidez; izan ere, erreferendumak Suitzako
sistema politikoaren partetzat hartzen dira. Hauteskunde federaletan, 18 urtetik
gorako hiritar guztiek dute boto eskubidea; emakumeek 1971. urtean lortu zuten
boto eskubidea nazio hauteskundeetan, erreferendum baten ondoren.

Suitza 26 estatuz osaturiko konfederazioa da. Estatu horiei kantonamendu esaten
zaie. Grisonia da eremu zabalena duena eta Zürichekoa biztanle gehien dituena.
Hauek dira 26 kantonamenduak:

*Kantonamendu hauei erdi-kantonamendu deitzen zaie, eta kontseilari bakarra dute
(bi beharrean) Estatuen Kontseiluan.

Suitzako ekonomia modernoa, oparoa eta egonkorra da. 2013an barne produktu
gordina (nominala) 646.200 milioi dolarrekoa izan zen, munduko 37.a, eta %2ko
hazkundea izan zuen. biztanleko BPG Mendebaldeko Europako herrialde gehienena
baino handiagoa da; 2013an 54.800 dolarrekoa zen, munduko 11.a. Ekonomia oso
industrializatua dago, eta suitzarren bizitza maila munduko garaienetakoa da.
Suitzan dute egoitza munduko multinazional handienetako batzuek, hala nola,
Glencore, Nestlé, Novartis, Hoffmann-La Roche, ABB eta Adecco konpainiek.

Gaur egun, suitzar ekonomiaren alor nagusiak merkataritza, zerbitzuak (bankuak
eta finantzak batez ere) eta turismoa dira, eta enplegu osoaren %73,2 osatzen
zuten 2010ean. Alor horien atzetik daude industria, energia, meatzaritza eta
eraikuntza (%23,4), eta nekazaritza, basogintza eta arrantza (%3,4).

Suitza beregaina den arren haragiki eta laboreetan, ez lurra ez klima ez dira
nekazaritzarako egokiak, eta, hortaz, inportatuak dira kontsumitzen diren
elikagai gehienak, eta nekazariek diru laguntza handien beharra dute. Lursail
gehienak txikiak dira, familia enpresetan antolatuak. Nekazaritza gai nagusiak
azukre-erremolatxa, garia, patatak, sagarrak, mahatsa, esnea eta ardoa dira.

Industrian dihardu Suitzako biztanle aktiboen heren bat. Ekoizpen nagusiak
doitasun makinak, makina-tresna, farmazia gaiak eta erlojuak dira (gaur egun,
urteko 28 milioi bat erloju esportatzen da). Aipagarriak dira orobat ehungintza,
jantzigintza, oinetakoak, kimika gaiak, metal finduak, elikagaiak (txokolatea
batez ere), zurezko gaiak eta papera. Asko estimatzen da suitzar eskulangintza:
musika kutxak, brodatuak, zur landua, etab.

Suitzako diru banakoa suitzar frankoa da, 100 zentimotan banatua. Suitza
nazioarteko finantza gune guztiz garrantzitsua da; bertako bankuek mundu osoko
dirua erakartzen dute, politikaren eta finantzen egonkortasuna dela eta, eta
banku eragiketen sekretua bermatzen delako. Banku pribatuak dira sarrera iturri
nagusietako bat. Zurich da bankuen zentro garrantzitsuena. Bestalde, Zuricheko
Burtsa Europako handienetako bat da, eta Zurich da gainera urrearen merkataritza
gune nagusia.

2013an Suitzako inportazioak 200.500 milioi dolarrekoak izan ziren, eta
esportazioak, berriz, 229.200 milioi dolarrekoak. Inportatzen diren gai nagusiak
hauek dira: makineria, garraio hornigaiak, petrolio gordina eta findua, metal
preziatuak, elikagaiak, burdina, altzairua eta kimika gaiak. Esportazio
aipagarrienak, berriz, makineria, farmazia gaiak, jantziak, erlojuak eta metal
preziatuak dira.

Merkataritza harreman ohikoenak Alemania, Frantzia, Italia, Britainia Handia,
Estatu Batuak eta Txinarekin ditu. Merkataritzaren balantza kontrako hori
“esportazio ikusezin” deritzanekin orekatzen da: finantza zerbitzuak eta
turismoa. Turismoa da, izan ere, dibisa sarreren eta enplegu sorreraren iturburu
nagusia. Ordainketa balantzak (barnean hartzen ditu turismoa eta finantza
sarrerak) urteko ia 1.000 milioi dolarreko soberakina izan zuen 1990eko
hamarraldiaren hasieran.

2013an Suitzak 8.139.631 biztanle zituen. Biztanleria zahartzen ari da
(biztanleen %17,6k hirurogeita bost urte edo gehiago dute), eta 82,39 urteko
bizi itxaropena dute, munduko 8. handiena. Urteko hazkunde tasa motela da
(%0,78), eta etorkinei dagokie tasa horren zati handiena.

Atzerritar langileei dagokienez, langile espezializatuen beharrak, batetik, eta
familien bateratzeak bestetik, atzerritar biztanleen kopurua handitu dute.
2013an atzerritarrak biztanle guztien %23,8 inguru ziren. Atzerritarren artean,
2013an italiarrek osatzen zuten talde nagusia (atzerritarren %15,4) eta haien
ondoren, Alemania (%15,1), Portugal (%13,1), Frantzia (%5,7), Serbia (%4,7),
Turkia (%4,3) eta Espainiatik (%3,9) joandakoek. 2014ko otsailean egindako
erreferendumean, Europar Batasunetik Suitzara lanera doazen herritarren kopurua
mugatzea onartu zuten suitzarrek. Aleman eta italiera hiztun eremuen
kantonamenduak izan ziren baiezkoaren aldeko, eta eremu frankofonoak ezetz
bozkatu zuten, batik bat.

Suitzak lau hizkuntza ofizial ditu: frantsesa, alemana, italiera eta
erromantxera.

Aleman hiztunak biztanleen %64,9 dira, eta gehiengoa osatzen dute kantonamendu
gehienetan. Frantses hiztunak (biztanleen %22,6) Jura, Neuchatel, Fribourg,
Geneva, Vaud eta Valais kantoietan bizi dira, batez ere. Italiera hiztunak
(%8,3) gehiengoa dira Ticino kantonamenduan. Erromantxera hiztunak (%0,5)
Grisonian bizi dira.



https://eu.wikipedia.org/wiki/Edukien_banaketarako_sarea

Edukien banaketarako sarea (ingelesez Content delivery network edo Content
distribution network, CDN) datuen kopiak gordetzeko ordenagailuen sare handiak
dira. Helburua interneteko bezeroen datu hauetarako atzipena azkartzea da banda
zabalera maximizatuz. Bezero batek zerbitzari bateko edukiak zerbitzaritik
bertatik jaitsi beharrean, posible da CDN sarean dagoen makina batetik
zerbitzarian dagoen edukiaren kopia bat jaistea. Honek botila lepoak ekiditen
ditu edukien hornitzaile den zerbitzari ondoko sareetan.

Edukien banaketarako sare hauek nahiko ezagunak egin ziren 1990. hamarkada
azkenetara. CDN-ek web cache bezalako edukien banaketa sistemak ez bezala, beste
filosofia bat jarraitzen dute. Kasu honetan ordaintzen duten bezeroak ez dira
ISP bezeroak, baizik eta edukien banatzaileak. Edukien banatzaile batek (Yahoo,
MSN edo dena delakoa) CDN konpainia bati (Akamai esaterako) ordainduko dio bere
edukiak zerbitzariari atzerapen gutxiagorekin helarazteagatik.

Edukien artean, hala nola, web objektuak, aplikazioak, denbora errealeko
multimedia fluxuak, software-a, dokumentuak eta interneteko bestelako datuak
(DNS eta bideraketa taulak esaterako) aurki ditzakegu.

Hasiera baten, eta adibide sinple bat jartzearren, demagun arakatzaile batek
HTML objektu baten (oinarri orrialdea) eskaera bidaltzen diola zerbitzari bati
(demagun www.zerbitzari.com) zeinek HTML objektuarekin erantzungo dion. Orduan,
arakatzaileak HTML orria irakurri eta ondorengo objektuari erreferentzia
aurkituko duela suposatuko dugu: www.cdn.com/www.zerbitzari.com/irudi.gif

Behin erreferentzia hau irakurrita, arakatzaileak CDN bilaketa bati ekingo dio.
DNS zerbitzariak www.cdn.com kontsulta guztiak zerbitzari autorizatu berdinera
bidaltzeko konfiguratuko dira. CDN zerbitzari autorizatuak eskaera egiten duen
arakatzailearen IP helbidea irakurriko du eta barne sare mapa bat kontsultatuz
bezero horrentzako egokiena den CDN zerbitzariaren IP helbidea bidaliko dio
(orokorrean gertuen aurkitzen dena).

Bezero DNS-ak DNS erantzuna jasoko du eskaturiko IP helbidearekin. Behin helbide
hau ezagututa, arakatzaileak HTTP eskaera bat bidaliko dio IP helbide hori duen
CDN zerbitzariari, irudi.gif objektua lortuz.

Honen ondoren www.cdn.com –i egin beharreko eskaera guztiak IP honi egingo
zaizkio, helbide hau DNS cache-an gorde baita.

Laburbilduz, eskaera luzatu duen host-ak lehenik eta behin web zerbitzarira joko
du HTML oinarri objektua lortzeko. Ondoren CDN-aren DNS zerbitzari autorizatura
joango da, bertan berarentzako hoberena den CDN zerbitzariaren IP helbidea
lortzeko. Azkenik, CDN zerbitzari horretara joango da lortu nahi duen objektua
jaisteko.

Adibide honetan CDN web edukien testuinguruan deskribatu da. Alabaina, CDN oso
erabilia da, esaterako, audio eta bideo banaketan ere.



https://eu.wikipedia.org/wiki/Donostia

Donostia (ofizialki Donostia euskaraz eta San Sebastián gaztelaniaz) Gipuzkoako
hiriburu eta udalerri nagusia da, eta Euskal Herriko hiri jendetsuenen artean
laugarrena, 180.179 biztanle dituenez. Metropoli eremuak, berriz, 400.000 bat
biztanle ditu. Kantauri itsasoaren ertzean dago, Bizkaiko golkoaren magalean.

Euskal Herriko hiriburuetatik Donostiak du euskaldunen ehunekorik
handiena: % 33,5. Administrazio, kultura, hezkuntza eta turismoaren zentro
garrantzitsu bat da Euskal Autonomi Erkidegoan, eta 2016an Europako
kultura-hiriburua izan da. 2014an, National Geographic aldizkariak Donostia
munduko hiri zoriontsuenen artean kokatu zuen.

Donostiako herritarrak donostiarrak dira. Halere, Donostiako kultura herrikoian,
eta batez ere Parte Zaharrekoan, bi ezizen erabili izan dira: San Bizente
elizaren inguruan jaio edota bizi direnentzat, koxkeroak; eta Santa Maria
elizaren inguruan jaio edo bizi direnentzat, josemaritarrak. Burla egiteko
ezizentzat, berriz, donostiarrei kaskarinak (hau da, «burugabeak, gauzak
pentsatu gabe egiten dituztenak») edo ñoñostiarrak («Donostiako aberaskumeak,
señoritoak, txepelak») deritze, eta hiriburuari, Ñoñostia.

Donostia Urumea ibaiaren bokalean dago, Igeldo, Urgull eta Ulia mendien artean,
eta hiru hondartza ditu: Ondarreta, Kontxa eta Zurriola. Elkarren ondoan dauden
lur horiez gainera, hiru barrendegi ditu hiriak: hego-mendebaldean, Zubieta
auzoaren zati bat; hego-ekialdean, Landarbaso mendialdea; eta hegoalderago,
Urdaburu mendialdea.

Hiria Kontxako badiaren inguruetan zabaltzen da, Bizkaiko golkoaren kostaldean.
Donostiako kostaldea Hondarribitik Oriora Eozenoko hareharrizko flysch delakoak
osaturiko mendikateak zeharkatzen du: Ulia, Urgull, Igeldo mendia eta
Mendizorrotz ekialdetik mendebaldera. Mendikatea etena duen eremuetan Zurriola,
hain zuzen Urumea ibaiaren bokalean, Kontxa eta Ondarreta hondartzak daude.
Kontxako badiako sarreran, Santa Klara uhartea dago.

Parte Zaharra eta erdialdeko zabalgunea San Bartolome gaina eta Urgull mendia
lotzen zituen tonboloaren gainean eraiki ziren; eta Gros auzoa osatu aurretik,
hareatza zabala zegoen han. Amara auzoko lurretan, berriz, Urumea ibaiak
sortutako padura zegoen. Eremu hauetan izan ezik, Donostiako udalerria 50-100
metroko kareharrizko muino txikietan kokatua dago gehienbat, muino batetik
bestera kareharriaren higaduraz sortutako ibar txikiak dituela (Ametzagaina,
Aiete, Añorga, Igara). Udalerriaren ekialdean dagoen San Marko-Txoritokieta
mendia diapiro-egitura bat da.

Sismologiari dagokionez, Donostiak badu arriskurik. Izan ere, lurrikaren sorgune
ez den arren, uhin sismikoen anplifikazio eremu baten barruan daude hala
Donostia osoa nola haren metropoli eremuaren zati handi bat. Hala, bada, hainbat
kilometrotara sortutako lurrikarek eragin handia dute Donostian; halaxe erakutsi
dute Iruñeko 1903ko lurrikarak, Martesko (Huesca) 1923koak, Turruncúngo
(Errioxa) 1929koak eta Eretako (Okzitania) 1967koak.

Urumea ibaia Goizueta, Hernani eta Astigarraga herrietatik igaro ondoren, hiria
zeharkatuz itsasoratzen da bokale bat sortuz. Bokalean nabariak dira itsas
gorabeheren eragina, Loiola eta Martutene auzoetaraino. Hori dela eta, ohikoa
da, uholdea dagoenean, auzo horietan ibaiko urak gainezka egitea. Urumea ibaiak
bere ibilbidean osatzen dituen zeharruneetatik nabaria da hirian Kristinaenea
lorategia inguratzen duena. Aipatu behar da Oria ibaia ere, Gipuzkoako ibairik
luzeena, Zubieta auzotik igarotzen dena, itsasoratzetik kilometro gutxitara.
Añorga errekak ere Antigua, Ibaeta, Igara eta Añorga auzoak zeharkatzen zituen
garai batean, baina egun lur azpian dago bideratuta hirira sartzean.

Landaredi potentzialean, gizakiaren eraginaren ezean litzatekeen hartan alegia,
batez ere lizarra eta haritza aurkituko lirateke, eta ezkia, zumarra,
gaztainondoa, astigarra, pagoa, zumea eta haltza neurri txikiagoan, betiere
hezetasun maila zein den. Azpiko basoan, hurritza, elorri beltza eta garoak
izango lirateke. Belardi eta soroek ere oparotasun eta aniztasun nabaria
erakusten dute. Oro har, Donostiako landaredia klima ozeaniko heze bati
dagokiona izango litzateke, tenperatura hotzepelekin, Kantauri isurialde osoaren
antzera.

Dena den, egungo landaredia gizakiak gogor eragindakoa da. Hiriko urbanizazioak
antzinako basoak eta baserri lurrak ordeztu ditu neurri handi batean.
Hirigunetik kanpo soroak eta baratzeak dira, baserrien ustiapenen ondorioz,
antzinako landaredia ezabatu dutenak. Ulia eta Igeldoko gune batzuetan, otea ,
garoa eta txilarra dira nagusi, antzinako basoaren galtzearen ondoren garatu den
landaredia. Bertakoa ez den pinu beltzaren (Pinus radiata) gune batzuk ere
badaude, Zubieta eta Landarbaso aldean, Euskal Herriko beste gune batzuetan
baino neurri txikiagoan ordea. Hala ere, antzinako landarediko guneak daude
oraindik ere Igeldon, Urgullen, Ulian, Igarako erreka inguruetan, Añorgan,
Ametzagainan, Basozabalen eta Aieteko zenbait tokitan. Haltzak, berriz, baditugu
Urumea ibaiaren ibilbidean, Martutene aldean, eta Oria ibaiaren ertzetan,
Zubieta aldean.

Iparraldean, Donostiak osoki Kantauri Itsasoarekin egiten du muga;
ipar-ekialdean, Kantauri Itsasoa eta Pasaiarekin; ipar-mendebaldean Kantauri
Itsasoa, Igeldo eta Oriorekin; ekialdean, Astigarragarekin; hego-ekialdean,
Hernani eta Astigarragarekin; hegoaldean, Lasarte-Oria eta Hernanirekin;
hego-mendebaldean Lasarte-Oriarekin; eta mendebaldean, berriz, Usurbilrekin.

Donostiak, euskal kostalde guztiak bezala, klima ozeanikoa du. Köppen klima
sailkapenaren arabera, Donostiakoa klima hotzepel hezea eta urtaro lehorrik
gabea (Cfb kodeaz) da. Tenperatura hotzepelak, hezetasun nabaria eta euri ugari
izaten dira Donostian urte osoan zehar. Hala ere, uda eta negua nabari bereizten
dira tenperaturari dagokionez. Euria berriz, urte osoan izaten da eta neguaren
eta udaren arteko aldeak txikiak izaten dira. Elurra, ordea, oso gutxitan egiten
du, urtean behin-edo, eta 5-10 alditan izozten du urtean. Enbata ugari izaten
dira. Urrian eta martxoan ur biziak izaten dira, hau da, maila handiko itsas
gorabeherak.

2007an euri kopurua 1.536,1 mm izan zen. Batez besteko tenperatura 15 °C
ingurukoa izaten da eta udako hezetasun handiak (% 65-70 inguru) bero handiko
sentipen termikoa sortzen du. Hego haizeak jotzen duenean, tenperatura supituki
igo daiteke, neguan 20 °C eta udan 38 °C eragin arte. Udan, tenperatura handi
horien ondoren, ipar-mendebaldeko haizeak bat-batean jo dezake, eta enbata
eragin.

Mendetan Donostiako harresiek kale estuak dituen Donostiako Parte Zaharra
inguratu zuten, 1863. urtean harresiak eraitsi zirenean, ordea, hasi egin zen
Donostia hiria zabaltzen egun ezagutzen den hiria osatu arte. Antonio
Kortazarren Hiriko Plan Orokorrak etxalde karratu erregularrak taxutu zituen
egungo Boulevardetik Mendeurrenaren plazaraino. Lehenengo zabalgune hura 1900.
urtean egin zen. Orduan hiriak zubi bakarra zuen, Santa Katalina zubia, hain
zuzen. XX. mendearen lehenengo erdian hiria Gros aldera zabaltzen hasi eta
Antiguako zabalgunea osatzen ere hasi zen. Urte haietan Urumea ibaia bideratu
eta beste azpiegitura batzuk ere eraiki ziren, hala nola, Maria Kristina zubia
eta Zurriola zubia. 1950eko hamarkadan Amara auzoa osatu zen, Antso Jakitunaren
hiribidearen inguruan lehendabizi eta 1960ko hamarkadaren ondoren, Amara Berria
auzoa osatuz. Urte horietan izandako hazkunde demografiko itzelaren ondorioz,
Altza, Bidebieta, Egia eta Loiola auzoek zabalkunde handia izan zuten,
zoritxarreko handikeriazko urbanismo batez. XX. mendearen hondarretan eta XXI.
mendearen hasieran, besteak beste, Loiolako Erriberak, Benta Berri, Errotaburu,
Ibaeta eta Berio izeneko auzoak osatu ziren. Egun, Parte Zaharra eta Igeldo
baserri-auzoa dira antzinako itxura erakusten bakarrak.

Horietaz gain, Donostiak baditu hiru barrendegi ere: Zubietakoa, Landarbasokoa
eta Urdaburukoa. Zubietakoak baizik ez ditu biztanleak.

Gizakia orain dela 25.000 urtetik, gutxienez, bizi izan da Donostia inguruan.
Ametzagaina izeneko lekuan garai horretako industria litikoa aurkitu dute.

Donostiari (bertako monasterioari) buruzko lehendabiziko aipamenak X eta XI.
mende hasierakoak diren arren, Nafarroako Antso Jakitunak 1180. urte aldera eman
zion hiri-gutuna, lehenagokoa ez ote den adierazi izan bada ere. Tomas Urzainkik
azaltzen du hiri-gutun hori Lizarrako foruan oinarritu zela: artikuluen % 60
inguru, baina bere berezitasun handiena itsasorako forua izatea da, Antso
Jakitunak Donostia bihurtu nahi baitzuen Nafarroaren itsas merkataritzaren portu
nagusia. Hauxe da Europako lehendabiziko itsas forua, eta bertan biltzen dira
Europako itsas lege zaharrenak.

Baiona denbora luzean Nafarroaren portu izan zen, baina XI. mendean baliorik
gabeko portu bat zuen, landetako hareak itsutua. Horrek emigrazio handi bat
eragin zuen Baionatik eta Gaskoiniatik (gaskoiak, "franko" deituak) eta Urgull
magaleko hareatzan finkatu ziren Erregeren abantailek erakarrita: Orioraino,
libre ziren merkataritzan aritzeko. Ordurako Santa Maria eta San Bizente
Antiguokoa aipatzen dira, eta Antso Jakitunak Izurungo monasterioa eman zien
dohaintzan. Lehena, bertako 'nafar'en eliza zen eta bigarrena, berriz,
gaskoiena, Manuel Lekuonak azaltzen duenez. Itsas merkataritza handia zen
ordurako Europa iparraldearekin. 1200. urtean Alfontso VIII.a Gaztelakoak
Nafarroa inbaditu zuen, eta Gipuzkoan portu garrantzitsuak eskuratu: Mutriku,
Getaria, Donostia, Hondarribia, etab. Konkista hori sendotzeko, Gaztelako
erregeak berretsi egin zuen Donostiaren nafar forua 1204an.

Gaztelako koroaren eskuetan geratuta ere, Donostiak jarraitu egin zuen
Nafarroaren itsas merkataritza-bideetan, eta Antso IV.a Gaztelakoak, XIII. mende
amaieran, berretsi egin zituen nafar merkatariek hiribilduan zituzten
pribilegioak. Nafar produktuen isuri horrez gain, Donostiak Gipuzkoan barrena
heldutako Gaztelako salgaiak itsasoratzen zituen. Horrek oparoaldi bat ekarri
zuen, eta Donostiak autonomia handia agertu zuen.

Donostiarrek, orduan, hiru ainguraleku nagusi zituzten: Kontxa, Zurriola, eta
Pasaia (Pasage). Horietatik abiatzen eta sartzen ziren koka motako itsasontziak,
garai hartan arrakasta handikoak, Atlantikoko kostaldeko itsas trafikoan
erabiltzen baitziren Flandesera bidean. Haien sotoetan ekartzen zituzten
oihalak, apaingarriak, tinduak, eta zirtzilkeriak.

1266tik aurrera, hiriak hainbat sute jasan zituen. Donostiaren mugetan Usurbil
eta Orio sortu ziren 1371 eta 1379an. Gainera, hainbat istilu izan zituzten
donostiarrek Hernaniko olagizonekin. 1397. urtean, Donostiak Gipuzkoako
Ermandadea sortzen lagundu zuen oinaztarren eta ganboatarren arteko lehia
bete-betean, zailtasunak ekartzen baitzizkien donostiarrei barne merkataritzan.
1459an, Donostia guztiz sartu zen Gipuzkoan.

1489an, sute latz batek hiria kiskali egin zuen, baita aro berri baten hasiera
iragarri ere. Harrezkero, hiria gerra-gotorleku bihurtzen hasi zen, Gaztelaren
eta Frantziaren artean. Gaztela-Aragoiko errege-erreginek donostiarrak babestu
zituzten, hainbat zergatatik salbuetsi eta abar. 1521ean, laguntza eman zion
Komuneroen Matxinadaren kontra eta enperadorearen tropei Nafarroako gudan.
Karlos V.ak Muy Noble y Muy Leal titulua esleitu zion, eta hainbat
erlijio-erakunde sortu ziren hirian ordutik aurrera.

Hiribilduaren oparoaldiak mendearen bigarren erdi arte iraun zuen. Hala ere,
Karlos V.a eta bere oinordekoak (Filipe II.a eta Filipe III.a) gerra gehiagotan
sartu ahala, Donostiaren egoera okertzen joan zen, erregeon ontzi- eta
eskifaia-eskaera hertsatzaileengatik. Arrantza-kanpainei dagokienez, 1580eko
lekukotasun baten arabera, 13-14 itsasontzi ateratzen ziren Ternuara urtero
Donostiatik, 70-100 marinel bana.

1597an, berriz, izurrite bubonikoak hiria eta Pasaia astindu zituen, baita 650
hildako utzi ere Donostian, eta 364 Pasaian. Gorabeheron erdian zorpetuta
zebilela eta, udalak zerga berriak jarri zizkion artileari portuetan (bereziki
Pasaiakoan), baita ondorio larriak eragin ere. Iruñetik zetorren barrualdeko
merkataritzak iparraldeko bidea hartu zuen, eta Baiona bihurtu zen nafar artilea
itsasoratzeko portua. Ordu arteko Donostiako ontziolak ontziola handi eta
espezializatuagoen beharrez Pasaiara lekualdatzen joan ziren. 1682an,
Kontsulatua eta Kontratazio Etxea sortu ziren Donostian.

1713ko Utrechteko Ituna oso kaltegarria izan zen hiriarentzat, donostiarrek ipar
Atlantikoko arrantza-urak galdu baitzituzten. Gainera, ez zuen bakea ekarri,
Frantziaren etsaigoa baizik. 1719. urtean, lehendabizikoz Donostia Berwick dukea
buru zuen 26.000 gerlariko frantziar armadak hartu zuen, setioa jarri ondoren.
Donostiaren berreraikuntza-lanetan, Plaza Berria sortu zuten Donostiaren erdian,
olgeta eta merkaturako.

1728an, Caracasko Gipuzkoar Konpainia sortu zen. Baldintzak mesedegarriak ziren
nola gipuzkoarrentzat, hala Erregearentzat, inportatutako gaiek, bereziki kakao
estimatuak, tabakoak, larruak eta espezieak, aduana-zergarik gabe sartuko
baitziren Ebron zehar. Negozioa borobila zen, eta Donostia aberastu egin zen
urte horietan. Ontzigintzek eta burdinolek lanean jarraitu zuten bete-betean.
Euskaldunak eskifaietan sartzen ziren kopuru handitan eta, Konpainiaren
ekimenez, hainbat enpresa eta elkarte sortu eta sustatu ziren Gipuzkoan, Euskal
Herrian eta Espainian. Euskalerriaren Adiskideen Elkartea ere sortu zen
Konpainiaren epelean (1765). Aldiz, Karlos III.a erregeak 1778an Venezuelarekiko
merkataritza liberalizatzeko emandako aginduak egoera politiko-ekonomikoa
gaiztotu zuen, eta Konpainiaren amaiera ekarri.

Tentsio politiko handiaren erdian, 1794ko abuztuan, frantses iraultzaileak
Donostiara sartu ziren, eta Gipuzkoaren independentzia-aldarrikapen bat ere
gertatu zen Donostiako burgesiak bultzatuta. Espainiako agintariek Donostiako
udala zigortu zuten ustez (espainiar) 'abertzaletasun' epela erakusteagatik
(Iruñea, 1796). Une horretan, hiria hizkuntzaz erabat euskalduna zen, baita
elebakar ugari ere tartean. Ordurako, gaskoi hizkuntza azken hatsetan zen
Donostian. Iberiar Penintsulako Gerra azkenetan zela, Wellingtongo dukeak
zuzendutako britaniar eta portugaldar tropek setioa jarri zioten Donostiari eta,
1813ko abuztuaren 31n, hirira sartu eta sutan birrindu zuten, baita
biztanleriaren zati bat sarraskitu ere. Irail hasieran, Donostiako familia
aberatsenek hiria berreraikitzea erabaki zuten, Pedro Manuel Ugartemendiaren
zuzendaritzapean.

1828an, Donostiak berreskuratu zuen Amerikarekin salerosketan aritzeko
eskubidea. Lehen Karlistaldia piztu zen handik gutxira, eta karlistek Donostia
inguratu eta bonbardatu zuten. Donostiak foruen gehiena galdutako Nafarroari
atxikitzea eskatu zuen, 1841ean. 1863an, Donostiako harresia eraitsi eta
hiribilduak gotorleku militar izateari utzi zion, herritarren pozerako.
1845etik, Espainiako Errege Gorteak udak oporretan ematen zituen Donostian, eta
udal kabildoak zerbitzuen eta gerora "tourismo" deitu zutenaren hiria izatearen
alde egin zuen. Eliteen oporraldietarako Biarritz hartu zuten eredu, Gainera,
1864an burdinbidea heldu zen Donostiara.

1872an, Bigarren Karlistaldia piztu zen, eta Donostia Gipuzkoako hiri liberal
bakarra izan zen. 1875ean, gertutik eraso egin zioten indar karlistek, eta
hiriaren setioak 1876ko otsailaren 18 arte iraun zuen. Gerraostean, kultur
jarduera handiko garai bat hasi zen donostiarrentzat, adibidez, danborrada eta,
pixka bat geroago, Euskal Festen hasiera (1896). 1872an bertan, Santa Katalina
zubi neoklasikoa eraiki zen; 1882an, Donostiako Kasinoa; 1887an,Gipuzkoako Foru
Aldundia, etab. Egungo erdialde osoaren bokazioa eliteen eta burgesiaren
bizileku eta atsegin izatea zen eta, beraz, herritar xumeak beste auzo batzuetan
geratu ziren.

XX. mendearen hasieran, Donostia udako hiriburu eta probintziako gune
administratibo eta politikoa zen. Elektrizitatea eta kaleetako argiztapena ere
heldu zen (1899), baita tranbiak ere luze gabe, automobilekin batera. Lehen
Mundu Gerra garapen eta aberastasun handiko aldia izan zen Donostiarentzat.
Bertako Kasinoan europar bizitzako pertsonaia ugari agertu ziren: Mata Hari,
Leon Trotski, Ravel, etab. "Belle Epoque" garaia izan zen. 1904an, Itun
Ekonomikoa berritzeko gatazka politikoen epelean, askotariko alderdi politikoek
Liga Foral Autonomista sortu zuten, eta 1923 arte sindikatuen hainbat protesta
eta istilu izan ziren. 1930ean, berriz, Espainiako hainbat politikari Donostiara
bildu ziren, eta Donostiako Ituna sinatu, 1931ko apirilean Espainiako II.
Errepublika ekarriko zuena. Donostiak joera aurrerazalea hartu zuen gehienean,
baita euskal autonomia-estatutuaren aldekoa ere.

1936ko otsaileko hauteskundeetan, Fronte Popularrak irabazi zuen Donostian.
Uztailean, Donostian ere Gerra Zibila hasi zen: Loiolako kuartelaren matxinada
itoa izan zen, baina hilabete eta erdian, Donostia Altxamenduko indarren
eskuetan erori zen. Donostiako 30.000tik gora herritarrek ihes egin zuten
Beorlegi koronelaren indarrak (nazionalak) Donostiara sartzerakoan (1936ko
irailaren 13an). Bertan geratutakoek, errepresio bereziki gogorra jasan zuten;
ehunka izan ziren luze gabe fusilatuak (400dik gora), eta errepresio gogorrak
jarraitu zion. Urte kritikoak izan ziren hurrengoak, elikagai eta gasolina
eskasia zegoen, tabakoaren errazionamendua, industrietan material falta, ilarak
gai asko eskuratzeko (cartilla delakoa). 1939an Musika Hamabostaldia sortu zen.
Gipuzkoako gobernadore zibilari botere bereziak eman zitzaizkion jarduera
politiko guztien kontrol eta errepresiorako. 1947an, Donostiako udalbatza
Kasinora lekualdatu zen eta, hurrengo urtean, bertan behera geratu zen ofizialki
gerra-egoera.

1950ko urteen amaieran hasita, hainbat zerbitzu publiko hobetu ziren, adibidez,
hezkuntzan eta osasun-arloan. Aldi berean, etorkinak ugari heldu ziren Hego
Euskal Herritik eta Espainiako hainbat tokitatik. Hirigintza anabasan erori zen
etxegileen diru-goseak eta kontrol politiko faltak bultzatuta. 1953an, lehenengo
Zinemaldia ospatu zen. Bertatik igaro ziren Ava Gardner, Vittorio Gassman,
Charlton Heston... 60ko urteen gizarte-aldaketen testuinguruan, herritarren
kezkak artearen eta kulturaren arlotik bideratu ziren hasieran. Auzo-elkarteak
sortu ziren. 1960ko hamarkadan, Donostia euskal kulturaren berpizkundearen eta
euskal mugimendu nazionalistaren gunea bihurtu zen. Manifestazioak ugaldu egin
ziren eta, 1968ko abuztuan, lehenengoz, salbuespen-egoera dekretatu zen; gehiago
etorri ziren hurrengo urteetan 1975 arte. Aldi berean, hiriaren ikur bihurtutako
Haizearen orrazia eraiki zen, Eduardo Chillidarena (1974).

Diktadorea hil ondoko urteak tentsio handikoak izan ziren. 1977an, Amnistiaren
Legea onartu zen, eta euskal preso politiko ugari itzuli ziren. Hala ere,
grebak, manifestazioak eta liskarrak poliziekin ugaldu egin ziren; ETAren bi
erakunde armatuek hilketa eta indarkeria ekintza ugari egin zituzten aldi
horretan, baita erregimenari lotutako beste talde ilun batzuek ere. 1976ko
abenduan, Erreala eta Athletic futbol-taldeen arteko derbiko ikurriñaren
aldarrikapenaren ondoren, legeztatu egin zen azkenik 1977ko urtarrilean. 1979ko
ekaineko hauteskundeetan, EAJko Jesus Maria Alkain izan zen Donostiako alkate
hautatua, demokratikoki aukeratutako lehenengoa eta lehendabiziko abertzalea.
Urte hauek beheraldi urteak izan ziren, ekonomiaren gainbehera tartean, gatazka
eta indarkeria sozio-politiko handikoak eta hirigintza zabar eta zekenekoak.
1981ean, Itun Ekonomikoa berrezarri zen. Bestalde, futbolean herritarrak poz
batean ziren Errealak 1980, 1981 eta 1982. urteetan Espainiako Ligan irabazitako
postuekin, inoiz lortutako onenak.

Ramon Labaien 1983an hasi zen alkate-lanetan. Auzo-elkarteek ere protagonismo
handiagoa hartu zuten udalean. 1991n, PSOEko Odon Elorza gailendu zen
hauteskundeetan, Donostiako inoizko alkate gazteena. Hirigintza eta zerbitzuen
hainbat proiektu estrategikori heldu zitzaien orduan. 1993an, Ertzaintzak
Espainiako Polizia Nazionala ordezkatu zuen Donostiako zaintza-lanetan, baina
aldi berean, ETAk PPko Gregorio Ordoñez zinegotzia hil zuen. ETAren su-etenekin
batera eta Baiona-Donostia eurohirian kokatuta, hiriaren itxuraldaketa eta
turismoa sendotu egin ziren. 2011n, EH Bilduko Juan Karlos Izagirre hasi zen
alkate-lanetan eta, berehala, Donostia 2016ko Europako kultura hiriburu hautatu
zuten, Poloniako Wroclaw hiriarekin batera; gero, hiriburutza hori Eneko Goiaren
agintaldian (EAJ) gauzatu zen.

2010ean 185.000 biztanle inguru zituen Donostiak, Gipuzkoa osoko
populazioaren %26,5. Euskal Herriko bigarren hiririk handiena izan zen 1980eko
hamarkadara arte, eta gaur egun laugarrena da, Bilbo, Gasteiz eta Iruñearen
ondoren.

Biztanle kopurua %0,5 eta %1 artean hazi da urtero 1991az geroztik. Dena den,
biztanleriaren hazkundea moteldu egin da: urtez urteko hazkundea %1 baino
nabarmen txikiagoa da azken urteotan.

Donostiaren jarduera ekonomiko nagusia zerbitzu-sektorean dago. Nekazaritzak,
gehienbat Zubieta eta Igeldo auzoetan kokatua, %0,1a soilik dakarkio ekonomiari.
Industria eta eraikuntza sektoreek %11,3a (industria 27 Poligonoan eta Rezola
zementu-lantegian biltzen da batez ere) eta gainontzeko %88,6a zerbitzuei
dagokie. Donostiako barne produktu gordina per capita 34.589 eurokoa izan zen
2012 urtean. Langabeziari dagokionean, Euskal Autonomi Erkidegoko hiriburuetan
tasa baxuena dago Donostian. 2015ean, %11,2koa zen (guztira, 10.418 langabetu).
Sexuen arabera, emakumeen langabezia tasa %12,7koa zen (5.657) eta gizonezkoa
berriz, %9,9koa (4.761). Adinaren araberako irakurketa egiterakoan, 45 urtetik
gorakoek dute langabezia-tasa altuena, 5142 langabetu.

Gipuzkoako hiriburua izanda, lurraldeko administrazio eta hezkuntza gune nagusia
da. Merkataritza-gune garrantzitsua ere bada, eta Gipuzkoako zein Gipuzkoaz
kanpoko bezeroak erakartzen ditu. Hirigunean, Bretxa azoka, San Martin azoka eta
Arcco Amara merkataritza-guneak nabarmentzen dira; aldirietan, berriz, Garbera
eta Belartzako merkataritza-zentroak daude Intxaurrondo eta Añorga auzoetan.
Euskal Herriko Unibertsitateko Ibaetako kanpusak eta Deustuko Unibertsitateko
Mundaitzeko kanpusak, hainbat fakultaterekin, osatzen dute hiriko
unibertsitate-eskaintza nagusia. Horien inguruan, ikerkuntza-guneak ere badaude,
Miramongo Teknologi Parkearekin batera. Zentro horietan nagusiki egindako
ikerkuntza eta garapen jarduerak BPGaren %2.86koa ekarri zuen guztira 2012an.

Turismo-hiri nabarmena da Donostia, hainbat jai, kultura eta kirol ekitaldiren
egoitza. XIX. mendean Viktoria Eugenia erreginak bere oporraldirako hautatu
zuenez geroztik, Donostiak hiri turistiko izateari eutsi dio. 2010eko
hamarkadan, turismoak hazkuntza nabarmena izan du hirian, 2015ean ia 600.000
bisitarira helduz. Turismoaren barruan, aipatzekoa da gastronomiak duen
erakargarritasun itzela. Pintxoetaz eta ohiko jatetxeetaz harago, hiriko eta
inguruko Michelin izarra duten jatetxeek biztanleko munduko kontzentrazioa
handiena dutenen artean dago, bost zehazkiago: hiru izarrekoak Akelarre eta
Arzak eta izar batekoak, Kokotxa, Mirador de Ulía, Miramon Arbelaitz.
Gastronomia-ikerketa eta irakaskuntzarako Basque Culinary Center delakoak ere
Donostian du egoitza.

Turismoak izan duen gorakadak sustengarritasunari buruzko kezka piztu zuen
2016an, izan ere, jarduera ekonomiko horren hainbat albo ondorio gertatzen hasi
baitziren: etxe bizitzen eta alokairuen garestitzea, ostalaritzako prezioen
garestitzea eta zerbitzuen saturazioa.

Eneko Goia (EAJ) da Donostiako alkatea 2015eko ekainaren 13tik, Juan Karlos
Izagirreren (Bildu) alkatetzaren ondotik. Goiak alkatetza lortu zuen EAJren
baiezko eta PSE-EE eta EH Bilduren boto zuriei esker, gehiengo sinplea lortuta.
Gehiengo osorik lortu ez zenez, boto gehien lortutako hautagaia bihurtu zen
alkate.

Donostia puntu garrantzitsua da europar errepide trafikoan. Iparretik
hegoaldera, E-05 (Glasgow-Paris-Algeciras), eta mendebaldetik ekialdera, E-70 (A
Coruña-Bordele) eta E-80 (Lisboa-Burgos-Pabe) europar errepideek zeharkatzen
dute. Ibilbide hauetan, Irundik norabidean, A-8 errepidetik sar daiteke
Donostiara. Bilbotik A-8 errepide nagusia ordainsariz erabil daiteke.
Madril-Gasteiztik A-1 errepidetik egiten da sarrera. A-1 jarraituz, Donostiatik
gertu, Andoainen, A-15 errepiderako lotunea dago, Iruñea-Zaragozara eta bertatik
Bartzelonara bideratzen dena. Kasu guztietan eta Donostia inguratzen duen
errepide gerriko edo sare trinkoari esker, Donostiako hirigunera sartzeko
hainbat aukera daude baina sarbide garrantzitsuenak Amara eta Ibaeta auzoetatik
dira. Gipuzkoa mendebaldeko kostaldeko herrietatik Donostiara etortzeko maiz
erabiltzen den errepide bat N-634 izenekoa da.

Donostiara joan eta etortzeko errepidezko bidaiarien garraio publiko sarean,
Lurraldebus autobus zerbitzuetarako elkartea, Gipuzkoako herrietara autobus sare
bateratu bat eskaintzen duena, Txartel bakarra izeneko bidai-txartel pertsonal
baten bitartez. Euskal Herriko beste hiriburuetara autobus zerbitzu ugari dago
egunero.

Trenbideari dagokionez, Iparraldeko geltokian Espainia eremuko eta aldiriko
trenak dabiltza. Bestaldetik, Euskotren konpainiak Hendaia eta Bilborainoko
bidaiak eskaintzen ditu, baita Donostialdeko metroa ere.

Hegazkinez, Hondarribiko aireportua da hiritik gertuen dagoen aireportua.
Bertaraino joateko autobus zerbitzua badago. Aireportu honek eskaintzen dituen
hegaldiak ordea mugatuak dira eta beraz, 100 bat kilometrora dagoen Bilbo-Loiu
aireportua erabili ohi da nazioarteko hegaldietarako. Miarritzeko aireportua da
beste aukera bat, batez ere Pariserako hegaldietarako.

Tamaina txikiko hiria da Donostia eta beraz, oinez erraz eta eroso zeharka
daitekeena, hiria zeharkatzen duten oinezkoentzako kale eta ibilbideei esker.
Hain zuzen ere, Monpaseko ekialdeko muturretik, Ulia mendiaren oinetan, hiriaren
mendebaldeko puntan dauden Haizearen Orrazia izeneko eskultura multzoraino oinez
egin daiteke semaforo bakar batekin topo egin gabe 7 kilometrotan zehar.
Bizikleta ere donostiarrek maiz erabiltzen duten garraiobidea da, beste hirien
aldean, eta horrela bidegorri edo txirrindularientzako ibilbide sare zabala
osatu da. Udalak prestaturiko alokairuzko txirringa-zerbitzu bat ere badago,
dBizi izenekoa.

Autobusez, Donostiako Tranbia Konpainiak 27 autobus ibilbide mantentzen ditu
hiriko auzoetan zehar, guztira 115 autobusekin (2009ko datuak). Asteburuetan,
parrandan ibiltzen den jendeari begira, gau eta goizaldeko Gau Txori izeneko
zerbitzuak badaude. Bidaiari kopurua 27.360.638 izan zen 2008. urtean. Horrela,
Donostian gehien erabiltzen den hiri barneko garraiobidea da, automobila alde
batera utzirik.

Hala eta guztiz ere, trafiko arazo larriak izaten dira Donostiako kaleetan.
Ibilaldi guztietatik %27ak ibilgailu partikularrez egiten dira. Konponbide gisa,
hiriguneko kanpoaldean disuasiozko aparkalekuak eta hirigunearen zati handi bat
hartzen duten TAO guneak ezarri arren, aparkaleku eskasia izaten da eta sarbide
nagusietan eta erdiguneko kaleetan automobil ilara luzeak sortu ohi dira.
Trafiko trinko honek sortzen duen aire- eta soinu-kutsadura dela-eta kezka
badago.

Turismoari begira eratutako hiri barneko garraiobide bereziak ere badaude.
Antzinako Igeldoko funikularrak Ondarretatik Igeldo mendi gainerainoko malda
igotzen jarraitzen du. Hiriko ikusgarri nagusiak erakusten dituzten autobus
turistiko bat eta Txutxu Tren izeneko bagoidun ibilgailua ere badaude.

Donostia hiru unibertsitateren egoitza da: Euskal Herriko Unibertsitatearen
fakultate eta eskolak Ibaetako campusean zehar zabaltzen diram euskaraz eta
gaztelaniaz ikastea ahalbidetzen duen titulazio-eskaintza zabal batekin;
Nafarroako Unibertsitateak ere Tecnun izeneko ingeniaritzako eskola du bertan;
eta Deustuko Unibertsitatearen Gipuzkoako campusa Mundaizen da, eta turismoko
ikasketak, enpresako ikasketak eta beste batzuk eskaintzen ditu. Unibertsitate
horiekin lankidetzan, ikerkuntza-zentro aurreratuak daude: nanoGUNE
(nanoteknologiaren arlokoa), Donostia International Physics Center, Inbiomed,
Basque Center on Cognition, Brain, and Language, Ciditec, CEIT eta abar.

Haur eskoletatik batxilergora ikastetxe-sare zabala du Donostiak, ikastetxe
publikoek, pribatuek (gehienak katolikoak) eta ikastolek osaturikoa. 2006ko
datuen arabera, euskara hutsezko D eredua da nagusi (13.910 ikasle), A (9.101
ikasle) eta B (10.148 ikasle) ereduen aldean.

Donostiarren ekimen herrikoiak gaindituz, Donostiako kultura eskaintza batez ere
turismoa bultzatzeari eta nazioartean irudi erakargarria emateari begira eratzen
da erakunde publikoen aldetik.

Hirian antolatzen den jaialdi zaharrena Musika Hamabostaldia 1939ko sortu zen
turisten oporraldia luzatzeko asmoarekin. Hasierako urteetan abuztuaren
amaieratik irailaren erdialdera luzatzen zen eta 1980ko hamarkadatik aurrera
abuztu osoan zehar ospatu ohi da. Urte batzuk beranduago, 1953an hiriko
dendarien ekimenez Zinemaldiari hasiera eman zitzaion. Hasiera batean zinemaren
nazioarteko astea izan zenak laister lortu zuen nazioarteko jaialdien maila.
Jazzaldia berriz, Donostiako jazz zale amorratuen ekimena izan zen, Mariano
Larrandiak Kultur eta Turismo Ekintzetxeari jazz jaialdi bat egitea proposatu
zion eta lehenengo saioa 1966ko irailaren 10ean izan zen Trinitate plazan.. Gaur
egun erakunde publikoak dira jaialdi hauen bultzatzaile nagusiak, babesle
pribatuen laguntzarekin.1990eko hamarkadatik aurrera erakunde publikoen eskutik
beste hainbat jaialdi jaio ziren, horien artean daude Dferia, Giza Eskubideen
Zinemaldia, Surfilm festibal, Literaktum eta Donostikluba.

Kursaal jauregia, Rafael Moneo arkitektoak diseinaturiko jauregi ikusgarri
honetan auditorioak eta areto zabalak daude, zine, musika, antzerki eta dantza
emanaldiak egin eta feria, biltzar eta kongresuak antolatzeko. Horrela, Kursaal
jauregian eta ondoan dagoen eta halaber ikusgarria den Victoria Eugenia
antzokian, hiriak antolaturiko kultura ekitaldi nagusiak ospatzen dira,
Donostiako Zinemaldia, Musika Hamabostaldia, Jazzaldia eta udazkeneko
Beldurrezko Astea.

Parte Zaharreko Antzoki Zaharra arte eszenikoen eta zinema emanaldietarako tokia
izaten da. Bertan ospatu izan dira Nosferatu Zikloa, Fantasiazko eta Beldurrezko
Astea eta Zinemaldiaren sailak. Tabakalera, tabako fabrika izandako eraikina
Kultura Garaikidearen Nazioarteko Gune bilakatu da. Egia auzoan dago eta 2015ean
inauguratu zen. Bertako proiektu kulturala lau lan ildoren inguruan antolatuta
dago: praktika artistiko garaikideak, hezkuntza, Hirikilabs, kultura digitalaren
laborategia eta Ubik, sorkuntza liburutegia. Tabakalera eraikinean hainbat
erakunde eta proiektuk dute egoitza: Zinemaldiak, Kutxa Fundazioak, Etxepare
Institutuak eta Euskadiko Filmategiak.

Beste ekipamendu nagusi bat Gipuzkoako Foru Aldundiak kudeatzen duen Koldo
Mitxelena Kulturunea da. Bertan liburutegia, erakusketa aretoak eta jarduera
aretoak nabarmentzen dira. Udal Liburutegia 1874ean sortu zen eta gaur egun
udalak sare oso bat du hirian zehar sakabanatua. Auzoetako liburutegi gehienak
kultur etxeetan kokatuak daude. Kultur etxeek programazio zabala dute, besteak
beste, ikastaroak, kontzertuak, antzerkia, zinema emanaldiak eta erakusketak
antolatzen dituzte. Udal Liburutegia eta kultur etxeak Donostia Kulturak
kudeatzen ditu, Donostiako Udalaren kultur eragile nagusia, eta hainbat kultur
ekipamendu eta jardueren arduraduna.

Donostian era askotako museoak daude. Museo zaharrena San Telmo Museoa da. Parte
Zaharreko Zuloaga plazan dago kokatua, dominiko fraideen komentua izandako
eraikinean. 2011n zaharberritua izan zen eta Euskal Herriko gizartearen museoan
bilakatu zen.

Donostian dauden museoen artean bisitari gehien jasotzen dituena Aquariuma,
kaiko eraikin enblematiko batean dago, museo izateko sortua izan zena 1928an eta
1998an zaharberritu eta handitua. 1990ko hamarkadatik aurrera sortu ziren Untzi
Museoa (1991), Elizbarrutiko museoa (1991), Museum Cement Rezola (2000) Añorga
auzoan eta Eureka! Zientzia Museoa edo Zientziaren Kutxagunea (2001).
Donostiatik oso gertu, Hernanin Chillida-Leku museoa dago, Eduardo Chillida
eskultorea eta bere familiaren ekimenez 2000. urtean inauguratua. Urte batzuk
beranduago, 2009an Real Sociedad futbol taldeak Anoeta estadioaren beheko aldean
Real 100 Museoa sortu zuen, taldearen sorreraren mendeurrenean.

Donostiak zinema areto asko ezagutu ditu, gaur egun SADE taldea, Antiguo Berri
Zinema, Principe eta Trueba zinema aretoen jabea da. Principe eta Trueba 1920ko
hamarkadan sortuak, 1970-1980ko krisialdiaren ondoren eraberrituak izan ziren.
Desagertutako zinema aretoen zerrenda luze da. Zenbait kasutan zinema areto eta
antzokiak izan dira aldi berean. Besteak beste, Salón Novedades izenekoa,
Garibai kaleko 34 zenbakian, jatorriz El Pueblo Vasco egunkariak sortu zuen
1912an eta 1979an itxi zituen ateak. Gran Kursaal (1922-1972) ere aipatu behar
da, gerora bertan egon zen Inesa Gaxen aretoa (1969-1972). Miramar (1913-1987)
Aldamar kalean, Petit Casino (1925-1998) Alde Zaharreko Kale Nagusian, gaur egun
kasinoa, Novelty (1959-1976) Arrasate kalean, Actualidades (1951-1968) Arrasate
kalean, Rex Avenida (1957-1991) eta Astoria (1961-2004), Amarako Antso
Jakitunaren Hiribidean, Savoy Groseko San Franzisko kalean (1962-1996), Dunixi
(1967-1977) Egiako Karmengo Andre Mariaren kalean eta Amaya Getaria kalean
(1966-1994).

Eraikin enblematikoen artean, berriz, Bellas Artes (1914- 1982) antzoki eta
zinea, Urbieta kalearen amaieran Prim kalearekin bat egiten duen kantoian.
Bertan izan zuten egoitza Donostiako Orfeoiak eta Euskadiko Orkestra
Sinfonikoak.

Donostiako euskara gipuzkera edo erdialdeko euskara da; eta, haren barruan,
Beterriko euskara, Donostialde osoan mintzatua. Koldo Zuazok hainbat lekukotasun
aipatuz erakutsi duenez, Beterriko gipuzkera izan da, XVIII. mendetik XX.eraino
(biak barne) Hego Euskal Herriko euskaldunen artean eredugarritzat hartu den
hizkera, beste euskalki eta azpieuskalkietako hegoaldetar euskaldunek norberaren
hizkera gutxiesteraino.

Donostiako jatorrizko hizkuntza euskara da, gaur egun egoera minorizatu batean
dagoena, gaztelaniaren mesedetan. XIX. mendearen bukaeran eta XX. mendearen
hasieran hasi zen euskararen gainbehera hirian Espainiako Gerra Zibilaren ostean
ordezkapen linguistikoa nabarmen azkartu zen. Hazkunde demografikoa nabarmena
izan zen garai horietan, 1900tik 1950era hirukoiztu egin zen donostiarren
kopurua.

Jose Artola euskal idazleak kontatzen duenez, XX. mendearen hasieran Donostiako
Parte Zaharrean, Boulevarderaino, euskaraz mintzatzeko ohitura zegoen
euskaldunen artean, baina behin Kortazar Zabalgunera iritsi orduko, erdararen
indarra gogor sentitzen hasi zen.

2011n Eustatek egin duen Biztanleriaren eta Etxebizitzen Zentsuko datuak oinarri
hartuta, bost urte edo gehiagoko 69.057 euskaldun ditu Donostiak.
Donostiarren % 39,9 euskaldunak dira, eta Euskal Autonomia Erkidegoan
euskaldunen ehunekorik handiena duen hiriburua da. 30 urtetik beherako
donostiarren lautik hiru euskaldunak dira (% 73,4). Era berean, nagusiagoen
artean ere handia da euskaldunen ehunekoa. Esate baterako, 30-34 urte
bitartekoen % 41,9 euskalduna da. Dena dela, adinean aurrera egin ahala,
euskaldunen ehunekoa jaitsiz doa.

Soziolinguistika klusterrak egiten duen kale erabileraren neurketan oinarrituta,
ezagutzaren inguruko datuekin alderatuz, bestelako panorama azaltzen dute
emaitzok, gaztelera edo frantsesa baitira Donostian gehien entzuten diren
hizkuntzak. halere, 1989tik 2011ra zertxobait igo da euskararen erabilera, eta
apur bat behera egin du gaztelera eta frantsesaren erabilerak.

Orain dela mende batzuk Donostian gaskoi jendearen komunitate bat bizi zenez,
gaskoi hizkuntzaz ere mintzatzen zen; komunitate horrek leku-izen ugari laga
ditu Donostian eta horietako asko gaur egun arte iritsi dira: Urgull (gaskoiz,
Orgull edo Urgullus, euskarara Urgull formarekin ekarri zen), Enbeltran
(gaskoiz, En Beltran, hots, Beltran jauna), Gros, Polloe (gaskoizko Poll eta
Pollet hitzetatik dator, Polloe bezala euskaratu zen), Morlans, Monpas
(Mont-pas), Aiete (gaskoiz, Ayet; Aiete formarekin euskaratu zen), Ulia
(gaskoiz, Oli, euskaraz Ulia edo Uliamendi) eta Miramon (gaskoiz, Miramont).

Nabaria da kirolzaletasuna donostiarren artean. Ohikoa da egun osoan zehar
jendea korrikan edo bizikletaz ikustea. Hondartzak kirolgune garrantzitsu
bihurtu dira. Zurriola hondartza surflarien bilgune da, bertako olatuak
erakarrita. Kontxako hondartzan haurrak ibiltzen dira asteburuetan, futbolean,
eskola arteko txapelketetan. Piraguismoan ere asko aritzen da Kontxako badian.
Urumea ibaian zehar arraunketan aritzen dira kirolari asko. Hiriko ikastetxeetan
ere haurrek kirolean jarduteko aukera izaten dute eta ikastetxeen arteko lehiak
eta txapelketak izaten dira asteburuetan. Horretarako, hiriak kirol-instalazio
ugari eta zenbait kiroldegi ditu.

Goi mailako kirolean, Real Sociedad futbol taldea nabarmendu behar da. Gipuzkoan
futbol talde maitatuena izateaz gainera, Espainiako futbol talde
entzutetsuenetakoa da. Historian zehar Espainiako lehen mailako bi Espainiako
Futbol Liga eta Errege Kopa bat irabazi ditu. Klubak emakumezkoen futbol talde
bat eta gazte talde bat ere biltzen ditu bere baitan. Futbolaz gainera, beste
kirol batzuetan ere nabarmentzen da Real Sociedad: belar gaineko hockeyan
esaterako, emakumezkoen taldeak titulu anitz irabazitakoa da Espainian.
Saskibaloian Askatuak talde historikoa eta gaur egun maila gorenean dagoen
Gipuzkoa Basket taldeak daude. Akaba Bera Bera emakumezkoen maila goreneko
eskubaloi taldea da. Gizonezkoen Bera Bera Rugby Taldea Espainiako Errege Kopa
bat irabazitakoa da. Arraunketan, Ur-Kirolak eta Donostia Arraun Lagunak taldeek
txapelketa ugari irabazi dituzte arraunketa olinpikoan; tostako arraunketan,
2007tik aurrera Donostiarra traineru bateratuaren proiektuan batu dira, Club
Deportivo Fortunarekin batera.

Donostiarren jai nagusia Donostiako Danborrada da, urtarrilaren 20an, Donostia
zaindariaren egunean hain zuzen. Erabateko ziurtasunik ez badago ere, 1836.
urtean militarren parodia moduan sortua, jai honetan donostiarrek, elkarteetatik
eratutako konpainietan bildurik eta sukaldariz edo militarrez jantzirik,
danborrada etengane jotzen dute kaleetan zehar donostiar doinu tradizionalen
erritmoan, San Sebastian martxa izenekoa nagusi bada ere. Egun horretan
eguerdian ospatu eta milaka haur donostiar biltzen dituen Haur Danborrada
izeneko desfilea ikusmin handia sortzen duen ekitaldia da.

Inauteriak dira donostiarren beste jai handi bat. Baina horien aurretik,
kaldereroen konpartsek eta Inude eta Artzaien konpartsek egun bana dute bere
desfileak egiteko. Santa Agedako ospakizuna ere auzoetan berpizten ari den
euskal ohitura bat da. Donostiako inauteriak euskal inauteri tradizionaletatik
aldentzen diren ospakizunak dira eta munduko beste toki askotan bezalaxe desfile
huts moduan antolatzen dira.

Udan, abuztuko Donostiako Aste Nagusia da jai nagusia. Kanpoko jende asko
biltzen dituzten jaiak dira, batez ere gauero pizten diren su artifizialen
erakustaldien inguruan. Abuztuaren 31n, 1813. urtean hiria guztiz suntsitu zuen
sutea oroitzen da, Abuztuaren 31 kalearen inguruan. Irailean Donostiako Euskal
Jaiak ospatzen dira eta horiekin batera izaten dira jendetza handia erakartzen
duten Donostiako Estropadak.

Abenduaren 21ean Santo Tomas eguna ospatzen da. Egun horretan, baserri
produktuen erakusketa eta salmenta postuen inguruan eta baserritar arropa
tradizionalez jantzirik, milaka lagun biltzen dira jai giroan sagardoa, taloa
eta txistorra, besteak beste, dastatzera. Konstituzio Plazan erakusten den
txerritzar baten zozketa ere egiten da.

Aipatzekoak dira, halaber, hiriko auzoetan zehar ospatzen diren jaiak, hala nola
Amara Zaharreko jaiak eta Egiako Porrontxoak.

Gaur egun Euskal Herriaren mugak gainditu dituzten herri elkarte edo soziedadeak
izenekoek Donostian izan zuten jatorri. Gizartearen atal garrantzitsu bat
osatzen dute, elkartearen egoitzan lagun giroan afari baten inguruan egoteaz
gainera, kultura eta kirol ekintza ugari antolatzen baitituzte. Donostiako jai
nagusia den danborradan ere beraiek dira protagonista. Lehenengo elkarte
gastronomikoak La Fraternal izena izan zuen eta 1843. urtean sortu zen.
Elkarteak sortzeko arrazoi nagusia Donostiako kaleko sagardotegiak galduz joatea
izan zen; donostiarrek bilguneak behar zituzten otorduak egiteko eta elkarteak
sortzen hasi ziren.

Donostian, badira Eusko Jaurlaritzak kultura ondasun izendatu dituen hainbat
monumentu eta monumentu-multzo.

Urgull mendian Motako Santa Kruz Gaztelua eta Gotorlekua hiriaren defentsarako
gune oso garrantzitsuak izan dira. Gaur egun aisialdirako leku bilakatu dira,
zenbait eraikin eraberrituak daude eta jarduerak antolatzen dituzte. Motako
gazteluan Historiaren etxea dago, Gobernadorearen baterian Natur Txokoa eta
Damen Baterian Liburutegia.

Urgull mendiaren magalean San Telmo komentua dago, dominiko fraideena izandakoa
eta 1932an museo bilakatu zena. Parte Zaharrean bi eliza nagusi daude, San
Bizentekoa, gotikoa, XVI. mendekoa eta Santa Mariakoa, XVIII. mendekoa eta
barrokoa, bertan dago kokatua Elizbarrutiko museoa.

Arkitektura zibilaren alorrean Konstituzio plaza aipatu behar da, XIX. mendekoa,
1813ko sutearen ondoren aurretik zegoenaren lekuan eraikia, Pedro Ugartemendia
eta Alejo Mirandaren proiektuen arabera. Plazako eraikin nagusia Udaletxea izan
zen, eta 1951n bertan Udal Liburutegia kokatu zen.

Kortazar zabalgunean Udaletxearen eraikina dago, Luis Aladrén eta Adolfo Morales
de los Ríosek eraiki zuten 1882an, Europako kasinoen ereduetan oinarrituta.
Udaletxearen eraikinaren albo batean eta Kontxako hondartzaren ondoan Club
Nautikoa edo Errege Itsas Kluba dago. 1930eko arkitektura arrazionalistaren
eredu aipagarrienetakoa, Jose Manuel Aizpurua eta Joakin Labaien arkitektoen
maisulana. Kontxako pasealekuaren beste muturrean, Antiguako auzoan, Miramar
jauregia aipatu behar da, Selden Wornum ingeles arkitektoaren proiektua, errege
familiaren oporraldietarako.

Aipagarriak dira jauregiaren inguruko lorategiak Pierre Ducasse frantses
lorazainaren eskukoak, Alderdi Eder eta Gipuzkoa plazako lorategien egile
berarenak. Miramar jauregia gaur egun Udako Ikastaroen egoitza da eta urtean
zehar jarduerak antolatzen dira.

Miramar jauregiarekin batera Satrustegi Dorrea aipatu behar da. Igeldo mendiaren
magalean dago, Ondarreta hondartzatik gertu, eta 1883an amaitu zen Miramar
jauregia baina hamar urte lehenago. Maria Kristina erregina erregentearen
lehenengo uda egoitza izan zen, dorretxearen jabea zen Joakin Satrustegik 1887an
erreginari eskaini baitzion egoitza gisa.

Ekialdeko zabalgunean Victoria Eugenia Antzokia eta Maria Cristina Hotelaren
gune monumentala nabarmentzen da. Artzain Onaren katedrala, Igeldoko San Pedro
eliza eta Gros auzoko Okendo Almirantearen etxea, gaur egun Kultur Etxea, ere
ondare sailkatuaren zerrendan daude.

Halaber hainbat baserri, besteak beste, Katxola, Ariztegieta eta Loiola auzoko
Patxillardegi.

Hiriaren tamaina erlatibo txikian, parke eta lorategi ugariek gehiegizko
urbanizazioa leundu egiten dute, naturaz gozatzeko aukera emanez. Halaber,
hiriko kale eta plaza gehientsuenetan zuhaitzak eta zuhaixkak daude. Horietatik,
ikusgarriak dira Kontxako pasealekuko tamarindoak eta Benta Berriko eta Ibaetako
ezkiak. Kristinaenea, Egia auzoaren eta Urumea ibaiaren artean, hiriguneko parke
handienetakoa da eta bertan hiria ia guztiz utzi eta baso oparo baten barrena
pasea daiteke. Parke hori Mandaseko dukea izan zen Fermin Lasalaren eta Cristina
Brunettiren lorategi pribatua zen, baina 1926az geroztik udalaren esku dago.

Egunkariei dagokienez, Igaran dute egoitza dute egoitza Euskal Herri osora
zabaltzen den Garak eta hala hirian nola probintzian irakurriena den El Diario
Vascok, eta Benta Berrin Noticias de Gipuzkoak (hirurak, gaztelaniazkoak
gehienbat). Euskara hutsezko Irutxuloko Hitza Donostiako tokiko egunkaria da.
Euskarazko aldizkarietan, gazteei zuzendutako Gaztezulo Donostian argitaratzen
da, eta Euskal Herri osora zabaltzen da.

Irratiei dagokienez, Euskadi Irratia, Euskadi Gaztea eta Donostialdeko Ttan
Ttakun irrati librea euskara hutsezkoak eta Herri Irratia elebiduna dira
Donostian egoitza nagusia dutenak. Radio Euskadi, COPE, SER, Onda Cero eta RNE
erdal irrati kateek, berriz, ordezkaritzak dituzte Donostian eta bertatik
hainbat saio egiten dituzte. Internetez emititzen duen Info7 irratia FM bidez
ere entzun daiteke Donostian.

Azkenik, telebistetan, EITB taldeak Miramon auzoan EITB Donostia estudioak ditu.
LTDan emititzeko tokiko telebisten lizentziak honakoek lortu zituzten: 1994.
urtetik emititzen duen Vocento taldeko Teledonostik, 2000. urtean Localia
katearekin emititzen hasi zen Gipuzkoa Telebistak, emititzen hasi berri den
Hamaika Telebistak, eta oraindik egitasmoa den Donostiako Udalarenak.

Donostiar ospetsuen artean ditugu, besteak beste, Eduardo Txillida eskultorea,
Pio Baroja, Ramon Saizarbitoria eta Txillardegi idazleak, Luis Miguel Arconada
eta Pello Ruiz Cabestany kirolariak, Iñaki Gabilondo kazetaria, Aita Donostia,
Pablo Sorozabal eta Nicanor Zabaleta musikariak, Mikel Laboa, Mikel Erentxun,
Javier Gurrutxaga eta Imanol Larzabal kantariak, Juan Mari Arzak, Martin
Berasategi eta Pedro Subijana sukaldariak, Jesus Maria Leizaola eta Odon Elorza
politikariak eta Julio Medem zinemagilea.



https://eu.wikipedia.org/wiki/Irlanda

Irlanda edo Irlanda uhartea (ingelesez Ireland, irlanderaz Éire, eskozieraz
Airlann eta latinez Hibernia) Europa osoko hirugarren uharterik handiena da eta
munduko hogeigarrena. Europar kontinentearen ipar-mendebaldean kokatzen da eta
milaka uharte eta uhartetxoz inguratuta dago. Irlandak Britainiar uharteetako
zati da, gehiago zehaztuz, Britainiar uharteetako bi uharte nagusietako txikiena
da. Britainia Handia uharte handiaren mendebaldean dago Politikari dagokionez,
Irlandako estatu subiranoak (Irlandako Errepublika deritzana) uharteko bost
seirenetan agintzen du eta gainontzeko ipar-ekialdeko seirena (Ipar Irlandako)
Erresuma Batuaren zatia da eta haren agindupean dago.

Irlandako lehendabiziko bizilekuak K.a. 8.000 urte ingurukoak dira. K.a 200.
urtean, zelten emigrazioak eta eraginak uharte osoa menperatu zuten. Erlatiboki
maila txikiagokoak ziren erdi aroko bikingoen eta normandarren kokalekuek
ondorengo 1600. urte inguruko Ingelesen nagusitasunari bidea eman zioten.
Ingeles protestanteek irlandar katolikoen gehiengoaren gainetik gobernatu zuten,
baita erabat alboratu ere. Uharteko ipar-ekialdean, Ulstergo kolonizazioaren
ondorioz, protestanteek gehiengoa lortu zuten. 1801ean Irlandako uharte osoa
Britainia Handia eta Irlandako Erresuma Batuaren zati bihurtu zen. XIX.
mendearen erdialdera Irlandako Gosete Handia gertatu zen: horren ondorioz, jende
asko eta asko hil zen edo atzerrira emigratu. 1921ean, Irlandar Independentzia
Gerra amaitu ostean, Britainiar Gobernuak akordio bat proposatu eta Itun
Anglo-Irlandarra sinatu zen. Horrek Irlandako Estatu Askea sortu eta Britainiar
Inperiotik atera zuen: herrialdeak bere barne independentzia eraginkorra
berreskuratu zuen, nahiz eta oraindik konstituzionalki Britainiar Koroari
loturik segitu. 1920ko Irlandako Gobernuaren Agiriaren arabera, Irlandako 32
konderrietako seik osatu zuten Ipar Irlandako eskualde berria: handik gutxira,
protestanteek eta unionistek gehiengoa zutenez, eskualde horrek aukera probestu
eta Erresuma Batuari lotuta mantentzea erabaki zuen. 1949an Irlandako Estatu
Askeak behin betiko Commonwealth erakundea laga eta Irlandako Errepublika
bilakatu zen: honela, artean Erresuma Batuarekiko zituen lotura politiko eta
administratibo murritzak erabat eten ziren. 1973an, Irlandako Errepublika
Europako Ekonomia Erkidegoan sartu ziren. 1960. hamarkadatik hasi eta 1990.
hamarkadara arte, Ipar Irlandako gatazka politikoa (ingelesez, "The Troubles")
jazo zen, 1998ko Ostiral Santuko Hitzarmenarekin nolabaiteko konponbidea lortu
arte iraun zuena.

2006. urtean, uharteko populazioa gutxi gorabehera 6 milioikoa zen: haietako 4,5
milioi Irlandako Errepublikan bizi ziren eta gainontzeko 1,75 milioiak, Ipar
Irlandan. Horrek 1960. hamarkadan gertatu zen irlandar historiako populazio
mailarik baxuenaren hazkuntza ekarri zuen; halere, XIX. mende erdialdean Gosete
Handia gertatu aurretik, uhartean osoan bizi ziren 8 miloi biztanleko kopurutik
oso urruti dago.

Euskarazko Irlanda edo ingelesezko Ireland izena Irlandar mitologiako Ériu
zeltiar jainkosatik omen dator (gaur egungo irlanderaz, Éire), horri gerora
germaniar land (euskaraz, "lur") hitza itsatsita. Mendebaldeko Europako
hizkuntza gehienetan, haren izendapena sustrai beretik dator: Irlanda
gaztelaniaz, italieraz, errumanieraz, portugesez, katalanez eta galizieraz,
Irlande frantsesez, Irland alemanez, danieraz, norvegieraz eta suedieraz,
Ierland nederlanderaz eta Ирландия errusieraz.

Irlandako Ulster probintziako hainbat eremutan mintzatzen den Ulsterko
eskozieraz Irlandak Airlann izena du.

Aldiz, beste hizkuntza zeltetan bestelako izenak ditu: Èirinn Eskoziako
gaeleraz, Nerin manxeraz, Iwerddon galesez, Iwerzhon bretainieraz eta Wordhen
edo Iwerdhon kornubieraz.

Bestalde, uharteak historian zehar ezizen ugari jaso ditu. Ospetsuenak hauexek
dira: Uharte esmeralda ("The Emerald Isle"), Irlanda zaharra ("Auld Ireland" edo
"Old Ireland") edota Santuen eta jakintsuen uhartea ("The Island of Saints and
Scholars").

Irlandako lehenbiziko jatorrizko biztanleak Mesolito garaian
ehiztari-biltzaileak ziren eta harrizko lanabesak erabiltzen zituzten. K. a.
3000. mendean Brontze Arora iragan ziren, aleak ereini, abereak hezi eta
brontzezko armak, lanabesak eta bitxiak landu zituzten. K. a. 2000. mendean,
harrizko santutegi eta hilobi handiak eraiki zituzten (megalitismoa): gaur egun
ere uharte osoan ikusgai daude. Irlandar mitologiaren arabera, garai hartako
uharteko lehen biztanleak Fir Bolg herria omen ziren. Haietaz, gaur egun ezer
gutxi dakigu.

K. a. 1600 urtetik aurrera, uhartean Europatik iritsitako zelta herrien hainbat
etorrera edo olakada izan ziren eta haietako azkena gael herriarena izan zen.
Haiek eurekin aitzinirlandera erkarri zuten, gaur egungo irlanderaren arbasoa.
Uharteak latinez Hibernia izena jaso zuen.

Gael herriaren latinezko izena Scoti edo Scotti zen, hots, eskotoak: horiek
aurrerago eta jada IV. eta V. mendean gaur egungo Eskoziako mendebaldeko
kostaldea konkistatu eta herrialdera euren izena eman zioten. Izan ere, eskotoen
konkistaren aurretik, Eskozian piktoak bizi ziren eta erromatarrek latinez
Caledonia deiten zuten, hots, Kaledonia. Bide batez, eskotoek Eskoziako
mendebaldeko kostaldean Dál Riata erresuma sortu zuten; aldiz, Eskoziako
ekialdean piktoak matendu ziren.

Zeltek uhartea politikoki lau erresumatan banatu zuten: Leinster, Munster,
Ulster eta Connacht. Zeltak iritsi aurretik, uhartea Túath edo erresuma txiki
ugaritan banaturik zegoen eta denera, garai hartako uharteko 500.000 inguru
biztanleak 150 Tuath edo erresumatan banatuta zeuden. Denen nagusi Irlandako
Errege Nagusia zen (Ard Rí na hÉireann). Historialari gehienen arabera, Errege
Nagusia tituluaren zerrenda egitura sasi-historiko batean VIII. mendea garatu
omen zen, bertan agertzen diren lehenbiziko Errege Nagusiak K. a. II. mendean
kondairazko izaera erregeekin hasi eta mendeetan aurrera errege historikoekin
nahasten delarik. Mende askotan Irlandako Errege Nagusia ohorezko titulua
besterik ez zen izan, Errege Nagusia eta gainontzeko probintzietako erregeen
arteko lege eraginik gabe, nahiz eta probintzietako errege horiek Irlandako
Errege Nagusia onartu. Egoera jada Brian Borurekin aldatu zen, hots, praktikan
Irlanda osoko errege izan zen buruzagiarekin.

1172. urtean, Irlandako normandar inbasioa jazo arte, hainbat erregeek zorte
gehiago edo gutxiagorekin Errege Nagusi kargu horretan mantendu ziren. Errege
horien artean nabarmenenak honako hauek izan ziren: Turlough O'Brien,
Muirchertach O'Brien, Diarmait Mac Mail na mBo, Turlough O'Connor, Muirchertach
MacLoughlin eta Rory O´Connor (azkena Irlandako errege nagusia izan zen).

Antzinaroan Irlanda osoa paganismoan murgildurik bizi izan zen. Egoera IV.
mendean aldatu zen, Galestik itsaslpur eskoto edo irlandarrek Irlandara bahituta
ekarri eta esklabo gisa saldu zuten San Patriziok herrialde hartako kristautze
prozesuari ekin baitzion, horretarako lehenbiziko errege familietako kideak
bataiatu eta kristautzeaz gain, fraideen eskola eta monasterioen sorkuntzan
jardun zuen; horren ondorioz, latina ere sartu zen. Berehala, Irlanda osoki
kristautuaz gain, Erdi Aroko kristautasun eta kulturaren gune garrantzitsua
bihurtu zen, Europan irlandar fraideek ospe handia bereganatu izateaz gain,
Irlandako uharteak Santuen eta jakintsuen uhartea ("The Island of Saints and
Scholars") ezizena hartu zuen. Halere, kultura horren ondarearen zati handi bat
IX. eta X. mendeetako bikingoen erasoaldietan galdu zen: guregana iritsi den
antzinako irlandar kultura kristau horren adibide nagusietako bat Kellseko
liburua bide da.

X. mendean, Brian Boru erresuma txiki bateko errege zen, inguruko erresuma
handiagoak bereganatuz joan eta azkenik Irlandako hegoaldeko errege boteretsuena
bilakatu zen arte. Baina Irlandaren ekialdean zegoen Leinster erresumako Máel
Mórda mac Murchada erregeak hura ikusirik, Dublingo Sigtrygg Silkbeard bikingo
erregearekin akordio batetara ailegatu, eta biek Orkadak eta Man uharteko
bikingoen laguntza jasoz Brian Boru erregearen aurka egin zuten. 1014ko
apirilaren 23an bi gudarosteak Clontarfeko guduan borrokatu eta irlandarren
garaipena jazo zen. Gudu hartan Brian Boru erregea hil eta heroi bilakatu zen.

1169ko maiatzaren 1ean Irlandako historia behin betiko aldatuko zuen gertakari
bat jazo zen: Normandiar-Galestar zaldune eta seireun gerlariez osaturiko
espedizio bat Galesko hego-mendebaldeko Pembroke udalerrian itsasoratu eta
Wexfordeko konderrian dagoen Bannow Strand kokalekuan lehorreratu zen. Guzti
hauen buruzagi nagusia Richard de Clare Strongbow zen, ezizena arkulari gisa
zuen trebeziarengatik irabazia zuen. Aurretik, normandiar gerlari haiei Dermot
Mac Murrough Leinstergo erregeak beste erresumetako erregeekin zituen gatazketan
lagunduko ziotelako ustetan deitu omen zituen eta, horrela, inbasio horrekin
Normandiar Aroa izenekoa hasi zen.

1166an Breifneko Tighearnán Ua Ruairc buruzagiarekin borrokatu ostean, Mac
Morrough erregeak Frantziako Anjou eskualdera ihes egin zuen, han Angevinar
erregea zen Henrike II.aren laguntza lortzeko. 1171an, Henrike II.a Irlandara
iritsi zen, aurreko espedizioaren egoera orokorra gainbegiratzeko asmoz. Haren
kontrolpetik at hedatuz zihoan inbasioaren gainetik, bere errege autoritatea
ezarri nahi zuen. Azkenik, Henrike II.ak Strongbow eta normandiar-galestar
buruzagiak bere errege nagusitzaren menpe jarri eta, horretaz gain, irlandar
errege ugarik jaun nagusitzat onar zezaten ere lortu zuen. 1175eko Windsorreko
Akordioan berretsi zen.

1155ean Adrian IV.a aita santuak argitaratutako Laudabiliter buldaren bidez
inbasioa legezkotzat jo zen. Bulda horrek Henrike II.a oraindik gehiago kemendu
eta Irlanda osoaren jabetza lortzeko saiakerara bultzarazi zuen, horretarako
Irlandako Elizaren ekonomia eta administrazio sistema berrantolatu eta Erromako
Elizaren barnean jartzen saiatu zen.

1542an Henrike VIII.a Ingalaterrakoak Irlandako Errege titulua berriz sortu
zuen. XVI. mendearen azken aldera, Tudortarren Irlandako konskitak bultzaturik,
Ingalaterrako legeak berrindartu eta hedatu ziren. XVII. mendean Bederatzi
Urteko Gerra, Abenturazaleen Akta eta Kondeen ihesaren ondorioz, konkista hura
egonkortu egin zen. Horri Ulsterko eskoziar eta ingelesen kolonizazio
eraginkorrak ere gehitu behar zitzaizkion.

1649-1653 bitartean, Oliver Cromwell ingeles agintariak katolikoak menperatzeko
sekulako sarraskiak egin zituen: Drogheda, Derry, Wexford, Waterford, Duncannon,
New Ross, Carlow, Kilkenny, Clonmel, Limerick eta Galway hiriak konkistatu eta
irlandar ugari hil zituzten.

XVIII. mendearen amaiera aldera, irlandar errepublikanismoa sortu zen. Buruzagi
nagusiak Theobald Wolfe Tone, James Napper Tandy eta Thomas Russell izan ziren.
1798an Irlandar Batuen Elkarteak Ameriketako Estatu Batuen Independentzia Gerra
eta Frantziako Iraultzan oinarriturik, 1798ko Irlandako matxinada antolatu
zuten, baina ingelesek berehala zapuztu zuten.

1800eko Batasun Agiriaren ondorioz, Britainia Handiko Erresuma eta Irlandako
Erresumaren arteko batasuna gertatu zen: 1801eko urtarrilaren 1tik 1922ko
abenduaren 6ra bitartean, Britainia Handia eta Irlandako Erresuma Batuaren zati
izan zen.

XIX. mendearen lehen erdialdean, irlandarrak nagusiki patataz elikatzen ziren.
1845 eta 1849 bitartean. Irlandako patata uztak parasito plaga jasan eta
Irlandako Gosete Handia jazo zen. Aurretik nahiko txiroa izan eta patata
oinarrizko elikagai zuen biztanleriarentzat sekulako hondamendia izan zen;
horren ondorioz, jende anitz gosez hil, etxe nahiz jabetzarik gabe geratu eta
bide bazterretan norazean ibili ziren; gainera, askok eta askok AEBetara,
Ingalaterrara, Australiara eta Eskoziara emigratu behar izan zuten.

1845. urtean, Irlanda osoan 8 milioi pertsona bizi ziren, baina gosetea,
heriotza eta emigrazioaren ondorioz, 1849. urtearen amaieran biztanleria 4,5
milioira murriztu zela kalkulatu da. 1848an uharte osoan 8 milioi pasatxo
biztanle bizi baldin baziren, 2009an 6.300.000 lagun bizi ziren. Hortaz,
oraindik ere Irlandak ezin izan du XIX. mendean zuen biztanleriaren kopurua
berreskuratu: Europan, XIX. mendean baino biztanle gutxiago duen herrialde
bakarra da.

Bestalde, Irlandako Gosete Handiak biztanlerian ez ezik, irlandar kulturan eta
bereziki irlanderan ere sekulako eragina izan zuen. Goseteak usadioz irlandera
hiztunen eremua eta nekazal eremua zen Irlandako mendebaldea oso modu berezian
zigortu zuenez, irlanderazko makina bat hiztun hil edota atzerrira emigratu
zuten. Horrela, berez poltikoki eta administratiboki aski zokoratuta geratu zen
hizkuntza, hiztun asko galduta. Horrela, egun Gaeltacht deritzan eremura mugatu
zen eta uhartearen eremu gehienetan ingelesa nagusitu.

1830. urtean, milioi bat hiztun elebakar zituen irlanderak. Aldiz, irlanderaz
eta ingelesez hitz egiteko gai ziren elebidunak hiru miloi ziren. 1841ean,
hizkuntzaren gainbehera latza izan zen:c irlanderazko hiztunen kopurua lau
milioikoa zen, baina Gosete Handia eta Irlandar Emigrazio mugimendu handiaren
ondoren, 1851. urterako hiztunen kopurua 1,7 milioira jaitsi zen. 1881erako
64.167 elebakar besterik ez zegoen; 1891. urterako, haien kopurua 38.193ra
jaitsi zen eta 1901erako, 20.953 elebakar irlandar zeuden, haietako 12.000
Connacht eskualdeank.

Irlanderazko hiztunen kopuru osoa (elebakar eta elebidun guztiak barne) 1841ean
lau miloikoa zen; 1851erako, 1,7 milioira jaitsi zen; 1901an 641.142 hiztunetara
eta 1911n, 527.000ra.

1848ko Irlandako matxinada antolatu zen, baina ingelesek berriz ere boztizki eta
berehala zanpatu zuten. Matxinatu gehienak Australiara preso atzerriratu
zituzten, betiko.

Garai hartan zehar, Daniel O'Connell politikariak katolikoen eskubideak modu
baketsuan defendatzeko kanpainia bati ekion zion. Ondore, Charles Stewart
Parnell protestantea eta irlandar nazionalistak biztanleria guztiaren eskubideen
berdintasuna eta Irlanda eta Erresuma Batuaren arteko banaketaren alde lan egin
zuen.

1982an Charles Stewart Parnell irlandar nazionalistak Irlandako Alderdi
Parlamentarioa sortu zuen, garai hartako alderdi nazionalista nagusia izan zena.

1884ko azaroaren 1ean, Micheal Cusack irakasleak Elkarte Atletiko Gaelikoa sortu
zuen, irlandar herri kirolak suzpertu eta irlandar izaera mantentzeko. Elkarte
horrek sekulako garrantzia izan du, batez ere egun Irlanda osoan futbol gaeliko
eta hurling kirolek ospea harixe zor baitiote.

1893ko uztailaren 31n, Dublinen Conradh na Gaeilge elkartea sortu zen: haren
helburu nagusia irlandaera biziraun eta bultzatzea zen, hizkuntza galtzen ari
zelako.

XIX. mendearen hasieratik, Irlandako biztanle gehienek Gutxieneko Autogobernua
(Home rule) eskatzen zuten. Irlandako Alderdi Parlamentarioak, ideia horri
jarraiki, Londresko Komunen Ganberan zuen giltza politikoa izateko aukera
erabiltzen zuen helburu hori lortzeko. 1886 eta 1893an, autogobernu proiektu bi
onartu ziren arren, Lorden Ganberan atzera bota ziren. 1911n Erresuma Batuko
Alderdi Liberalak bultzatutako erreforma parlamentarioaren ondorioz, Lorden
Ganberak boterea galdu zuen Komunen Ganberaren aurrean. Horrek irlandar
autogobernurako aukerak areagotu zituen.

Hala ere, Irlandan autogobernuaren aurka unionista asko oldartu ziren. Ulster
eskualdearen izaera britainiarra azpimarratzen zuten. Unionista gehienak
Iparraldean zeuden, nahiz eta Dublinen eta hiri garrantzitsuenetan nolabaiteko
pisua ere bazuten. XX. mendearen hasieran Belfast Irlanda osoko hiri
garrantzitsuena bihurtu zen, bai biztanleriari zegokionez, baita jarduera
ekonomikoari zegokionez ere. Bertan katolikoak (orokorrean irlandar abertzale
izateko joera gehiago dutenak) mendebaldeko auzoetan kontzentratuta bizi eta
gutxiengoa ziren, batez ere Falls Road auzoan.

1912an Komunen Ganberak autogobernu proiektua onartu zuen (Hirugarren Home Rule
proiektua), Lorden Ganberak ahal izan zuen beste murriztu arren. 1914an
Ulsterreko 4 konderriri baimena eman zitzaien proiektu horretan sartu edo ez
erabakitzeko. Gatazka horretako bi bandoek talde armatuak sortu zituzten: Ulster
Volunteer Force unionista eta Irish Volunteers nazionalista. Hala ere, Lehenengo
Mundu Gerran sektore biek bat egin zuten Britainiar Inperioa babestuz.

1916an irlandar abertzaleek Britainia Handiaren aurkako Pazkoko matxinada edo
altxamendua egin zuten, nagusiki Dublin hiriburuan, baina baita beste hainbat
hiritan ere. Antolatzaileak Irlandar Anaitasun Errepublikarra, Irlandako
Hiritarren Armada eta Cumann na mBan erakundeak izan ziren.

Britainiar agintariek zigor modura altxamenduko buruzagi nagusiak fusilatu egin
zituen, tartean Patrick Pearse eta James Connolly: bizia salbatu zuen bakarra
Eamon de Valera izan zen. Altxamenduan parte hartu zuten gainontzeko ekintzaile
guztiak Galesko Frongocheko barneratze esparruan preso sartu zituzten. Bertako
presoen artean, Michael Collins ezkutuko buruzagi gisan nagusigoa hartzen hasi
zen.

Altxamenduaren ondoren eta bertan parte hartu zuten ekintzaileak aske geratu
ondoren, irlandar errepublikanismoa eta nazionalismoa 1906an Arthur Griffith
politikari nazionalistak sortutako Sinn Féin alderdiaren inguruan berrantolatzen
hasi zen. Alderdi horrek bi urte eskasean ordu arte alderdi nazionalista nagusia
zen Irlandako Alderdi Parlamentarioari lehentasuna kenduta, hauteskundeak oso
emaitza onekin irabazi eta Irlanda osoko alderdi bozkatu eta garrantzitsuena
bilakatu zen (nahiz eta Ulsterren alderdi unionistak eta protestanteak
irabazleak izan). Berehala, Sinn Féinek legez kanpoko Dáil Éireann edo Irlandako
Legebiltzarra eratu zuen.

1919-1922 bitartean Irlandar Independentzia Gerra jazo zen, bertan Michael
Collinsen Irlandako Armada Errepublikarra (IRA) eta Britainiar Armada elkarren
artean borrokatu ziren eta; halaber, Black and Tans talde unionistak uharte
osoan izua hedatu zuen.

Azkenik, 1921an Itun anglo-irlandarra sinatu eta Irlandaren banaketa erabaki
zen: alde batetik, Irlandako Estatu Askea izeneko estatu independientea eta
beste aldetik, Ipar Irlanda sortu ziren. Horrek Irlandar errepublikanismoan ere
banaketa sakona eragin zuen: alde batetik, akordioaren aldekoak; bestetik, haren
aurkakoak. Horren ondorioz, Irlandako Gerra Zibila piztu zen, akordioaren
aldekoek irabazi zutena.

Usadioz eta historikoki, Irlandako uhartea lau probintziatan banatuta dago:
Connacht, Leinster, Munster eta Ulster; horretaz gain, XIII. eta XVII. mende
artean garatutako sistemaren ondorioz, hogeita hamabi konderritan ere banatuta
dago. Hogeita sei konderri Irlandako Errepublikaren barne daude eta beste seiak,
Ipar Irlandan. Nahiz eta oker aipatuta egon, sarritan "Ulster" izendapena Ipar
Irlandaren sinonimotzat erabiltzen da: nolanahi ere, Ulster eta Ipar Irlanda ez
dira gauza bera: Ulster probintziako hiru konderri (Cavan, Donegal eta Monaghan)
Irlandako Errepublikan daude eta beste seiak (Antrim, Armagh, Derry, Down,
Fermanagh eta Tyrone), Ipar Irlandan.

Dublin, Cork, Limerick, Galway, Waterford eta Tipperaryko konderriak eremu
administratibo are txikiagoetan banatu dira; halere, Irlandako Banaketa
Administratiboaren arabera, oraindik konderri ofizialtzat hartzen dira.
Izendapen horiek bertako gobernuek ez dituzte maiz erabiltzen, beren muga
historikoak Joko Gaelikoen gisako kiroletan oraindik ere agertzen badira ere,
bai eta kultura, ospakizun eta turismo gaietan ere.

Banaketa konstituzionalaren gain doazen hainbat gaietan Irlandako uhartea bere
osotasunean edo herrialde bakar baten gisa hartzen duten zenbait erakunde ere
badaude. Hau zenbait salbuespen nabarmenetan gertatzen da, adibidez Irlandako
erlijio nagusiek herrialde bakartzat hartzen dute, nahiz eta ekonomikoki
uharteko bi aldeetan bi moneta ezberdin egon, hurling, futbol gaeliko, errugbi,
golf, cricket, baseball, amerikar futbola eta belar hockeyan uharte osoa Irlanda
izendapenean ordezkatua izan ohi da.

Salbuespena futbola da: 1921eko Irlandaren banaketaren ostean, Irlandar Futbol
Elkarteak futbolaren kontrola Ipar Irlandan bakarrik mantendu zuen, gainontzeko
irlandar lurraldean erakunde hartatik banandu eta eratu berria zen Irlandako
Futbol Elkartea nagusitu zelarik. Azken urteetan uharte osorako futbol liga eta
selekzio nazionala sortzeko aukera (errugbian irlandako errugbi selekzioarekin
gertatzen den antzera) kirol eta politika mailako hainbat irlandar pertsonaien
babesa izan du, esate baterako Irlandako gobernuko ministroa den Dermot Ahern.
Orain dela gutzi, irlandar futbolariek Irlanda Osoko Liga ("All-Ireland league")
batentzako deia ere jaso zuten, dena dela babesle etxeekin dauden kontratuek eta
futboleko bi elkarteen arteko interes sail batzk direla eta, etorkizun hurbil
batean liga hau gauzatzeko aukera asko zaildu dute. 2005ean irlandar talde
ezberdinen arteko lehiaketa izango litzakeen Irlanda Osoko Futbol Kopa bat ere
sortu zen.

Uharteko erlijio nagusienen antolakuntza ere Irlanda Osoan oinarritzen dira: bai
Eliza Katoliko Erromatarra, Irlandako Eliza Metodista, Irlandako Eliza
Anglikarra zein Irlandako Eliza Presbiteriarra. Zenbait sindikatu ere Irlanda
edo Uharte Osoan oinarritzen dira euren erakundeen antolakuntza osatzeko, esate
baterako Dublingo Irish Congress of Trade Unions (ICTU), aldiz Ipar Irlandako
beste batzuk Erresuma Batuko Trades Union Congress (TUC) sindikatuaren barnean
sarturik daude, eta sindikari batzuk uharteko nahiz Britainia Handiko
sindikatuetan sarturik daude. Irlandako Union of Students in Ireland (USI)
sindikatuak Erresuma Batukoa den National Union of Students (NUS)
sindikatuarekin batera NUS-USI izendapenarekin Ipar Irlandan ekitaldiak antolatu
ohi dituzte.

1998ko Ostiral Santuko Akordioan agertzen den kapituluak Irlanda-Osoko
erakundeak era ezberdinetan elkarlanean jarduteko aukera ematen du. Adibidez,
Iparralde-Hegoaldeko Ministro Kontseiluak Irlandako gobernua eta Ipar Irlandako
Agintaritzaren arteko eztabaidagunea ezarri zuen, bertan bi erakunde hauei
eragiten dieten gaiei buruz eztabaidatu dezaketelarik: Irlanda-Osoko politikaren
hogei "elkarlan atalen" proposamena, nekazaritza, garapena eta garraioak.
transport. Politika atal hauetako seik berezko erakundeen sorkuntza gauzatu du,
adibidez Food Safety Promotion Board erakundea. Turismoaren inguruko marketing
eta gaiak ere Irlanda Osoan oinarritu eta jarduten du, Tourism Ireland
erakundeak kudeatzen duelarik.

Sinn Féin eta Irlandako Alderdi Berdeak Irlandako Errepublika nahiz Ipar
Irlandako hauteskundeetara aurkezten dira. Irlandako Errepublikako alderdi
politiko handiena den Fianna Fáil alderdia ere Ipar Irlandako Hauteskunde
Batzordean izen eman zuen, honela bere antolaketa Ipar Irlandara hedatuz,
berharbada eskualde honetako Alderdi Sozialdemokrata eta Laborista (SDLP)
alderdi nazionalistarekin bat egiteko asmoz.

Merkatal jarduera berrien hazkundea Irlanda-Osoko ideian oinarrituta zabaldu da,
Europar Batasuneko kide diren bi aldeetako administrazioek hazkunde honen
garapenari erraztasunak eskeini dizkiotelarik. Mugako bi aldeetako negozio eta
politikari taldeak "uharte-osoko ekonomia" sortzeko deituak izan dira, honela bi
aldeetako administrazioen lehiakortasunaren hazkundea eta etekin ekonomikoen
onura lortzeko asmoz. Hau Irlandako Gobernua eta alderdi politiko nazionalisten
estatu laguntzarekin gauzatzen Ipar Irlandako Legebiltzarrean. Uharte osoak
batera luzez lan egiten duen atal komertzialetako bat indar elektrikoaren
merkatua da eta uharte osoa hartuko lukeen gasaren merkatu bat sortzeko planak
ere badaude

Martxoaren 17an San Patrizio Eguna ere uharte osoan zehar Irlandako santu
zaindaria den San Patrizioren omenez ospatu ohi den jai egun nazionala da.
Irlandatik kanpo mundu osoan bizi diren irlandar eta irlandarren ondorengoek ere
edonon daudelarik jai hau gogo bereziz ospatu ohi dute, eurak dioten moduan jaio
honekin irlandar izatearen harrotasuna berrindartzen baita.

Irlandako uhartea Europako ipar-mendebaldean dago eta 84.412 kilometro karratuko
azalera du, Britainia Handia eta Islandia ondoren Europa osoko irlarik handiena
delarik.

Uhartearen erdialdeko ordokia kostaldeko mendixka eta mendiz inguratuta dago.
Mendi horietan garaiena Kerryko konderrian dagoen Macgillicuddy's Reeks
mendikatean daude uharteko mendirik altuenak; Carrauntoohil (Carrán Tuathail,
1.039m), Beenkeragh (Binn Chaorach 1.010m) eta Caher (Cathair na Féinne,
1.001m).

Irlandako beste mendi esanguratsuak Croagh Patrick, Brandon mendia eta Mourne
mendiak dira.

Irlandako ibairik luzeena den Shannon ibaiak uhartea 386 kilometrotan zehar
zeharkatzen du, ipar-mendebaldeko Cavaneko konderrian jaio eta 113 kilometro
burutu ondoren erdi-mendebaldeko Limerick hiria zeharkatu ondoren, Clareko
konderria, Limerickeko konderria eta Kerryko konderriaren artean itsasadar handi
bat sortu eta bertan itsasoratzen delarik. Gainontzeko ibai luzeak Barrow ibaia
(192 km), Suir ibaia (184 km), Blackwater ibaia (169 km) eta Nore ibaia (140 km)
dira, denak uhartearen hegoaldean. Iparraldeko luzeena berriz Bann ibaia da (120
km).

Irlandan aintzirak oso ugariak dira eta lough deritze. Batzuk uhartearen barnean
daude eta ur gezatakoak dira, beste batzuk aldiz ur gazitakoak dira eta badiak
osatzen dituzte. Ur gezatakoen artean aipagarriena Ipar Irlandako Neagh aintzira
da, izan ere 381 km²-ko azalerarekin Britainiar uharteetako aintzira handiena
baita. Beste lough batzuk Corrib (Connachten 176 km²), Derg (Connachten 118
km²), Erne (Ulsterren 112 km²) eta Ree (Leinster eta Connacht artean 105 km²)
dira.

Ur gaziko loughen artean garrantzitsuenak iparraldean daude, hala nola, Belfast,
Foyle eta Strangford. Hauekin batera aipatzekoak dira Connachteko Galway badia
eta Shannon estuarioa ere

Uhartearen landaredi oparoa bertako klima heze eta ohiko euriteei esker
sorturikoa da, hori dela eta, Irlandak Uharte Esmeralda ezizena bereganatu du.
Dena dela, Irlandak klima ozeaniko goxo baino aldakorra du, muturreko
tenperatura gutxiekin. Klima uharteko bateko ohikoa da, munduko latitude
berdinetan dauden guneetako muturreko tenperaturetara saihestuz eta horietara
iritsi gabe. Azken honen arrazoia Hego-mendebaldeko Ozeano Atlantikotik datozen
haizeek berezko tenperatura gozatu egiten dutelakoan datza.

Euri jasak edonon eta urte osoz izan ohi dira, maiz ustekabean, halere hain
euritsuak ez diren guneak ere baduade, bereziki ekialdean. Mendebaldea hezeagoa
eta Atlantikotik datozen ekaitzak jasateko joera handiagoa du, bereziki udazken
amaiera aldera eta neguan. Ekaitz hauek sarritan haize bortitzak eta euri-jasa
izugarriak dakartzate, bereziki mendebaldeko kostaldean, batzuetan baita elurra
eta kazkabarra ere. Galwayko konderriaren iparraldea eta Mayoko konderriaren
ekialdeko eramuak uharteko ekaitz egunik gehien dituzten eremuak dira, eremu
hauetan gutxi gorabehera urteko hamar egunetatik bost ekaitza dagoelarik.
Hegoaldean dagoen Munster eskualdeak berriz iparraldeko Ulster eskualdeak baino
elurte gutxiago jasaten ditu, azken hau uhartean elur gehien jasaten duen eremua
delarik.

Udan lur barneko eremuak beroenak dira, aldiz neguan hotzenak. Sarritan urteko
batez beste 40 egunetan barnealdeko eguraldi estazioetan 0 °C tenperatura
inguruan ibili ohi dira, adliz kostaldean 10 egunetan izan ohi da. Batzuetan
Irlandak bero olatuak jasan ohi ditu, azkenak 1995, 2003 eta 2006 urtetakoak.
Gainontzeko Europan ez bezala, Irlandan 2009-2010eko neguan Irlandan bereziki
hotza izan zen. Leku askotan tenperatura -13 °C-ra jeitsi zen eta mendiguneetan
ez ohiko metro bateko elurra ere egin zuen.

XIX. mendean Irlandako biztanleriaren bilakaerak bapateko etena jasan zuen.
1841an uharteak 8 milioi biztanle izatetik 1921an 4 milioi biztanle bakarrik
izatera iragan zen. Biztanleria murrizketa horren eragiletako bat 1845-1852
bitartean jazotako Irlandako Gosete Handia izan zen, milioi bat lagunen heriotza
eragin zuelarik. Halere, biztanleriaren murrizketa handi horren eragile
nagusiena uhartearen ekonomia kaxkarra izen zen, honen ondorioz ia XXI.
mendearen hasiera arten uhartean emigraketaren kultura oso sustraitua egon
zelarik,

XIX. mendetik aurrera irlandar gazte belaunaldi osoak Estatu Batuak, Eskozia,
Ingalaterra, Australia, Kanada, Argentina eta hainbat herrialdeetara emigratu
zuten, ondorioz herrialde hauetan Irlanda Diasporaren komunitate garrantzitsuak
daude. Gaur egun kanadarren %14ak bere burua irlandar ondorengotzat du, 36
milioi estatubatuarrek irlandarren ondorengoak direla aldarrikatzen dute, hortaz
herrialdearen biztanleri osoaren %14a eta biztanleri zuriaren %20a. Estatu
Batuetako eremu irlandarrena Massachusetts da, bertako biztaleriaren &23.8ak
irlandarren ondorengoa direla aldarrikatzen dutelarik. Irlandatik Amerikara edo
Australiara atera ziren etorkinen jatorrizko eremu nagusiak Munster eta Connacht
probintziak izan ziren, aldiz Ulstergo etorkinek Eskoziara joateko joera izan
zuten. Gaur egun, Leinster eta Ulster probintziek orokorrean Munster edota
Connacht probintziek baino biztanleria dentsitatea askoz ere handiagoa dute.

Irlandako emigrazio joera honek denbora luze jo zuen, halere 1990ko hamarkada
eta 2000ko hamarkadan Irlandaren ekonomiak hobetze handia jasan zuen, maiz
estatubatuar multinazionalen Europako ordezkarirzak Irlandan koktzen baiziren,
Irlandako bizi kalitatea ere asko hobetu zen, fenomeno honi Zelta Tigrea deitu
zitzaiolarik. Honela Irlanda usadioz etorkinen jaioterria zen herrialdea
izatetik, beste herrialdeetako etorkinen helmuga izatera igaro zen. 2004an
Irlandako etorkin komunitate handiena poloniarrena zen, denera uhartean 150.000
poloniar zeudelarik. Lituania, Letonia eta Txekiar Errepublikako etorkin
komunitateak nabarmenak ere badaude. Haietatik gain, errumaniarrak ere badaude,
eta ia kopuru txikiagoetan nigeriarrak, txinatarrak, italiarrrak,
portugaldarrak, espainiarrak... ere bai. Etorkin komunitate hauek nagusiki hiri
handietan daude: Dublin, Belfast, Cork, Limerick edota Galway.

Itxuraz etorkin komunitate handiena duen eremua Irlandako Errepublika da. 2006ko
erroldaren arabera 420.000 etorkin zituen, hots, biztanleriaren %10a. Europar
Batasunakoak ez diren etorkinen artean komunitate handienak txinatar eta
nigeriarak dira, Afrikako beste herrialdeetako etorkinen komunitateak ere
badaudelarik. 2008-2012ko krisialdi ekonomikoaren ondorioz, 2008ko amaieratik
aurrera Ekialdeko Europako 50.000 inguru etorkinek Irlanda laga dutela uste da.

Irlandako Errepublika edo Éire errepublika demokratiko eta parlamentarioa da.
Irlandako presidentea (gaelikoz Uachtarán na hÉireann) estatuburua da, zazpi
urtez behin hauteskunde bidez aukeratua. Gaur egun protokoloko funtzioak
betetzen ditu gehienbat, baina konstituzioak zeregin berezi batzuk ematen
dizkio. 2011tik presidentea Michael D. Higgins da (Alderdi Laboristakoa).

Oireachtas (Legebiltzarra) bi ganbera ditu: Seanad Éireann (Irlandako senatua
edo goi ganbera) eta Dáil Éireann (Irlandako legebiltzarra edo behe ganbera).
Senatuak 60 kide ditu, modu desberdinetan aukeratutakoak (lehen ministroak
izendatuta, unibertsitateek izendatuta edo lanbide adarretako ordezkariek
izendatuta. Ganbera honek boterea duen arren, gai gehienetan behe ganberak du
nagusitasuna.

Dáil Éireann lege biltzarrak 166 kide ditu (Teachtaí Dála) bost urtez behin
aukeratzen da sufragio unibertsalaren bidez. Irlandako hauteskunde sistema
berezia Boto Transferigarri Bakarra (Ingelesez Single Transferable Vote) bezala
ezagutzen da; bertan, hautesle bakoitzak nahi beste hautagairi eman diezaioke
botoa, gustukoenetik hasita zerrendatuz. Botoak zenbatzean kuota bat ezartzen da
eserleku bat hartu ahal izateko, eta banan-banan boto gutxien dituztenak
ezabatzen joaten dira eta soberakoak bigarren, hirugarren... hautagaiari batzen.
Dáil Éireann legebiltzarrari dagokio, besteak beste, lehen ministroa (Taoiseach)
aukeratzea, gobernua kontrolatzea eta legeak eta aurrekontuak onartzea. Gobernua
gehienez 15 ministrok osa dezakete eta horietatik gehienak Dáil legebiltzarreko
kideak izan behar dira.

2011ko hauteskundeen ondoren, gobernua Fine Gaelek eta Irlandako Alderdi
Laboristak osatu zuten, Enda Kennyren gidaritzapean. Oposizioko alderdiak Fianna
Fáil, Sinn Fein eta ezkerreko koalizioa dira.

Irlandako Errepublikako Taoiseach edo Lehen Ministroaren egoitza Dublin
hiriburuko Phoenix parkean dagoen Áras an Uachtaráin jauregia da. Dáil Éireann
legebiltzarra eta Seanad Éireann senatuaren egoitza aldiz hiri bereko erdigunean
dagoen Leinster etxea da.

Berez, Ipar Irlandako barrutira Ingalaterra, Eskozia eta Galesetik ezberdindua
dagoen lege barrutia da.

1973-1974 eta 1982-1986 bitartean ere Ipar Irlandak hainbat lurralde gobernu
izan ditu, baina denak arazo bat edo besterangatik ezagaitu edo ezeztatuak izan
ziren. Gaur egun, Ipar Irlandak berezko gobernua du, betiere Erresuma Batuaren
barnean.

Ipar Irlandako Gobernua (ingelesez Northern Ireland Executive) Ipar Irlandako
Biltzarraren agintaritza eta Ipar Irlandako botere legegilea da. 1998ko Ostiral
Santuko Akordioa edo Stormonteko itunaren ondorioz sortu zen.

Ipar Irlandako Biltzarra (ingelesez Northern Ireland Assembly, irlanderaz Tionól
Thuaisceart Éireann eta Ulsterko eskozieraz Norlin Airlan Assemblie) Ipar
Irlandako legebiltzarra da, Belfast hiriburu inguruan dagoen Stormont jauregian
kokatzen delarik. Ipar Irlandako Biltzarra hainbat alditan desegina izan da,
hauen artean denboraldi luzeena 2002ko urriaren 14tik 2007ko maiatzaren 7ra
doana da. 2007an hauteskundeak ospatu eta 2007ko martxoaren 7an biltzarra
berrezarri egin zen.

Bestalde, Ipar Irlandak Londres hiriburuko Lorden Ganberarako 18 kide (MP)
hautatzen ditu. Ipar Irlandako Bulegoak Erresuma Batuaren gobernua eta hark
dituen eskumenak Ipar Irlandan ordezkatzen du, bai eta Ipar Irlandako interesak
Erresuma Batuko gobernuan ordezkatu ere, hortaz, zubilana egin ohi du. Ipar
Irlandako Bulego hau Ipar Irlandako Estatu Idazkaria zuzentzen du Secretary of
State for Northern Ireland), hau Erresuma Batuko Gabinetea edo Gobernuko kidea
ere badelarik.

Irlandako gaelera, Irlandako gaelikoa edo irlandera (hizkuntza hartan, Gaeilge)
Irlandako jatorrizko hizkuntza da. Gaelera hizkuntzen taldean sailkatzen da.
Jatorria Irlandan du eta hizkuntza indoeuroparren familiako adar goidelikoan
sailkatzen da. Historikoki irlandarrek hitz egin dute. Uhartean 20.000 - 80.000
dira Irlandako gaelera lehen hizkuntza dutenak, gehienbat mendebalde urruneko
baserritar giroan. Irlandera Irlandako hizkuntza nagusia izan zen, Erdi Aroan
ingelesak iritsi arte. 1922an Irlandako Errepublikak (jatorriz Irlandako Estatu
Askea deitua) independentzia lortu zuenez geroztik, Irlandako hizkuntza ofiziala
da, ingelesarekin batera. 1998an, Ostiral Santuko Akordioaren ondoren, Erresuma
Batuaren agintepean dagoen Ipar Irlandako hizkuntza gutxitutzat onartu zuten
ofizialki, Ulsterko eskozierarekin batera. 2005eko ekainaren 22an Europar
Batasuneko lan hizkuntzetako bat izendatu zuten legez, eta ofizialtasun horren
indarraldia 2007ko urtarrilaren 13an hasi zen. 2007ko urtarrilaren 22an,
Irlandako Errepublikako ministro zen Noel Treacyk Europar Batasuneko Ministroen
Kontseiluko bilera batean erabili zuen lehendabiziko aldiz.

Komunitate eta Baserri Giroko Gaeltacht Departamentuaren arabera, 2003an
1.500.000 pertsonak hizkuntza horretan mintzatzeko behar adina zekitela
ziurtatzen zuten. 2007an, uharteak zituen 4,3 milioi bizilagunetatik % 40,8
ziren gaelera hitz egiteko gai.

Ulsterko eskoziera (hizkuntza hartan, Ulster Scots, Ullans, Hiberno-Scots edo
Scotch-Irish) eskoziera hizkuntza zaharretik datorren hizkuntza da. Gaur egun
Ulster probintzian hitz egiten da, Ipar Irlandan eta Irlandako Errepublikan.
Lehenengoan, Antrim, Down eta Derryn mintzatzen da, eta Errepublikako
lurraldeari dagokionez, Donegalgo konderrian.

Hiztun kopuruaz den bezainbatean, ez dago datu fidagarririk. Ehnologuen 10.000
hiztun aipatzen dira; 1999an egindako Ipar Irlandako Bizitzaren eta Denboren
Inkestari erantzunez, Ipar Irlandako herritarren % 2k Ulsterko eskozieraz
bazekitela adierazi zuten, eta horrek eskualde horretan 30.000 hiztun direla
emango luke; Ipar Irlandako Kultura, Arte eta Aisialdi Sailak dioenez, eskualde
horretan 35.000 hiztun dira; eta kalkulu «baikorra» 100.000 hiztunekoa da.

Shelta (hizkuntza honetako hiztunek Gammon deitua) Irish Travellers edo Irlandar
"Ijituen" komunitateko berezko hizkuntza da. Nagusiki Irlandan eta Erresuma
Batuko zenbait eremutan mintzatzen da.

Nahiz eta uharteko biztanlegoa erlatiboki txikia izan, Irlandak Nazioarteko
Literaturari bere genero guztietan egin dion ekarpena handia izan da, nagusiki
ingelesez izan delarik. Irlanderazko olerkigintza Europako zaharrenetakoa da,
bere jatorria VI. mendean duelarik. Jonathan Swift irlandarrak Gulliverren
bidaiak eta A Modest Proposal idazlanak idatzi zituen, eta hauei esker gaur egun
arte denon oroimenean gelditu da. Denboran hurbilago, Irlandak Literaturako
Nobel Saridun idazle ugari eman ditu: George Bernard Shaw, William Butler Yeats,
Samuel Beckett eta Seamus Heaney. Nahiz eta Nobel Saririk sekula irabazi ez
izan, James Joyce irlandarra XX. mendeko idazle garrantzitsuenen artean kokatzen
da; Samuel Beckett berak bere Nobel Saria jasotzeko ekitaldira joateari uko egin
zion, ekintza honekin Joyceri sari hori ez eman izanaren aurkako protesta
eginez. 1922ko Joycen Ulysses eleberria Literatura Garaikideko idazlan
esanguratsuenen artean dago, eta bere omenez urtero ekainaren 16ean Dublin
hirian Bloomsday eguna ospatu ohi da.

Irlandako artearen historia Historiaurreko harri tailaketekin hasten da,
adibideak Newgrange bezalako lekuetan topa genitzazke. Brontze Aroko lanabesetan
ere artearen arrastoa topa genezake, bereziki urrezko apaingarrietan. Gerora,
Erdi Aroko eskuizkribu argiztatuek Europa Kristau guztia harrituko dute.
Eskuizkribu hauen artean adibide ikusgarri eta bikainena Kellseko liburua da.
XIX. eta XX. mendeetan zehar, bertako usadioan oinarritutako margolaritza sendo
batek bere burua ezagutuarazi zuen, mugimendu honen barnean John Butler Yeats,
William Orpen, Jack Yeats eta Louis le Brocquy nabarmendu daitezkelarik.

Irlandar Literatura Modernoa oraindik baserri edo landa giroari estuki loturik
jarraitzen du, horren adibide John Millington Synge, John McGahern eta John B.
Keane idazleak edota Seamus Heaney bezalako olerkariaren idazlan eta eleberriak
dira.

Beste sonako irlandar idazle bat Oscar Wilde da, bere esaldi zorrotz eta biziak
oso ospetsu bilakatu direlarik.

Antzerkigintzari dagokionez, Seán O'Casey, Brian Friel, Sebastian Barry, Conor
McPherson eta Billy Roche bezalako antzerkigileek Irlanda munduko eszenatokian
kokatzea lortu dute. Herrialde osoan zehar nolabaiteko Antzerkigintzaren kultura
bat badago, antzerki ekitaldi eta jaialdiak antolatzen dira eta hauetan
nazioarteko nahiz irlandar antzerkilanak taularatzen dira. Dublingo Abbey
Theatre antzokia Irlandar Antzerkingintzaren tenplutzat hartu ohi da. Bestalde,
Galway hirian An Taibhdhearc antzokia dago, 1928an sortutako Irlanderazko
Antzokia da.

Irlandako folk musika eta dantzen ondare herrikoia oso zabala da eta mundu osoan
zehar aski ezaguna, Riverdance edo Lord of the Dance ikuskizunak oso ospetsuak
bihurtu direlarik..

XX. mendearen erdialdera, Irlandar gizartearen modernizatzen hasia zen, aldiz
era berean musika herrikoiak gahinbehera bat pairatu zuen, bereziki
hiriguneetan. 1960ko hamarkadan zehar, Amerikar folk mugimenduan oinarrituta,
Irlandar usadio eta ohiturenganako interesaren berpizkunde bat jazo zen.
Berpizkunde honen bultzatzaile nagusiak Ceoltóirí Chualann, The Clancy Brothers,
The Dubliners, The Chieftains, Emmet Spiceland, The Wolfe Tones, The Irish
Rovers, Sweeney's Men bezalako taldeak, edota Seán Ó Riada eta Christy Moore
bezalako pertsonak izan ziren.

Gerora Horslips, Van Morrison eta Thin Lizzy bezalako talde eta musikariek
irlandar musika herrikoiaren elementuak euren rock musika eta abestigintzan
sartu eta berezko soinu berezi bat sortu zuten. 1970 eta 1980ko hamarkadan
zehar, folk eta rock musikarien arteko muga lausotzen hasi zen, musikari askok
bi musika horien muga alde batetik zein bestetik zeharkatzen hasi baitziren. Hau
U2, Enya, Flogging Molly, Moya Brennan, The Saw Doctors, Bell X1, Damien Rice,
Planxty, The Corrs, Aslan, Sinéad O'Connor, Clannad, The Cranberries, Rory
Gallagher, Westlife, The Script, B*witched, BoyZone, Gilbert O'Sullivan, Black
47, Stiff Little Fingers, VNV Nation, Rob Smith, Ash, The Thrills, Stars of
Heaven, Something Happens, A House, Sharon Shannon, Damien Dempsey, Declan O'
Rourke, The Frames eta The Pogues talde eta musikarien abestigintzan argi eta
garbi ikus liteke.

1990eko hamarkadan zehar Irlandan folk metal azpigeneroa gailendu zen, honen
bidez heavy metal eta Irlandar eta Zeltiar musiken arteko batasuna eman zen.
Azpigenero honetako aitzindariak Cruachan, Primordial eta Waylander taldeak izan
ziren.

Bere jatorri edo iturburuetara itzuliaz, Irlandar musikak sekulako ospea eta
entzutea bereganatu izan du. Oraindik gaur egun ere musika garaikideko talde
asko nolabaiteko soinu "herrikoiari" atxikitu ohi dira, hauen artean Altan, De
Dannan, Téada, Danú, Dervish, Lúnasa edota Solas aipa daitezkelarik. Beste talde
batzuk kultura anitzen estilo bateraketa egin ohi dute, esate baterako Afro Celt
Sound System eta Kíla taldeak.

Eurovision Abesti Txapelketan ere Irlandak izen ona bereganatu du, bertan parte
hartzen duten herrialdeen artean garaipen gehien lortu duena baita, denera zazpi
izan direlarik: 1970an Dana, 1980 eta 1987an Johnny Logan, 1992an Linda Martin,
1993an Niamh Kavanagh, 1994an Paul Harrington eta Charlie McGettigan, eta
azkenik 1996an Eimear Quinn.

Irlanda mundu osoan ospetsuak diren aktore askore jaioterria da: Maureen
O'Sullivan, Maureen O'Hara, Barry Fitzgerald, Richard Harris, Peter O'Toole, T.
P. McKenna, Gabriel Byrne, Fionnula Flanagan, Brenda Fricker, Seán McGinley,
Ciarán Hinds, Patrick Bergin, Bob Geldof, Stephen Rea, Fiona Shaw, Kenneth
Branagh, Liam Neeson, Colm Meaney, Pierce Brosnan, Brendan Gleeson, Liam
Cunningham, James Nesbitt, Alison Doody, Colm Ó Maonlaí, Aidan Gillen, Colin
Farrell, Cillian Murphy, Jonathan Rhys Meyers, Katie McGrath...

Daniel Day-Lewis jaiotzez ingelesa izan arren irlandar nazionalizatea duen
aktorea da; Sam Neill zeelandaberriar aktorea berez Ipar Irlandako Omagh hirian
jaioa da; aita alemaniarra eta ama irlandar duen Michael Fassbender aktorea
Alemanian jaio eta haurtzarotik Irlandan bizi izan da.

Zinema zuzendariei dagokionez, bi nabarmenenak Jim Sheridan eta Neil Jordan
dira. John Ford estatubatuar zinema zuzendaria ere irlandar jatorrikoa zen, ama
Inishmore uhartekoa eta aita An Spidéal udalerrikoa baitzituen.

Irlandan filma ospetsu ugari ere girotu izan dira: Man of Aran (1934), The
Informer (1935), The Quiet Man (1952), Captain Lightfoot (1955), Mise Éire
(1959), Ryan's Daughter (1970), Barry Lyndon (1975), Excalibur (1981), The Dead
(1987), Taffin (1987), My Left Foot (1989), The Field (1990), Hidden Agenda
(1990), The Commitments (1991), The Crying Game (1992), The Snapper (1993), In
the Name of the Father (1993), Circle of Friends (1995), Michael Collins (1996),
Some Mother's Son (1996), The Van (1996), The Boxer (1997), The General (1998),
The Nephew (1998), Angela's Ashes (1999), Agnes Browne (1999), Ordinary Decent
Criminal (2000), Bloody Sunday (2002), Evelyn (2002), The Wind That Shakes the
Barley (2006), Once (2007) eta The Shore (2011).

Irlanderaz filmatutako zenbait filma honako hauek dira: Yu Ming Is Ainm Dom
(2003) eta No Béarla (2007).

Bestalde, 1992ko Far and Away filmako lehenbiziko zatia Irlandako Dingle
penintsulan filmatu zen. Aldiz, 1993ko In the Name of the Father nahiz 1967ko
The Italian Job filmetako espetxe-eszenak Kilmainham Gaol espetxe-museoan
filmatu ziren. Eskozian girotutako Braveheart (1995) filmeko guduen eszenak ere
Kildareko konderrian filmatuak daude, Saving Private Ryan (1998) filmeko
hondartza eta landetako eszenak ere Irlandan filmatuak daude, Normandiako
Lehorreratzea jazo zen lekua gertakizunak jazo ziren garaitik gaur egun arte
aldatua eta etxebizitzez betea baitago.

Irlandako kirol herrikoiena eta zaletu gehien dituena futbol gaelikoa da,
herrialde honetan burutzen diren kirol ospakizunen %34a kirol honen ingurukoak
direlarik. Ondorren %23arekin hurlingak jarraitzen dio, %16arekin futbolak
eta %8arekin errugbiak. Futbol gaelikoaren urteko ospakizun garrantzitsuena den
All-Ireland Football Final delakoa Irlandako urte osoko kirol egutegiko egunik
garrantzitsuena da.

Bestalde, Joko Gaelikoen artean irlandar pilota izeneko kirola ere, euskal
pilotaren antza handia duelarik.

Guk futbola bezala ezagutzen duguna bertan Soccer edo Association Football
izenez deitzen dute. Ipar Irlandan dagoen futbol liga (Irish Football
Association Premiership) 1890an sortu zen eta munduan Ingalaterrako Premier
League baino ez da lehenago sortua. Hasiera batean uharte guztiko taldeek
jokatzen zuten baina Irlanda bitan banatu zenean Irlandako futbol liga berria
sortu zen Irlandako Errepublikarako.

Irlandan parte hartze nahiz federatu gehien dituzten kirolak honako hauek dira:
igeriketa, golfa, aerobika, futbola, txirrindularitza, futbol gaelikoa eta
billar/snookerra dira. Nazioarteko kirolei dagokienez futbola jaun eta jabea da.

Zaletu nahiz kirolari asko dituzten beste kirol batzuk hauek dira: saskibaloia,
boxeoa, cricketa, arrantza, galgo lasterketa, eskubaloia, zaldi lasterketa,
motor kirolak, zaldi jauziak eta tenisa dira.

2012ko Udako Olinpiar Jokoetan urrezko domina bat lortu zuten irlandarrek. Katie
Taylor boxeolaria izan zen 60 kg-z azpiko txapelketan garaipen handia lortu
zuena.

Irlandako uhartean Gizateriaren Ondare diren hiru leku daude: Brú na Bóinne,
Skellig Michael uhartea eta Giant's Causeway. Zerrenda horretan sartzeko
ondorengo leku hauek sartzeko saiakera ere egin da: The Burren eskualdea eta
Mount Stewart jauregia.

Irlandako leku bisitatuenen artean Bunratty gaztelua, Rock of Cashel, Cliffs of
Moher edo Moherreko itsaslabarrak, Holy Cross abatetxea eta Blarney gaztelua
daude. Historikoki garrantzitsuak izan diren Glendalough eta Clonmacnoise
bezalako monasterioak ere badaude

Eskualderik turistikoena Dublin hiriburua eta Dublingo konderria dira, bertan
Guinness garagardotegia eta Kellseko liburua daudelarik. Irlandako mendebaldea
eta hego-mendebaldea (Killarneyko lakuak barne), Kerry konderrian dagoen Dingle
penintsula, Galway hiria eta Aran uharteak ere turismogune oso ospetsuak dira.

XVII, XVIII eta XIX. mendeetan zehar Palladiar, Neoklasiko eta Neogotiko
arkitektura eratan eraikitako etxaleku bikainak ere badaude, adibide gisa,
turistentzak interesgarriak diren Ward gaztelua, Castletown etxea edota Bantry
etxea este baterako, hauetako batzuk ostatu edo hotel bilakatu direlarik,
adibidez Ashford gaztelua, Leslie gaztelua eta Dromoland gaztelua, bertan gelak
alokatu daitezkelarik.

Irlandako hiririk handiena Dublin da (Dublin Handiak 1.7 milioi biztanle ditu),
bigarreba Belfast da (Belfasteko Gune Metropoliarrak 600.000 biztanle inguru
ditu), ondoren eta biztanle kopuruaren arabera honela doaz: Cork (Cork Handian
380.000 ditu), Derry (Derryko Hiriguneak 110.000 biztanle), Limerick (bere
auzuneak barne harturik 93.321 biztanle), Galway (71.983), Lisburn (71.465),
Waterford (49.240 auzuneak barne), Newry (27.433), Kilkenny (23.967 auzuneak
barne) eta Armagh (14.590).

Irlandako Errepublikako hiriak: Dublin/Baile Átha Cliath • Cork/Corcaigh •
Limerick/Luimneach • Galway/Gallimh • Kilkenny/Cill Chainnigh • Dun Laoghaire •
Killarney/Cill Airne • Cashel/Caiseal**

Beste batzuk: Arklow/An t-Inbhear Mór • Athlone/Baile Átha Luain • Bray/Bré •
Carlow/Ceatharlach • Castlebar/Caisleán an Bharraigh • Cavan/An Cabhán •
Celbridge/Cill Droichid • Clonmel/Cluain Meala • Cobh/An Cóbh •
Drogheda/Droichead Átha • Dundalk/Dún Dealgan • Ennis/Inis • Fermoy/Mainistir
Fhear Maigh • Greystones/Na Clocha Liatha • Letterkenny/Leitir Ceanainn •
Leixlip/Léim an Bhradáin • Longford/An Longfort • Malahide/Mullach Íde •
Maynooth/Maigh Nuad • Monaghan/Muineachán • Mullingar/An Muileann gCearr •
Naas/Nás na Ríogh • Navan/An Uaimh • Newry/Iúr Cinn Trá • Newbridge/An Droichead
Nua • Portlaoise/Port Laoise • Sligo/Sligeach • Swords/Sord Cholm Cille •
Tralee/Trá Lí • Trim/Baile Átha Troim • Tullamore/Tulach Mhór • Waterford/Port
Láirge • Westport/Cathair na Mairt • Wexford/Loch Garman

Beste batzuk: Newry/Iúr Cinn Trá • Lisburn/Lios na gCearrbhach • Ballymena/an
Baile Meánach • Bangor/Beannchor • Coleraine/Cúil Raithin •
Downpatrick/Dounpatrick/Dún Pádraig • Enniskillen/Inis Ceithleann •
Larne/Olderfleet/Latharna • Omagh/An Ómaigh • Portadown/Portadoun/Port an Dúnáin
**Hiri historikoa.

Irlandan bost nazioarteko aireportu nagusi daude: Dublingo Aireportua,
Belfasteko Nazioarteko aireportua (Aldergrove), Corkeko Aireportua, Shannon
Aireportua eta Irlandako Mendebaldeko Knock Aireportua. Dublingo Aireportua
Irlandako aireportu jendeztatuena da, bertatik urteko 22 milioi pertsona
igarotzen direlarik; orain terminal berri bat eta igarobidea eraikitzen ari
dira, euren kostua 2 bilioi euro inguru izango dela aurreikusten delarik. Denek
Britainia Handia eta Europar kontinentearekin zerbitzu eta loturak dituzte,
aldiz Belfast , Dublin, Shannon and Irlandako Mendebaldeko Aireportuak (Knock)
zerbitzu transatlantikoak ere eskaintzen dituzte. Garai batean Shannon
aireportua Ozeano Atlantikoa zeharkatzen zuten hegaldien errepostaje postu
garrantzitsua izan zen eta gaur egun oraindik Dublingo aireportuarekin batera
Atlantikoa zeharkatzen duten hegaldien Irlanda eta Europarako sarreraguneak
dira.

Beste zenbait eskualdeetako aireportu txikiagoak ere badaude: Belfasteko George
Best aireportua, Derryko aireportua (Eglinton), Galwayko aireportua, Kerryko
aireportua (Farranfore), Sligoko Aireportua (Strandhill), Waterfordeko
aireportua eta Donegalgo aireportua (Carrickfinn). Eskualdeetako aireportu hauen
zerbitzuak gehienetan Irlanda eta Britainia Handira mugatuak daude.

Irlandako hegazkin konpainiak honako hauek dira: Aer Lingus (Irlandako berezko
hegazkin konpainia nazionala), Ryanair, Aer Arann eta CityJet.

Koordenatuak: 53° N, 07° W﻿ / ﻿53°N,7°W﻿ / 53; -7{{#coordinates:}}: cannot have
more than one primary tag per page



https://eu.wikipedia.org/wiki/Kutxa_Ekogunea_parkea

Kutxa Ekogunea parkea Donostian dagoen ingurumenari buruzko parke tematiko
irekia da, xedetzat jasangarritasuna sustatzea duena. Donostiako hegoaldean
dago, Hernaniko mugan, Oriamenditik eta Chillida-Lekutik hurbil,
nekazaritza-eskola izandako antzinako Zabalegi finkan eta horren inguruetan. 25
hektarea ditu parkeak. Kutxa Gizarte Ekintzak garatutako proiektua da.

1950eko hamarkadan sorturiko Zabalegi Nekazaritza eskolan dago Kutxa Ekogunearen
jatorria. Urte askoan, eskolak Gipuzkoako baserritarrentzako hainbat
trebakuntza- eta sustapen-ekintza garatu zituen, baina Arkaute, Derio eta
Fraisoroko granja modeloak zirela eta, bertako ekintza jaisten joan zen.

Kutxa Ekoguneak elikadura eta ohitura osasuntsuak sustatzeko helburuaz, Baratze
Parkea Sarea egitasmoa abian jarri du Gipuzkoako hainbat herrietan, Udal
desberdinekin lankidetzan. Baratze Parkeak lursail bat etxetik gertu eskuratzeko
aukera eskaintzen dio herritarrari, norberaren barazkiak autokontsumorako era
ekologikoan ekoiztu ditzan, proiektu komunitario honen babespean. 2012an
proiektua hasi zen eta 2016 urte amaieran Baratze Parkeak 19 izango dira.

Baratzakideak laguntzeko 2015eko apiriletik Furgobaratza izeneko proiektua
martxan dago

Baratzan garrantzizkoa izan ohi da bioaniztasuna. Horregatik Baratza
Interpretazio zentroan baratza bizi batean aurki dezakegun fauna
mesedegarriarentzako egurrez, teilaz, harriz eta kartoiez egindako Intsektuen
Hotela izeneko estruktura dago, fauna honek izurriteak kontrolatu eta landareen
polinizazioan laguntzen duelako.

Kutxa Ekoguneko Haur Parkea materiale naturalekin egindako haurrentzako
jolaslekua da. 700 m2-ko zabalera eta 7 m altuera duen parke hau pedagogo talde
batek garatu zuen arkitektoekin batera eta 0-12 urte bitarteko haurrentzako
aisia espazioa da. Haurren jolasteko eran oinarrituta dago eta hauen sormena,
autonomia, auto-estimua, erlazioak eta psikomotrizitatea sustatuko dituen
estrukturak eta euskarriak ditu, hala nola, zuhaitzak dituzten soro borobilak,
sareak, negutegi argitxuak, baserritxo bat, … Jolas autonomoaz gain, egunero
ikasteko tailerrak eskaintzen dira eta astebururo ikuskizun bereziak,
urtebetetze festak ere antolatzen dituzte.

Haur Parkeko Jatetxe eta kafetegia: Jolas espazioaren ondoan guraso eta
familiak  kafetegi bat dute. Bertan garaiko eta ekologikoak diren produktuak
dastatzeko aukera eskaintzen da edari, hamaiketako, otordu eta merienden bidez.
Kafetegia beren produktuak kontsumitzaileengana bitartekaririk gabe iristeko
helburua duen Lur Lan Baserritar Elkarteak kudeatzen du. Bertan kafe, infusio
eta irabiatu ekologikoez gain bertan egindako bizkotxoak eta bertako barazki,
haragi eta arraultza ekologikoekin egindako plater beroak dituzte.

Kutxa Ekogunearen nahia Etxeko Ura ekimena Gipuzkoan zehar zabaltzea da,
eskualde bakoitzeko erakundeekin batera, iturriko ura kontsumitzeko ohitura
jasangarria berreskuratzea . Ekimen honek helburu hirukoitza du: uraren
kalitatea bistaratzea, plastikozko botilako ura kontsumitzeak sortzen duen
inpaktua gutxitzea eta kontsumitzaileak kontsumo kontziente baterako bidean
jarrera aldaketak barneratzea. Horretarako, kristalezko ur pitxar
berrerabilgarriak eskaintzen zaizkie ostalariei, bezeroek hala eskatu beharrik
gabe erabil ditzaten. Modu honetan, iturriko ura aprobetxatuz eta kristalezko
pitxarra berrerabiliz, kalitate berbera eskainiko dugu baina aztarna
ekologikorik gabe.

Txingudi, Añarbe, Urola Garaia, Tolosaldean eta  Debagoienan garatu da kanpaña
hau. 400 establezimendu baina gehiagotan aurki dezakegu eta hilean 26.000
erabileren bidez beste horrenbeste botilen kontsumoa ekiditen du.

Gipuzkoan hondakinen murrizketan lagundu nahian jaio zen Ontziratu zaitez
ekimena. Arraina, haragia eta beste produktuak erosterakoan paperean biltzeaz
gain plastikozko poltsa bat edo bitan sartzen ditugu. Alternatiba gisara, 
Gipuzkoako 40 udalerritan 70.000 ontzi edo tuper banatu dituzte eta kanpaina
abian den herri eta eskualdeetan, jendearen ohiturak aldatzen ari dira: 27.000
erosketa egiten dira hilero ontzi bitartez, eta erosketa bakoitzean 6 gr paper
eta plastikozko poltsa bat aurrezten da. Dagoeneko 200 arrandegi eta harategi
baino gehiagok egin dute bat Ontziratu zaitez! kanpainarekin.

Garaiko produktuak erosi eta kontsumitzen ditugunean, hemengo baserritarrei
laguntzeaz gain, ingurumena gutxiago kutsatzen  dugu eta elikagaiak momentu
onenean jaten ditugu, osasuntsuak direnean eta zapore hobea dutenean. Urte sasoi
eta hilabete bakoitzean berezkoak diren produktuak ezagutzeko jaio zen Garaikoa
App-a eta errezetak ere baditu aplikazio honek garaian garaiko elikagaiak
erabiliz.

Kutxa Ekogunean Ekopolis izeneko hirigintza jasangarria, bioeraikuntza eta
eraikinen zaharberritzea biltzen dituen programa dute. Bertan, erreforma eta
ekipamenduetarako irtenbide jasangarriak aztertzen dira eta horretarako irizpide
jasangarriekin zaharberritutako eraikin bat eta bi eraikin bioklimatiko dituzte,
bata lastozkoa eta bestea termo-buztinezkoa.

Dora Salazar artista nafarra, Gipuzkoan 80ko hamarkadatik oso ezaguna da bere
eskultura publikoengatik. Oraingo honetan Ekoguneko parkea aukeratu du Mujer
árbol eskultura kokatzeko, kulturak naturari kendu dionaren zati bat bueltatuz.
Dora Salazarren hitzetan, emakumeak zuhaitzak bezain beste lurraz, argiaz eta
uraz elikatzeko beharra dauka.



https://eu.wikipedia.org/wiki/Ameriketako_Estatu_Batuak

Ameriketako Estatu Batuak (ingelesez: United States of America) Ipar Amerikako
herrialde bat dira, 50 estatuz eta barruti batez osatua. Hiriburua Washington da
(ingelesezː Washington DC).

50 estatu horiek errepublika federal bat osatzen dute. Haietako 48 Kanada eta
Mexiko artean daude: horiei, «Estatu Batu Kontinentalak» deitzen zaie. Beste
biak Hawaii eta Alaska dira. Halaber, baditu beste zenbait dependentzia eta
urruneko uharte.

Munduko hirugarren herrialderik handiena da biztanleriari dagokionez, Indiaren
eta Txinako Herri Errepublikaren atzetik. Gaur egun 309 milioi biztanle ditu,
9,83 milioi km²-tan. Gainera, munduko kultura aniztasun gehien eta immigrazio
gehien duen herrialdea da; horren ondorioz, hizkuntza ugari hitz egiten dira
bertan.

Ameriketako Estatu Batuak munduko hirugarren herrialdea da lur eremuari
dagokionez, Errusiaren eta Txinako Herri Errepublikaren ondoren, eta ozta-ozta
Kanadaren aurretik. Ipar Amerikako herrialde handienak mugakide ditu ekialdean
Ozeano Atlantikoa, mendebaldean Ozeano Barea, hegoaldean Mexiko eta Mexikoko
Golkoa eta iparraldean Kanada. Alaska estatuak Kanada du ekialdean, Ozeano Barea
hegoaldean, Ozeano Artikoa iparraldean eta Beringeko itsasartea mendebaldean.
Hawaii estatua Ozeano Bareko uhartedi bat da, kontinentetik hego-mendebaldera.

Ekialdetik mendebalderantz hosto galkorreko basoak, zelaiak, ordokiak eta Mendi
Harritsuak aurkituko ditugu, eta hego-mendebaldean basamortuak. Herrialdearen
iparraldean Apalatxeak aurki ditzakegu eta hego-ekialdeko eskualdean Sierra
Madre mendikate mexikarra.

Estatu Batuetako eremuak ez du gorabehera handirik. Erdialdea ordoki zabala da,
Mississippi arroa eratzen duena. Arro hori Apalatxe mendikateak mugatzen du
ekialdetik, eta goi-ordokiek eta Rock Mountains (Mendi Harritsuak), Sierra
Nevada eta Cascada Range (Ur-jauzien mendikatea) mendikateek mendebaletik.
Apalatxe mendikateak Atlantiko ozeanoaren kostaldean daude. Mitchel mendia da
garaiena (2.037 m). Apalatxe mendikatea (Blue Ridge, Adirondacks, White
Mountains) iparrekialdetik eta hegomendebalera luzatzen da.

Beste aldean, mendebalean alegia, Mendi Harritsuak daude. Horiek goi-ordokiak
inguratzen dituzten bi mendikatek osatuak dira. Ur-jauzien mendikatean badira
gailur garaiak (Rainier, 4.392 m). Sierra Nevada mendikatea, berriz, zenbat eta
hegoalderago jo orduan eta garaiago da; Whitney mendia da garaiena (4.418).
Sierra Nevadaren mendebalean, Kostaldeko mendikatera bitartean, Sacramento eta
San Joaquin haranak daude, oso oparoak; ekialdean hainbat goi-ordoki eta Great
Basin edo Arro Handia daude. Mendi Harritsuak Kanadatik Mexikora luzatzen dira
(650 km). Bertan daude Yellowstone Parke Nazionala eta Coloradoko goi-ordokia.
Mendebaleko mendikateak iparraldera jotzen du, Kanada aldera. Estatu Batuetako
lurraldea den Alaskan dago Estatuko gailurrik garaiena: McKinley mendia (6.194
m). Iparrerago, Aleutiar uharteak daude.

Estatu Batuetako lurralderik gehiena Mississippi arroak zeharkatzen du.
Mississippi ibaia, Missouri adarrarekin batera, munduko luzeena da. 1.970 km
egin ondoren Mexikoko golkoan itsasoratzen da. Rio Grandek, berriz, Mexikorekiko
muga eratzen du. Hori ere Mexikoko golkoan itsasoratzen da. Ozeano Barean ura
isurtzen duten ibaiak Colorado (Kaliforniako golkoa) eta Columbia dira.
Atlantiko ozeanoan itsasoratzen direnak laburrak dira. Apalatxe mendietan dute
iturburua eta nagusiak Hudson, Delaware, Potomac, Susquehanna eta Savannah dira.
Estatu Batuetako aintzirarik zabalenak Aintzira Handiak dira, Kanadaren mugan:
Superior, Huron, Michigan, Ontario eta Erie. Aintzira horiek San Lorenzo emari
handiko ibaiak lotzen ditu. Erie eta Ontario aintzirak Niagara ibai laburrak
lotzen ditu.

Alde handiak daude eskualdetik eskualdera Estatu Batuetan, bai goratasunagatik,
bai Atlantiko edo Pazifikoko itsaslaster hotzengatik; baina klimaren eragile
nagusia haizea da: iparretik hegorantz trabarik gabe dabilela eta Mexikoko
tropikotik datorren haize bero hezeak aurrez-aurre topo egiten duela ipar
burutik datorren haize hotz eta lehorrarekin. Kaliforniako itsasertzean oso
hezea da klima. Oro har, bi multzo nagusi bereiz daitezke: mendebala, lehorra,
Mendi Harritsuetatik Coust Rangeraino hedatzen dena, eta ekialdea, hezea.
Floridako klima, berriz, tropikala da. Mexikoko Golkotik Ohioko haranera
hedatzen den lurraldeak kontinente barruko klima du.

Egungo Estatu Batuetako lurraldean, Amerikako berezko biztanleak bizi ziren K.a.
18000 eta 8000 artean Alaskatik egindako migrazio baten ondoren. Ehunka
hizkuntza eta kultura zeuden, horietako asko herri nomadak edo erdi-nomadak
ziren. Gehienak galdu egin dira.

XVI. eta XVII. mendeetan, Europarekin izandako lehen topaketak kultura talka
handia izan ziren, tartean euskal baleazaleak zeudela (egungo Kanada ekialdean),
batez ere Espainiarrekin hegoaldean, ingelesekin ekialdean eta frantsesekin
iparraldean eta Mississippiren arroan. Mayflower izan zen Ameriketara
Ingalaterratik kolonizatzailez beteta joandako lehen itsasontzia. Ingelesen
lehen finkapena 1607an izan zen, Jamestown herrian (Virginia).

Laster, hainbat kolonia ezarri ziren ekialdeko kostaldean (Plymouth, Boston,
Salem, Williamsburg). XVII eta, batez ere, XVIII. mendean, esklaboak eraman
zituzten, Afrikako jendearen salerosketaren bidez, batez ere hegoaldeko kotoi
sailak garatzeko, baina baita era guztietako azpiegiturak eraikitzeko ere.
Hasieran, Britainia Handiaren koroapeko lurretan finkatutako ingelesak,
herbeheretarrak, eskoziarrak, alemaniarrak eta eskandinabiarrak itunetara heldu
ziren bertako biztanleekin (ekialdeko amerindiarrekin), eta azken hauek, oro
har, europarren hainbat teknika eta kultura-ezaugarri onartu zituzten.

Europarren kolonizazioa Apalatxe mendien ekialdera mugatzen zen. Hala ere,
berehala hasi ziren pizten tentsioa eta gatazka, europar jatorriko herritarren
hazkuntza demografiko eta hedakuntzarako joera zela eta. Liskar haietako
handienaren aukera hartuz, Europako Zazpi Urteko Gerraren une berean, kolono
britainiarrek frantziarren lurraldeen erdia bereganatu zuten, eta halaxe azalera
bikoiztu.

1776ko uztailaren 4an, hamahiru kolonia britainiarrek independentzia aldarrikatu
zuten Erresuma Batuarengandik (Independentzia Adierazpena), Erresuma Batuko
koroak bertako kolonizatzaileengandik dirua ateratzeko ezarritako zorpetze- eta
zerga-sistema baten ondorioz. Berehala, gerra piztu zen Erresuma Batuarekin 1783
arte, baina metropoliak atzera egin behar izan zuen. 1787an Ameriketako Estatu
Batuetako Konstituzioa onartu zuten, Mendebalde osoko lehena. Bi testu horiek
jarri zuten estatubatuar nortasunaren lehenengo oinarriak.

George Washington hautatu zuten errepublika berriaren presidente, baina luze
gabe sortu ziren elkarren kontrako bi alderdi: Alderdi Federalista, boterea
zentralizatu eta metatzearen aldekoa ("garapena"), eta Alderdi Errepublikanoa,
herriaren oinarrizko askatasunei eta estatuen subiranotzari eustearen aldekoa
("jeffersondar demokrazia"). Federalisten bultzadaz, Washington D.C. hiriburu
federala sortu zen, baita AEBetako lehenengo banku zentrala ere. Thomas
Jefferson presidentetzara heldu zen 1801ean (1809 arte), eta 1811n Erresuma
Batuarekin gatazka piztu zen, artean Europako monarkia horrek ez baitzuen
esperantza galdu nola edo hala errepublika berria atzera menpera ekartzeko.

1815ean bukatu zen gerra hori, baina mugarria izan zen estatubatuar kontzientzia
bat pizteko, baita armada indartsu bat sortzen hasteko eta finantzen
garapenerako ere. 1816an, Estatu Batuetako Bigarren Bankuari AEBetako banku
zentrala izateko baimena eman zioten. Britaniarren laguntzat jotako Alderdi
Federalistarenak egin zuen, baina ordainean, jaun eta jabe geratutako Alderdi
Errepublikanoa zatitu egin zen, eta federalisten balio asko errepublikanoen
talde batek hartu zituen, Henry Clay buru zuela. Kontrako aldean zuen Andrew
Jackson, eta azken hau nagusitu zen (1829-1837).

1836an, banku zentralarenak egin zuen, baina trukean, Jacksonek amerindiarren
kontrako lehenengo neurri sistematikoak hartu zituen, mendebaldera, Mississippi
aldera kanporatuz ("Malkoen Bidea"). Bertako biztanle amerindiarrak baztertuak
izan ziren gero eta gehiago, bereziki 1815eko gerra ondoren, eta kopuru handitan
hiltzen hasi, lurrak kenduta kolonoek ekarritako gaixotasunen epidemiak
(baztanga, elgorria) eta haiekin izandako liskar odoltsuak zirela bide.

Iparraldeko eta hegoaldeko estatuen gizarteen arteko aldeak (zergen gaia batez
ere, the tariffs) Gerra Zibila piztu zuen 1861ean, atzealdean esklabotzaren gaia
ere aipatzen zela. Abraham Lincoln zen orduan presidentea, eta iparraldeko
estatuen ("Batasuna"ren) burua ere. Garapen industrial eta teknologikoak
Batasunaren alde jokatu zuen, eta 1865ean hegoaldeko estatuen Konfederazioak men
egin zuen. Gerra osteko krisiak ez zuen galarazi industriaren garapen handia,
burdinbidearen bidez batez ere, eta immigrazioa areagotu zen XIX. mende osoan.

XIX. mendeaaren bukatzerako, AEB Itsaso Barera erabat zabaldua zen burdinbideari
esker; bertako biztanle amerindiarren patua, berriz: asimilatuak izatea, edo
erreserbetan hertsatuta bizitzea. Estatu Batuak munduko lehen potentzia
ekonomiko, kultural eta politikoa bihurtu ziren, eta Amerika osoan beren eragina
zabaltzen hasi. 1913an, Estatu Batuetako hirugarren banku zentrala eratu zen,
Erreserba Federala izena hartuz. Gainera, 1916tik aurrera, Europako Lehen Mundu
Gerran parte hartu zuten, isolamendu politika alde batera utziz, Woodrow Wilson
presidentearen pean. 1929an, ordea, krisi latza hasi zen, Bigarren Mundu
Gerraren ataria izan zena. Industria militarra aurretik inoiz ikusi ez bezala
garatu zen AEBetan 1941etik aurrera.

1945ean, Gerra Hotza hasi zen, eta Estatu Batuak bihurtu ziren munduko herrialde
boteretsuena Sobietar Batasunarekin batera, batez ere arlo militarrean. Gerra
Hotza 1991ean amaitu zen, Sobietar Batasuna desegin ondoren. Hala ere, Estatu
Batuek gerra-ekonomia bat izaten jarraitu dute, arlo horri zeharka edo zuzenean
lotutako korporazioak nagusi baitira bertan, baita gobernu federalaren urteko
aurrekontuaren ia erdia.

2001. urtean, gerraz kanpoko herrigune batean historian izandako erasorik
handiena gertatu zen (2011ko irailaren 11ko erasoak). Ustez, Al Kaidak zenbait
hegazkin bahitu zituen barruan bidaiariak zihoazela, eta Dorre Bikien aurka egin
zuten talka: 3.000 hildakotik gora izan ziren. Erasoa arrazoi hartuta, AEBek
Afganistango Gerra justifikatu zuten, "terrorismoaren aurkako gerra" hasiz. Aldi
berean, Irak ere inbaditu zuten eta Patriot Act terrorismoaren aurkako lege
ospetsua aurrera atera zuen George W. Bush orduko presidentearen
administrazioak.

Estatu Batuak 50 estatuz eta barruti federal batez (Columbiako Barrutia) osatuta
daude. 48 estatuk (denak, Alaska eta Hawaii izan ezik), kontinenteko estatuak
edo lower 48 izenekoek Ipar Amerikako erdialdea hartzen duten. Alaska Kanadak
banantzen du beste estatuetatik. Hawaii, berrogeita hamargarrena, Ozeano Barean
dagoen uhartedia da.

Ondorengo mapan agertzen diren lurraldeez gain, beste batzuek ere osatzen
dituzte AEBak, batez ere Ozeano Bareko eta Karibeko hainbat uharte eta atoloiek.
1898tik, armadak Guantanamoko badian (Kuba) itsas base garrantzitsua du. Menpeko
lurralde horietako biztanleek beste estatubatuar herritarren eskubide berdinak
dituzte, baina ez dute zerga federalik ordaintzen, ez eta herrialdeko
presidentea hautatzeko hauteskundeetan parte hartzen ere.

Ameriketako Estatu Batuetan 309.244.000 biztanle zeuden 2010ean. Herrialdeko
hiri handienak hiru guneetan daude: Ipar-ekialdea, Texas eta mendebaldea.
Ipar-ekialdean New York, Filadelfia eta Chicago ditugu. Texasen Dallas, Houston
eta San Antonio. Azkenik, mendebaldean Phoenix, Los Angeles, San Diego eta San
Jose ditugu. Biztanleriari dagokionez hau da hiri nagusien zerrenda (2008):

Ameriketako Estatu Batuetako gobernuko Errolda Bulegoak eskualdetan banatzen du
herrialdea, errolda eta beste zenbait biztanleria datuetarako. 4 eskualdetan
banatzen du herrialdea eta hauek 9 azpieskualdeetan.

Estatu Batuetako ekonomia munduko indartsuena, ugariena eta teknologiaz
aurreratuena da. Barne produktu gordina biztanleko 31.500 dolarrekoa da,
handiena nazio industrializatu nagusietan. Munduko biztanle guztien % 5 eskas
dituelarik, Estatu Batuek ekoizten dute, urtero, planetako aberastasunen % 30
baino gehiago.

Baliabide aberatsak eta azpiegitura bikainak daude oparotasun horren oinarrian.
1975. urteaz gero, irabazi gehien-gehienak familia aberatsenen % 20ra joan dira.
1994-1998 urteetan gora egin zuen ekoizpen errealak, inflazio tasa oso txikia
izan zen, eta langabezia tasa % 5etik beherakoa. Merkatuko ekonomia da Estatu
Batuetakoa, eta pertsona eta enpresa pribatuek hartzen dituzte erabaki nagusiak;
gobernuak merkatu pribatuetan erosten ditu gehienbat hornigaiak eta zerbitzuak.
Estatu Batuetako enpresek Mendebaldeko Europako eta Japoniako kideek baino askoz
malgutasun handiagoa dute kapitalak zabaltzeko, langileak kaleratzeko, eta
produktu berriak sortzeko.

Aldi berean, muga handiak dituzte beren lehiakideen merkatuetan sartzeko,
atzerritar konpainiek Estatu Batuetan sartzeko dituztenak baino askoz
handiagoak. Estatu Batuetako enpresak munduko lehenak dira, edo ia lehenak,
teknologia aurreratuenetan, bereziki ordenagailuetan, eta sendagintza,
aireontzi, eta hornigai militarretan, nahiz eta azken horiek zerbait murriztu
diren Bigarren Mundu Gerraz gero. Teknologiaren aurreramenduen lastertasunaren
ondorioz, two-tier labor market deritzana sortu da (“bi mailako lan merkatua):
maila berehekoenek ez dute goiko mailakoen heziketa eta prestakuntza bera, eta,
gero eta gehiago, ez dute eskuratzen ez soldata igoerarik, ez osasun aseguruen
babesik, ez bestelakorik.

Epe luzerako arazoen artean, aipatu behar dira zaharragotzen ari den
biztanleriaren sendagintza kostu gero eta handiagoak, azpiegitura ekonomikoan
egin diren inbertsio desegokiak, eta familia sarreren etena gizatalde
pobreenetan. 1999ko BPG 1998koa baino zertxobait apalagoa izan da, eta inflazioa
eta langabezia bere horretan geratu dira gutxi asko. 1999ko arazoak Asia
Ekialdeko eta Errusiako finantza krisi larriak izan dira, eta akzioen
garestitasuna enpresen irabazien ondoan. 1960ko hamarraldian Estatu Batuetako
biztanleek munduko bizi maila altuena bazuten ere, gaur egungo gizartean gero
eta nabarmenagoa da aberatsen eta pobreen arteko aldea.

Nekazaritzak langile aktiboen % 2,8 baino ez du hartzen (1994), baina munduko
lehena da, eta nekazaritzaren batez besteko merkataritza soberakina urteko 10
bilioi dolarrekoa da. Oso teknika modernoak baliatzen ditu, eta bederatzi milioi
pertsona inguru enplegatzen ditu nekazaritza gaien produkzio, eraldaketa,
ontziratze, garraio, banaketa eta esportazioetan. Gai askotan da munduko estatu
ekoizle nagusietako bat (lehena artoan eta soian) [1996]; tropikoetako gaiak
baino ez ditu falta (kafea, bananak, kakaoa, etab.).

Garai batean beltetan zegoen nekazaritza antolatua, gai bakarra lantzen zuten
eraztun edo eskualdeetan alegia (Dairy Belt, esnearena; Wheat Belt, gariarena;
Corn Belt, artoarena; Tobacco Belt, tabakoarena; Cotton Belt, kotoiarena), baina
egitura hori aldatzen ari da. Ekialdean eta Aintzira Handien eskualdean merkatu
urbanorako gaiak lantzen dira, eta hegoaldean, berriz, kotoiak eta tabakoak
atzera egin dute eta lekua utzi diete soiari, fruitu eta lekariei, kakahuete eta
bazkarako gaiei.

Laborantza da oraindik ere nagusi Middle Westen, baina arto-soia-abere hazkuntza
hirukotea ari da gaur nagusitzen. Mendebalde idorrak arrantxoen eskualdea izaten
jarraitzen du, baina eremu ureztatuen gehitzeari esker, hirientzako balio
handikoak diren gaiak hasi dira lantzen. Arrakasta horiek, ordea, badituzte
beren alde txarrak ere: estatuak nekazaritzari ematen dion laguntza kostu
handikoa da, nekazari askok zorra handiak dituzte, eta txikienak egoera larrian
daude; nazioarteko egoerak bestalde eragin handia du nekazaritzaren orekan
(gariaren esportazioan bereziki), eta lurrak erein gabe uztea da sarritan
produkzio gehiegiaren kontra borrokatzeko modu bakarra. Basogintzaren ere Estatu
Batuak dira munduko lehenak, eta bosgarrenak arrantzan (1995), baina hala ere
beharren erdia baino ez dute asetzen alor horretan.

Behera egin du amerikar industriak munduan izan duen pisuak: 1946an amerikar
industriatik zetorren mundu osoko ekoizpenaren % 50, eta gaur egun % 20 baino
gutxiago dator. Ekoizpenean, dena den, aurrenekoa izaten jarraitzen du, eta
hirugarren mundu esportatzailea baino ez da gaur, Alemania eta Japoniaren
atzetik. Oinarrizko industriek (burdingintza, metalurgia, kimikagintza), atzera
egin dute, batez ere ipar-ekialdeko eta Aintzira Handietako Manufacturing Belt
tradiziozko eskualde industrialetan, eta aldi berean oso alor garrantzitsuetan;
automobilarenean eta ehungintzan adibidez, oso berregituratze sakonak egin dira.

Industria alor modernoek etorkizun ona dute: aeronautika, kimika gaiak,
farmazia, eraikuntza elektrikoak eta elektronika profesionala; Estatu Batuak
dira orobat aurrenekoak armagintzan. Ahulxeagoa da osagai elektronikoen eta
elektronika zabalaren industrian, eta orobat etxetresna elektriko eta
ikus-entzunezkoetan. Hala ere, abantaila handiak gordetzen ditu: multinazional
sare garrantzitsu bat (General Motors, Ford eta Exxon munduko hiru enpresa
handienak dira), teknologia aurreratuenen jabe dira, eta lehen mailako ikerketa
dute. Hirugarren sektorearen garapen handiak (langileen % 71) [1994], aurreneko
postua eman die Estatu Batuei jakintzaren eta informazioaren bilketa, metaketa
eta banaketan, eta horiek guztiak funtsezkoak dira amerikar kulturak mundu osoan
duen indar eta eraginean.

Langintza berrien eta teknologia aurreratuko industrien garapenak, turismoaren
indarrak eta ingurumen hobeen bilaketak Sun Belt eskualdearen garapena erraztu
dute (“Eguzkiaren Eraztuna”: Florida, Texas, Kalifornia), eta Mexikorekiko
trukeen areagotzeak mugako eskualdearen hazkunde ekonomikoa ekarri du. Nolanahi
ere, 1990eko hamarraldian izan da eragozpenik: zorrak, merkataritza eta
aurrekontu defizitak, biztanleen parte baten pobretzea.

Europar Batasuna, Estatu Batuekin pareka daitekeen merkatu bakarra, arerio
bihurtu zaie; aldi berean, Japoniaren lehiak bizirik dirau industrian eta
finantzetan, eta Alemania borrokan dihardu munduko lehen esportatzailea izateko.
1994aren abenduaren 1etik aurrera, merkataritza libreko eskualde batek (NAFTA)
lotzen ditu Estatu Batuak, Kanada eta Mexiko.

Garraioei dagokienez, alor askotan daude Estatu Batuak aurreneko lekuan: han
dago munduko burdinbide, autobide eta errepide sarerik hoberena, auto kopuru
handiena (munduko auto pribatu guztien % 25), eta bertan daude munduko hamar
aireportu handienetatik zazpi.

2015ean, ia hiru milioi lanpostu berri sortu ziren AEBetan. Azken hamabost
urteetan inoiz egondako enplegu sorrera handiena izan zen 2014koa. Europako
arazoak urrun utzita, langabezia tasa %5,6ra eraman du Barack Obamaren
politikak.

Herrialde hau izugarrizko lur eremua handiak dituenez, oso garrantzitsua da
garraiorako azpiegitura egokiak izatea. Horregatik herrialde honetan zehar
ibiltzeko errepide, aireportu, trenbide eta itsas zerbitzuak oso garrantzitsuak
dira. Garraioari loturik ardura guztiak Garraiobide Sailak ditu, segurtasun izan
ezik, azken hau Segurtasun Nazionalerako Sailak kudeatzen baitu.

AEBetan oso garrantzitsuak dira errepideak, hauen bitartez egiten baita garraio
guztiaren ia %90. Horregatik, 1950an, lehenengo estatuarteko autobideak edo
Interstate highway direlakoak eraikitzen hasi ziren. Horretarako, AEB osoan
zehar autobide sare bat sortu behar izan zuten, garai hartan zeuden auto kopuru
handiari aurre egiteko. Orduan, Estatuarteko Autobide Sarea edo Interstate
Highway System sortu zuten, herrialdeko autobide guztiak kudeatzeko.
Garrantzitsuena Interstate 95 da.

Aireportuak garrantzia izugarria du Ameriketako Estatu Batuetan. Munduko 30
aireportu erabilienetatik, 17 herrialde honetan daude. Halaber, munduko lehena
Hartsfield-Jackson nazioarteko aireportua da. Hain herrialde handia denez, asko
bidaiatzen da hegazkinez, nahiz oporretarako edo negoziorako. Ameriketako Estatu
Batuetako aireportuen kudeaketaz Hegazkintza Administrazio Federala agentzia
federala arduratzen da, gainera, irailaren 11ko atentatuen ondoren,
aireportuetako segurtasun indarrak izugarri sendotu zituzten.

Herrialdeko airelinea garrantzitsuenak Delta Air Lines eta American Airlines
dira.

Ameriketako Estatu Batuetan XX. mendeko erdira arte, trena zen garraiobiderik
ezagunena eta erabiliena. Urte batzuen ondoren, hegazkin eta estatuarteko
autobideen booma gertatu zenean, tren bidezko garraio izugarri gutxitu zen. Gaur
egun gutxi erabiltzen den garraio izan arren, gobernuak tren-sare nazional bat
mantentzen du hiri nagusien artean, adibidez New York, Washington, Boston,
Chicagoren artean. Herrialdeak baditu beste inguruko herrialdeekin
trenbide-loturak:

Herrialdeak itsas portuek garrantzi handia dute merkataritza garraiorako.
Horregatik, Munduko 20 portu garrantzitsuenen artean AEBetako bi ditugu: Hego
Louisiana eta Houstonekoa, Texasen.

Herrialdea aberats-aberatsa da etnia eta arraza taldeen aldetik. Izan ere,
europar jatorria dutenez gain, afroamerikarrak, latinoamerikarrak eta asiarrak
oso talde garrantzitsuak dira, beste hainbaten artean.

Halaber, europarrak iritsi baino lehen, herri amerindiarrak bizi ziren
lurraldean, besteak beste siuxak, txeroki eta komantxeak, gaur egun oso egoera
gutxitu eta baztertuan daudenak.

Azkenik, aipagarria da Euskal Diasporak herrialde honetan daukan presentzia,
hainbat euskal etxe baitago barreiatuta North American Basque Organizations
(NABO) erakundeak batuta.

Ameriketako Estatu Batuetako hizkuntza nagusia ingelesa da. Biztanleria osoak
hitz egiten du hizkuntza hau. Hala ere, herrialde honetan ez dago hizkuntza
ofizialik, ingelesa de facto baita ofiziala.

Bigarren hizkuntzarik mintzatuena aldiz, gaztelania da, eta hirugarrena txinera.
2005ean %81ek ingelesa hitz egiten zuen etxean eta gaztelania %12k. Gaur egun,
gaztelania da AEBetako eskoletan bigarren hizkuntza bezala gehien erakusten
dena. Gaztelania gehienbat hegoaldean hitz egiten da Mexikoren gertutasunagatik.

Nahiz eta ingelesa "berez ofiziala" izan, Hawaiin hawaiiera ere ofiziala da.
Louisianako estatuan ere frantsesa da ofiziala ingelesarekin batera. Estatu Batu
Kontinentaletatik kanpo, ingelesarekin batera, Puerto Ricon gaztelania da nagusi
eta ofiziala eta Guamen naiz eta hizkuntza nagusiena ez izan, chamorroa ofiziala
da. Polinesiako beste uharteetan bertako hizkuntzak ere onartzen dira.

Estatu Batuetako amerindiarrek ere beren hizkuntzak mantentzen dituzte, baina
hiztun oso gutxirekin eta duela bi menderekin alderatuta, hizkuntza indigenetako
asko desagertu egin dira gaur egun. Hauek dira hizkuntza indigenetan nagusienak:
Navajo, Dakota, Erdialdeko alaskar Yup'ik, Txeroki, Mendebaldeko apatxe, Piman,
Txoctaw, Keres, Zuni, Ojibwe

Estatu Batuetako kulturak entzute handiko eta goi mailako artistak eta idazlek
izan ditu. XIX. mendeko literatura alorrean gailendu ziren idazleak dira, beste
askoren artean, Mark Twain, Edgar Allan Poe, Herman Melville, Walt Whitman eta
Henry James. XX. mendekoen artean aipatzekoak dira Ernest Hemingway, William
Faulkner, John Steinbeck, H. L. Mencken, F. Scott Fitzgerald, Norman Mailer,
Saul Bellow.

Antzerkigile nagusietakoak Eugene O’Neill eta Tennessee Williams dira. Olerkari
ospetsuak dira: Ezra Pound, T. S. Eliot eta Robert Frost. Hala ere zinemagintza
izan da mundu osoan eragin handienen izan duen kultura alorra; Howard Hawks,
George Cukor, Orson Welles, Frank Capra, John Ford eta John Huston ospe handiko
zinea zuzendariak dira. Estatu Batuetako herri musika ere mundu guztira hedatu
da: Duke Ellington (jazz), Albert King (blues), Hank Williams (country) eta,
batez ere, Elvis Presley (rock and roll), beste askoren artean.

Beisbola, saskibaloia eta amerikar futbola dira jarraitzailerik gehien duten
kirolak. Mundo osoan oso ezaguna da NBA saskibaloi liga, esate baterako.

Ameriketako Estatu Batuetako Gobernua, konstituzio estatubatuarrak ezarria, 50
estatu, Columbiako Barrutia, Puerto Rico, Birjina uharte amerikarrak, Amerikar
Samoa, Iparraldeko Mariana Uharteak eta Guameko uharteek osatzen dute
errepublika federala da.

Ameriketako Estatu Batuetako gobernu federalaren tamaina eta botereengatik,
munduko botere handienetako gobernu bezala ezagutzen da. Horregatik, Herrialdeko
presidentea munduko pertsonarik boteretsuenetarikoa bezala ezagutzen da.

Segurtasun indarrak Ameriketako Estatu Batuetan justizia kriminalaren sistemako
hiru osagaietako bat da kartzela eta auzitegi sistemekin batera. Herrialdean 5
mailatako polizia agentziak daude: federalak, estatukoak, konderrikoak,
udalerrikoak eta polizia talde bereziak.

Indar Armatuak, zuzenean Defentsa Sailaren ardurapean daude eta 5 gorputz edo
armadatan banatzen dira.

Ameriketako Estatu Batuetako 2000ko erroldan, 57.793 estatubatuarrek alde bateko
edota euskal jatorri osoa dute. Euskal estatubatuar gehien dituzten estatuak
Kalifornia (20.868), Idaho (6.637), Nevada (6.096), Washington (2.665) eta
Oregon (2.627) dira.



https://eu.wikipedia.org/wiki/Espainia

Espainia (gaztelaniaz: España, esˈpaɲa ahoskatua), ofizialki Espainiako Erresuma
(gaztelaniaz: Reino de España), Europar Batasuneko estatuetako bat da. Honako
muga hauek ditu: mendebaldean Portugal eta Ozeano Atlantikoa, iparraldean
Frantzia, Andorra eta Bizkaiko golkoa (Ozeano Atlantikoa), ekialdean
Mediterraneo itsasoa eta hegoaldean Gibraltar (Erresuma Batua), Gibraltarko
itsasartea eta Maroko (Ceuta eta Melillaren hegoaldean).

Espainiak Iberiar penintsularen zatirik handiena hartzen du; gainera, Balear
Uharteak ditu Mediterraneo itsasoan; Kanariak, Ozeano Atlantikoan; eta, Afrika
iparraldean, Ceuta eta Melilla autonomia hiriak eta espainiar subiranotasuneko
beste lurrak. Guztira 504.645 km² dituenez, Europako laugarren herrialderik
handiena da.

España izenaren jatorria eztabaidan dago. Hizkuntzalari gehienek diote Hispania,
Iberia izendatzeko erromatar izena zela. Hori, Ispanihad punikotik datorrela
diote "untxien lurra" edo "izkina" esan nahi duena eta Espainiaren kokapen
geografiaren ondorioz jarri zitzaiola izena; Hadrianoren garaiko Espainiako
erromatar txanponetan untxi bat ere agertzen zen. Badaude España euskarazko
Ezpanna hitzetik datorrela esaten dutenak, euskaraz "izkina" edo "muga"
adierazten duela, Espainiako iberiar penintsulan kokatzen baita, Europaren
beheko ezker izkinean.

Hego-mendebaldeko Europan kokatua dagoen Iberiar penintsula gehiengoa hartzen
du, baita ere bi uhartedi (Kanariak eta Balearrak), bi hiri (Zeuta eta Melilla)
eta Afrika iparraldeko hainbat uhartetxo (Chafarinak, Peñón de Alhucemas, Peñón
de Vélez de la Gomera eta Isla Perejil).

Europako laugarren estatua luze-zabalena da Errusia, Ukraina eta Frantziaren
atzetik, eta Europar Batasuneko bigarrena.

Espainiako muga fisikoak hauek dira: mendebaldean Portugal eta Ozeano
Atlantikoa, ekialdean Mediterraneoa, hegoaldean Gibraltarko itsasartea eta
Maroko eta iparraldean Pirinioak eta Bizkaiko golkoa. Lehorreko mugak 1 920 km
luze dira: Portugal (1 214 km), Frantzia (623 km), Andorra (65 km), Maroko
(15,9 km) eta Gibraltar (1,2 km).

Ibai handiek zeharkatzen dute, hala nola, Duero, Ebro, Tajo, Guadalquivir,
Guadiana, Jucar eta Segura.

Espainiako historia lehen gizakiak Iberiar penintsulara iritsi zirenean hasten
da.

Gizakiaren arbasoak lehen aldiz duela gutxienez 800.000 urte agertu zen Iberiar
penintsulan, Burgosko Atapuerca aztarnategian aurkitu diren arrastoen arabera.
Gizaki honi Homo antecessor izena eman diote. Lehen Homo Sapiens gizakiak duela
40.000 urte agertu ziren, herri aurre-indoeuroparren arbasoak direnak, beste
gizaki espezieak iraungi baitziren.

Goi Paleolitoan, duela 16.000 urte, Madeleine kultura garatu zen Bizkaiko
golkoaren inguruan Euskal Herrian, Asturiasen eta Kantabrian, Dordoinarekin
batera. Labar-arte ezagunena Altamira leizea da (K.a. 12.000 inguru).

Neolitoan, K.a. 5.500 inguruan, Kanpai Erako Koparen kultura agertu zen. Mende
hauetan metalgintza eta nekazaritza garatu egin ziren, eta monumentu
megalitikoak eraikitzen hasi.

Hispania Iberiar penintsulari antzinako erromatarrek eman zioten izena da.Hor,
bi probintzia sortu zituzten Errepublika garaian, Hispania Citerior eta Hispania
Ulterior. Printzerrian, Hispania Ulterior bitan banandu zen Betika eta
Lusitania, eta Hispania Citeriorri beste izen bat eman zioten, Tarraconensis.
Geroago, probintzia honen mendebaldea bereiztu zen, Gallaecia izenarekin.
Dioklezianok Tarraconensis berriro banandu zuen, Carthaginiensis probintzia
sortuz. Probintzia horiek guztiek Mauretania Tingitanarekin batera, Hispania
diozesia osatzen zuten, Galiako prefekturapean.

Granadako Erresuma lehendabizi erresuma andalustarra izan zen eta, geroago,
kristaua. Hiriburua Granadako hirian zuen eta erresumako azken erregea Boabdil
izan zen, 1492ko urtarrilaren 2an Errege-erregina Katolikoek garaitu zuten arte.

Arabiar eta berbereak iberiar penintsulara iristean, kokaleku judu bi zeuden,
Iliberis (Elvira) eta Granata izenekoak. Arabiarrek lekuari Garnat Al-Yahud
(اليهود) (juduen granada) izena eman zioten.

1238. urtean Mohamed-ben-Nasr, Al-Hamar Gorria (الحمر) ezizenez ezaguna,
Granadara iritsi zen eta Haizearen Oilarraren Jauregia (ondoren Alhambra izanen
zena) okupatu. Bera izan zen Nasri edo Nazari dinastiaren fundatzailea
(horregatik Erresumari Granadako Nasri Erresuma ere baderitzo). Dinastia honek
hogei sultan izan zituen. Hasieran erresuma hau Gaztelako errege-erreginen
adiskidea izan zen, nahiz eta denborak aurrera egin ahala, eta Granadako
Erresumaren ahuleziaren ondorioz, tributuak ordaindu behar izan zizkion
independentziaren truke.

Nasri dinastiako azken erregea Abu Abd Allah (Boabdil) izan zen. 1492an
Errege-erregina Katolikoen armada Granadako ateetara iritsi zen, gaurko Santa Fe
herrira. Boabdilek Errege-erregina Katolikoekin negoziatu eta Erresumaren
errendizioa onartu zuen: hiria entregatu zuen bertako biztanle musulmanen
ohitura eta usadioak errespetatzearen truke. Boabdilek eta bere gorteak,
herritar ugarirekin batera, Granadatik alde egin zuten Afrika iparraldeko
lurralde islamiarretara. Handik gutxira, Errege-erregina katolikoek akordioa
urratu eta musulmanen aurkako errepresioari ekin zioten.

Errege-erregina Katolikoak Granadara sartzearekin batera, erresuma Gaztelako
Koroaren erresuma bilakatu zen.

1492ko urriaren 12an europar kolono talde batek, Kristobal Kolon buru zutela,
Asiara iritsi zirela pentsatuz, Karibeko itsasoko Guanahani uhartera iristeari,
Espainiako Errege Katolikoen agindupean. Historia unibertsaleko momentu
gorenetariko bat dela esan ohi da, aurkikuntza hark, bortitza izan zen arren, bi
giza mundu oso desberdinen topaketa ekarri zuen, ordura arte bakoitzak bere
bidea jarraitu zuen bestea existitzen zela ere jakin gabe.

Kristobal Kolonek uste zuen Asiara -garai hartan Indiak- iritsi zela, eta uste
horrekin utzi zuen mundua, Europarrentzat ezezaguna zen kontinente bat aurkitu
zuela jakin gabe.

Amerikaren aurkikuntza hitza ez dute egokitzat jotzen Amerikar gehienek. Kolon
Amerikara iritsi zenerako Amerika ia oso populatuta baitzegoen eta Amerikako
bertakoek esploratuta baitzuten lurralde guztia Kolon iritsi zenerako.

Historialari batzuk Kolon Ameriketara iristea edo espainolak Amerikara heltzea
izenaz deitzea gomendatzen dute.

Aurkikuntzaren ondoren Amerikaren Kolonizazio prozesu bat eman zen Europar
estatu batzuen eskutik. Europarrak teknologikoki aurreratuagoak zirela
aprobetxatuz, Espainiak, Portugalek, Holandak, Ingalaterrak eta Frantziak
Amerikar lurrak kolonizatu zituzten.

Karlistaldiak edo karlista gerrak XIX. mendeko hiru garaietan Espainian
gertatutako guda zibilak izan ziren.

Euskal Herrian eragin handia eduki zuten, herritar gehienek Carlos erregegaiaren
alde egin baitzuten. Bigarren Karlistaldia Katalunian nabarmendu zen; gurean,
aldiz, bereziki Hirugarren Karlistaldia nabarmendu zen.

1843ko azaroan Espartero erbesteratu ondoren Elisabet II.a Espainiakoari adin
nagusitasuna eman zioten, hamahiru urte baino ez zituen arren. Erregealdi
honetan izaera zentralista zuen estatu liberala finkatuko zen behin betiko,
alderdi moderatuak izan baitzuen boterera erregealdi osoan, bi urteko
progresistan izan ezik. Hego Euskal Herrian foru sistema erregimen
konstituzional berrira egokitzeko negoziazioek aurrera jarraitu zuten.

1868ko irailean iraultza La Gloriosa izeneko iraultza gertatu zen, Cádizen itsas
armadako Topete amiralak zuzendutako altxamenduarekin. Horri progresistak,
demokratak, errepublikarrak, unionistak eta zenbait jeneral (Prim eta Francisco
Serrano) lotu zitzaizkiolarik. Bai progresistek zein demokratek batzorde
iraultzaileak antolatu zituzten hirietan honako eskakizunak egiteko:

Behin behineko gobernua Serrano unionistak zuzen zuen, Prim izan zuelarik gerra
ministro eta errepublikarrak kanpoan geratuz. Lehen hauteskundeak gizonezkoen
sufragio unibertsalaren bidez egin ziren eta progresistek, unionistek eta
monarkiaren aldeko demokraten sektoreek irabazi zuten. Hego Euskal Herrian
kontserbadorismoaren aldeko joera areagotu egin zen hautesle karlistek gehiengoa
lortu zutenean hauteskundeetan. Garai horretan karlistak printzipio
iraultzaileen aurka agertu ziren eta, bereziki, iraultzaileen
antiklerikalismoaren aurka eta batasun erlijiosoaren alde.

Gerra haren sorburua izan zen Espainiako eskuindarrek ez zutela onartu ezker
alderdien Fronte Popularrak 1936ko otsailaren 16ko hauteskunde orokorren bidez
Espainiako agintea eskuratu izana. Uztailaren 17an eta 18an, Espainiako
armadaren zati handi batek estatu kolpea jo zuen Errepublikaren gobernuaren
aurka, eta Espainia bitan zatitu zen berehala. Hurrengo hiru urtean, milioi erdi
bat gizabanako hil ziren: guda zelaian 300.000, eta errepresioaren ondorioz
200.000. Guda zelaietatik at egindako hilketa horietatik, 50.000 errepublikarren
kontrolpeko eremuan izan ziren (faxisten estatu kolpearen ondorengo bost
hilabeteko kaos hartan, ia guztiak), eta gainerako den-denak frankistek eragin
zituzten. Errepublikar agintariek, beren kontrolpeko eremuan, hilketa horiek
gerarazi zituzten berehala; agintari frankistek, berriz, hilketa horiek egiten
lagundu zuten, aurkariak eta aurkari izan zitezkeenak hiltzea frankistek beren
gobernua sendotzeko nahita erabilitako estrategia izan zen.

Gerraren ondoren, Francisco Franco jeneralak bereganatu zituen estatuko aginpide
guztiak, Caudillo titulua hartuta.

Gerra hark Hego Euskal Herria ere zatitu zuen. Alde batetik, eusko abertzaleak
eta ezkerreko alderdiak errepublikaren alde agertu ziren. Bestetik, Euskal
Herriko zenbait lekutan oso indartsu zen alderdi karlistak eskuindarren alde jo
zuen, eta berehala Nafarroa Garaia eta Araba eskuindarren ondoan lerrokatu
ziren. Bizkai-Gipuzkoetan Eusko Jaurlaritza eratu zen, baina urtebete geroago
Mola jeneralaren indarrek militarki okupatu zuten Hegoalde osoa. Euskal Herrian,
gerra hartako gertaera ezagunena Gernikako bonbardaketa izan zen. Gernika foruen
ikur garrantzitsua izateak eta Picassoren Gernika margolanak eman diote ospea
bonbardaketa hari.

Gerraren ondoren Bizkaia eta Gipuzkoa "probintzia traidoreak" (provincias
traidoras) izendatu zituen Francok, eta ordu arte izan zuten ekonomia ituna
ezeztatu zien (Arabak eta Nafarroa Garaiak mantendu zuten).

Espainiako Gerra Zibila matxinatuek irabazita, Francisco Franco jarri zen
estatuburu; demokrazia suntsituta, diktadura ezarri zuen. Frankismoak gogor
zapaldu zituen erregimenaren aurkariak, bereziki lehenengo urteetan. Gerraondo
hartan, Hitlerri eta Mussoliniri laguntza eman zien (Gerra Zibilean haiengandik
jasotako laguntzaren ordainetan), eta estatuaren garapena gelditu zuen.

Geroago, Estatu Batuekin harremanak berrezarri zituen, eta ekonomia zerbait
bultzatu zuen. Frankismoa, erregimen politikotzat, Francoren beraren
heriotzarekin amaitu zen. Estatuburu postua Joan Karlos I.ak hartu zuen, Francok
horretarako izendatu baitzuen ondorengotza legean. Orduan hasi zen diktadura
erregimenetik monarkia parlamentariora pasatzeko bidea, gaur egun Espainiako
trantsizioa deritzona.

Dena den, Espainiako Gobernuak ez du oraindik frankismoa ofizialki gaitzetsi.
Espainia da, munduko demokrazien artean, diktadura garaiko Estatu terrorismoa
ikertu ez duen bakarra. Estatuak berak edo estatuak bultzatuta egindako eskubide
urraketa ugari oraindik ofizialki onartu, ikertu eta zuzendu gabe daude.
Eskubide urraketa horien artetik nabarmenena oraindik hobi komunetan ehortzita
dauden 88.000 gorpuena da. Munduko estatu burujabe guztien artetik, Espainia da
desagertutako pertsona gehien dituztenetan bigarrena: Kanbodiak baizik ez dio
aurrea hartzen. Espainiako Justiziak, frankismoaren krimen horiek berak ez
ikertzeaz gainera, kanpokoek ikertzea ere eragozten du.

Espainiako trantsizioa deitu zaio Francoren diktaduraren amaieratik hasi eta
Mendebaldeko herriek demokratikotzat onartutako estatu bat izatera pasa zen
arteko denborari. Dena dela, Francok izendatu zuen, ondorengotza legean,
Espainiako ondorengo estatuburua, Joan Karlos I.a, eta kargu horretan iraun zuen
2014 arte.

Trantsizioaren iraunaldia zehazteko, bi data jarri ohi dira mugarritzatː hasiera
Francisco Franco diktadorearen heriotza izango zen, 1975eko azaroaren 20a; eta
amaiera, 1982ko urriaren 28a, PSOEk hauteskunde orokorretan irabazi zuen eguna.

Espainia 17 eskualde administratibotan banatua dago, autonomia erkidego
izenekoak. Erkidego bakoitzaren lurraldea probintzia batean edo gehiagotan
zatituta dago. Guztira 50 probintzia dira. Bi hiri daude eurek bakarrik
autonomia dutenak, autonomia hiri izenekoak.

Espainia monarkia konstituzionala da 1978ko Konstituzioaren arabera; Erregea
Estatu-burua izanik, gaur egun, Joan Karlos I.a eta bi ganberazko Parlamentuaz
osatzen delarik. Botereak honela banatzen dira:

Espainiako Indar Armatuak (siglak: FFAA edo FAS) edo Espainiako Armada Espainia
babesten duten erakunde militarra da. Buruzagi Gorena Joan Karlos I.a Erregea
da, Defentsa Ministroa Carme Chacon eta Defentsaren Agintari Gorena Julio
Rodriguez Fernandez jenerala da.Espainiar Konstituzioaren arabera, Indar
Armatuak honela banatzen dira:

Honez gainera, hiru armadetako militarrez osaturiko bi unitate daude: Errege
Goardia eta Larrialdi Unitate Militarra. Gerra kasuetan, Goardia Zibilak ere
parte hartzen du armadan.

Espainiako gaur egun munduko bederatzigarren indar ekonomikoa da, baina
zortzigarrena ere izan da, eta zazpigarrena ere. Barne Produktu Gordinaren
arabera. Tradizionalki, Espainia nekazaritzari lotuta herrialdea izan da, baina
1950eko hamarkadatik aurrera industria asko garatu zen eta laster nekazaritzako
baino pisu handiagoa lortu zuen herrialdearen ekonomian. 1970ean, demokraziaren
iritsierarekin beste herrialdeekiko mugak ireki ziren eta inportazio kopurua
handitzen hasi zen.

Gaur egun, hirugarren sektoreak du garrantzi handiena BPGaren %67 osatzen baitu
eta honen barruak kanpoko turismoak gehienbat.

XXI. mende hasierako higiezinen burbuila lehertzean, krisi sakonean sarte zen
estatu osoa ordura arte eraikunzak BPGaren %16 ematen baitzuen eta
langile-tasa %12 zen. Krisiaren ondoren, langabezia tasa ia %20ra igo zen eta
Finantza Ministroaren arabera "Espainia azken mende erdiko atzeraldi sakonenean
sartu zen".

Espainia da, Euroguneko herrialdeen artean, desberdintasun sozialik handiena
duena, herrialde bakoitzeko herritarren artean errenta erabilgarriak duen
banaketari begiratuta. Izan ere, 2006az geroztik nabarmen handituz joan da
desberdintasun sozial hori: gehien irabazten dutenen eta gutxien irabazten
dutenen arteko aldea gero eta handiagoa da.

Ondorengo taulan BPG per capita azaltzen dira autonomia erkidegoaren arabera.
Taulan bost dirudunenak azaltzen dira, horien artean Euskal Autonomia Erkidegoa
eta Nafarroako Foru Erkidegoa. Pobreena Extremadura dugu (EAE, Extremadura
baino % 91 dirudunagoa da).

INEren zenbatespenen arabera, Espainiako 2010eko urtarrilaren 1ean 45.989.016
biztanle zituen. 2009ko urtarrilaren 1ean 46.745.807ko biztanleria erreala zuen.
Biztanle dentsitatea 91,13 bizt/km²-koa da eta Europako txikienetarikoa da.
Estatu osoan zehar biztanleria baneta asko aldatzen da. Iparraldea eta bereziki
Euskal Autonomia Erkidegoa eta Kataluniako kostaldea oso dentsoak dira, baina
Gaztela-Mantxa, Gaztela eta Leon eta Extremadurak dentsitate oso txikia dute.
Metropolitar gunerik handiena Madrilgo metropolitar gunea da, 5.883.521 biztanle
ditu eta Europar Batasuneko hirugarren handiena da.

Espainian hizkuntza ofiziala gaztelania da. Baina zenbait Autonomia Erkidegotan,
gaztelania beste hizkuntzekin koofiziala da. Hauek dira:

Baita ofizialak ez direnak ere: Aragoiera eta Asturiera. Gainera Portugaleko
mugako zenbait lekutan (Extremaduran) fala eta extremadurera hizkuntzak
mintzatzen dira, eta Ceutan eta Melillan arabiera eta errifiera.

1978ko Espainiako Konstituzioaren 16.3 artikuluak Espainia, estatu akonfesional
bezala definitzen du: "Inongo konfesiorik ez du estatu-karakterra izango". Hala
ere, askatasun erlijiosoa bermatzen du. Estatuko erlijio nagusia katolizismoa
da. Eliza Katolikoa da Konstituzioan aipatzen den bakarra, 16.3 artikuluak: "...
eta ondorengo lankidetza harremanak izango ditu Eliza Katolikoarekin eta beste
konfesioekin". 2009ko urrian CISek egindako barometroaren arabera, %76,6
katoliko sentitzen da, %19,8 ateoak eta %1,7 beste erlijio bat dutenak.2005ean
New York Timesek egindako ikerketa baten arabera espainiarren %18 bakarrik
joaten da erregularki mezetara. 30 urte baino gutxiago dituztenen artean ehuneko
hori %14-ra jaisten da.

Estatu mailako 9 jaiegunez gain, autonomia erkidego bakoitzak bi jaiegun ezarri
ditzake eta udalerri bakoitzak beste bi. Honela, 13 edo 14 izango dira
gehienezko kopurua guztira.

Espainia munduko 2. estatua Gizateriaren Ondare izendatuta dituen monumentu
kopuruari dagokionez, Italiaren atzetik.

Azken urteetan, badira mundu mailan nabarmendu diren kirolari espainiarrak.
Fernando Alonso 1 Formulako Munduko Txapelketa 2005. urtean, Rafael Nadal, egun
60 partida segidan irabazita eta hainbat Rolland Garros eskuan dituelarik.
Espainiako Lehen mailako futbola munduan aurkitu daitezkeen jokalari onenekin
osatuta dago, munduko ligarik onenetakoa omen da adituen ustez. Espainiako
Itzulia delako lasterketa da txirrindularitzan nabarmentzen dena, hala ere, ia
autonomia elkarte bakoitzean egiten da lasterketaren bat edo bi urtean.

Espainiar idazle oso ezagun eta miretsiak daude literaturaren historian, guztien
aurretik Miguel de Cervantes baina baita Benito Perez Galdos, Emilia Pardo
Bazan, Miguel de Unamuno, Antonio Machado, Juan Ramón Jiménez egile klasikoak
ere, besteak beste, edo Camilo José Cela garaikidea.

Herrialde komunikabide nagusiena telebista da. Espainiak irrati eta telebista
kate publikoak ditu, RTVE erakundeak kudeatzen dituenak. Telebista kate
nagusienak La 1, La 2, Antena 3, Cuatro, Telecinco eta laSexta dira. Kate guzti
hauek pribatuak dira La 1 eta 2 izan ezik.

Egunkari irakurrienen artean El País eta El Mundo ditugu; ABC, La Razón,
Público, La Vanguardia eta La Gaceta bi horien atzean daudelarik. Kirol
egunkarien artean irakurrienak Marca eta As dira.



https://eu.wikipedia.org/wiki/Inle_aintzira

Inle aintzira (birmanieraz: အင်းလေးကန်, ahoskatua: [ʔɪɴlé kàɴ]) ur gezako
aintzira bat da, Myanmarren dagoena,  Shan Estatuko Taunggyl barrutiko Nyaungswe
udalerrian. Myanmarko bigarren lakurik handiena da (116 km2 ko azalera) eta
garaienetakoa da (880 m). Sasoi lehorrean batez besteko sakonera 2,1 metrokoa da
eta puntu sakonena 3,7 metrotara dago. Aldiz, sasoi euritsuan, 1,5 metroko
igoera izan ohi du.

Aintzira handia ez izan arren, baditu endemikoak diren hainbat espezie. Mundu
osoko hogei suge espezietatik gora eta bederatzi arrain espeziek hemen aurkitzen
dira soilik. Horietatik aipagarria da Sawbwa resplendens arraina.

2015eko ekainean, Munduko Biosfera Erreserben Sarean sartu zuten, Myanmarko
lehenengoa..

Intha herria da Inle lakuaren inguruan bizi den etnia nagusia. Gehienbat uraren
gainean bizi dira Intharrak eta uste denez, XVIII. mendearen aldera hegoaldetik
irisi ziren bertara, birmaniarren eta siamdarren arteko gerrate amaitezinetatik
ihesi.

Bi metroko zabalera eta ehun metroko luzera izan dezakete Inle aintzirako
baratzek. Banbuzko pertiga luzeen bitartez fijatzen dira aintzirako hondora.
Baratzak hilaratan antolatzen dira kanal estuak tartean sortuaz. Barazki eta
lore ezberdinak landatzen dituzte, besteak beste, hiazintoak, orkideak,
banbuak...Baratza flotanteak uraren mugimenduarekin kulunkatzen dira.

Koordenatuak: 20° 33′ N, 96° 55′ E﻿ / ﻿20.550°N,96.917°E﻿ / 20.550;
96.917{{#coordinates:}}: cannot have more than one primary tag per page



https://eu.wikipedia.org/wiki/Turkia

Turkia (turkieraz: Türkiye), ofizialki Turkiako Errepublika (turkieraz: Türkiye
Cumhuriyeti), bi kontinentetan banaturik dagoen estatua da, gehiena mendebaldeko
Asiako Anatolia penintsulan eta % 3 Europako Balkanetan. 783.562 km²ko eremua
du, eta 2013an, 76.667.864 biztanle zituen.

Turkia errepublika demokratiko, laiko eta konstituzionala da, 1923an Kemal
Atatürk-en gidaritzapean sortua, Otomandar Inperioaren oinordeko naturala.
Hiriburua Ankara da, nahiz eta hiri garrantzitsuena Istanbul izan, antzinako
Bizantzio eta Konstantinopla.

Turkia izena (turkieraz Türkiye) bi hitzetan bereiz daiteke: Türk, Antzinako
Turkieraz indartsu esan nahi duena, eta bestetik, -iye atzizkia, jabe edo
harremanetan dagoena esan nahi duena arabieraz. Türk izenak Turkiako edo herri
turkiarretako herritar esan nahi du eta tu-kin-etik dator, txineraz Altai
mendien hegoaldean bizi ziren herritarrei ematen zitzaien izena K. a. 177an.
Türk edo Türük izena lehen aldiz VIII. mendean agertu zen Orkhon idazkietan,
Erdialdeko Asian bizi ziren Göktürkak izendatzeko. Turkia izena agian
transliterazio bat da, Erdi Aroko Latinetik datorrena (Turchia).

Turkiaren eremuaren gehiengoa (% 96) Asian dago, Anatolian, Ankara hiriburua
dagoen tokian, baina estatuaren zati bat (% 4) Europan dago, Trazian. Hiri
garrantzitsuena, Istanbul, Trazian eta Anatolian kokatzen da, Bosforok banatua.
Munduko hiri bakarra da bi kontinentetan banatuta dagoena.

Turkia Itsaso Beltza eta Mediterraneoaren arteko igarobidea da, Bosforo
itsasartetik eta Marmara Itsasotik. Ipar-mendebaldean, Grezia eta Bulgaria
mugakide ditu; ipar-ekialdean, Georgia, Armenia eta Nakhichevan, Azerbaijanen
exklabea; ekialdean, Iran ; eta hegoaldean, Irak eta Siria.

Taurus mendiak hegoaldean daude eta bertan Tigris eta Eufrates ibaiak sortzen
dira. Ararat mendia herrialdeko garaiena da (5.165 m), ekialdean kokatua.

Mediterraneoaren ipar-ekialdean kokatua, oro har klima mediterranearra du: negu
gozoa eta uda bero eta lehorra. Hala ere, mendiek erdialdea inguratzen dutenez,
eskualde horrek klima kontinentalagoa du: negu hotzagoak eta euri urriagoak,
udaberri aldera pilatuak. Alderantziz, Itsaso Beltzeko kostaldean, aire masa
hezeen eraginez, euria sarri eta ugari egiten du.

Turkiako lurraldeko parterik handiena Anatolian (Asia Txikian) dago
(755.668 km2), eta Europako Trazian parterik txikiena (23.764 km2). Anatoliaren
eta Traziaren artean, Marmarako barne itsasoa dago, Bosforo eta Dardanelo
itsasarteen bidez Itsaso Beltzarekin eta Egeo itsasoarekin lotura duena.
Lurralde menditsua da Turkia, mendi garaiez, eta horien artean, malda malkorrez
inguratutako sakanez eta goi-ordokiez osatua. Anatoliako erdialdea goi-ordoki
lehor bat da, 3.000 m baino gehiagoko mendiez inguratua: Pontoko mendiak
iparraldean (Kaçkar Dağı mendia, 3.932 m), eta Taurus mendiak hegoaldean (Cilo
mendia, 4.116 m). Goi-ordokiak batez besteko garaiera 1.000 m-koa du. Gaur egun,
alderdi horretako parterik handiena itsasora irteerarik ez duen arroa bat da, ur
gaziko aintzirak eta higadurak jandako eremu handiak dituena (Kapadozia).
Halaber, inguru horretan, sumendi gazteak dira, besteak beste: Erciyes, 3.917
m-koa, Anatoliako erdialdeko mendi garaiena. Anatoliako ekialdea Armeniar
goi-ordokiko mendi garaiez eta sumendi gazteez osatua da. Horien artean, Ararat
mendia (5.165 m) da nabarmenena, Turkiako gailurra. Mendiak labaz estalitako
ordoki garaietan daude; horietako batean, ur gaziko Van aintzira dago.
Anatoliako mendebalak sakan zabalek berezitako mendikate luzeak dira. Trazia
arroa handi bat da, iparraldean Istranca mendiak, hegoaldean Ganos mendiak eta,
ekialdean, Bosforo aldean, 100 m garai inguruko ordokiak dituena; erdialdea,
lehorra, muino ugariko ordokia da. Istanbul inguruko ordokiak ibar sakonek
irekita daude. Horietako bat, Bosforo ibarra, azken glaziarrak urtu eta itsas
maila igo zenean, urez bete zen; gaur egun, Marmara itsasoa eta Itsaso Beltzaren
arteko pasabide da. Dardanelo itsasartea ere gisa berean sortua da.

Ozeano Atlantiko eta Indiako ozeanoko uren banalerroak zeharka igarotzen du
Anatoliako ekialdea. Banalerroaren ekialdeko ura Kaspiar Itsasora doa Kuruçay
eta Aras ibaien bidez eta Persiako golkora Tigris eta Eufrates ibaien bidez.
Banalerroaren mendebaleko eta iparraldeko ura Itsaso Beltzera doa Kizil Irmak
(Halys) eta Sakaria ibaien bidez. Yesil Irmak (Iris) ibaiak ere Itsaso Beltzean
isurtzen du ura. Anatoliako mendebaleko ura Marmarako eta Egeo itasoetara doa
Susurluk ibaiaren, eta Gediz eta Buyukmenderes ibaien bidez. Ura Mediterraneo
itsasora isurtzen dutenen artean, aipatzekoak dira Goksu (Calycadnus), Seyhan
(Sarus), Ceyhan (Pyramus) eta Orontes (Asi) ibaiak. Anatoliako aintzira
handienak ekialdeko Van, erdialdeko Tuz (munduko gatz kopuru handiena duena: %
32,2) eta hego-mendebaleko Beysehir, Egridir eta Burdur dira. Urtegi handiak ere
badira.

Mediterraneoko motako txapar-landaredia, sastraka eta zuhaixkak hazten dira
Turkiako hegoalde, mendebal eta ipar-mendebalean. Itsaso Beltzeko kostaldean eta
iparraldeko mendietan pinudi handiak dira. Antiokiako barnealdean berriz
estepako landaredia da, lehorreko belar motz eta zuhaixkekin. Turkiako bertako
zuhaitzen artean aipatzekoak dira haritza, pinua, zedroa, palmondoa eta izaia.

Anatoliako penintsula herri askoren bizitoki izan da. Mediterraneo aldeko
ezaugarriak zituen biztanleria Mongoliako ezaugarriak zituenarekin nahastu zen
XI. mendean, Asiako erdialdetik turkiarrak eta mongoliarrak sartu baitziren
lurraldean. Gaur egungo biztanleak nahasketa horien ondorengoak dira, baina,
hala ere, Mediterraneo aldeko ezaugarriak nagusi dira biztanleengan,
itsasoaldekoengan batez ere. Turkiarrez gainera, ur banalerrotik ekialdera,
hego-ekialdeko eremu zabala hartzen duten kurduak (% 10,6), Siriarekin muga
egiten duen aldeko arabiarrak (% 1,6) eta hiri nagusietan bizi diren
armeniarrak, greziarrak eta juduak ere badira. Biztanle gehienen ama hizkuntza
turkiera da, baina, batez ere, kurduera eta arabiera, eta baita grekoa,
armeniera eta hebreera ere erabiltzen dira. Erlijioz Turkiako ia biztanle
guztiak islamaren jarraitzaileak dira, musulman sunniak gehienbat. Turkiako
biztanleriak oso ugaltze bizkorra izan du XX. mendean zehar, jaiotza tasa oso
handia izan baita, eta heriotza tasa, berriz, gero eta txikiagoa da: 1960an,
jaiotza tasa % 43koa zen eta heriotza tasa, berriz, % 16koa; 1990ean berriz
jaiotza tasa % 30koa eta heriotza tasa % 8,4koa izan ziren. Azken
hamarraldietan, jende asko hirietara joan da bizitzera: 1950ean biztanleen % 25
bizi zen hirietan, eta 1995ean, aldiz, % 70era iritsi zen hiritarren kopurua.
Exodo horrek hiri nagusien inguruan txabola auzo ugari sortzea ekarri du,
Istanbulen (6,6 milioi biztanle 1990ean) eta Ankaran (2,6 milioi) batez ere.
Biztanle dentsitatea apala da oso (80 bizt./km2), baina batez besteko horrek
ezkutatu egiten ditu eskualde batetik bestera dauden aldeak: alde batetik,
Istanbul ingurua, Egeo eta Mediterraneo itsasoen kostaldea, hego-ekialdeko
Anatolia, eta beste aldetik, erdialdeko eta ekialdeko Anatolia eta Itsaso
Beltzeko kostaldea. Dena dela, hego-ekialdeko Anatolia kasu berezia da: alde
batetik, hazkunde natural bereziki handia du, eta beste aldetik, 1984. urteaz
geroztik turkiar gudarostearen eta separatista kurduen artean izan diren
borrokek biztanle asko lekuz aldatzea ekarri dute (1995ean milioi bat lagunek
utzi zuten beren bizitokia); soroak hustu egin dira eta hiriak iheslariz bete.
Gerra egoera horrek eskualde hartako garapen ekonomikoa jartzen du kolokan.

Gaur egungo Turkiako lurraldean munduko hiri zaharrenetako baten aztarnak
aurkitu dira: Neolitoko Çatal Hüyükeko zibilizazioa (K. a. 6500-5700). K.a.
3000. urte inguruan mesopotamiarrek eta siriarrek salerosketak egin izan
zituzten lurraldean sortu ziren hiri-estatuekin. K. a. 1900 inguruan, asiriarrek
eta amoriarrek merkataritza harremanetarako koloniak sortu zituzten Kapadozian.
K.a. XVIII. eta XII. mendeetan, erreinu (hititak, hurritak&) eta greziarren hiri
batzuk (Mileto, Efeso) finkatu ziren lurraldean. Geroago, frigiarrek eta
lidiarrek lurraldeko mendebala hartu zuten, eta ekialdean, gaur egungo
armeniarren sorterriak, Urartuko erreinu ahaltsuak, hartu zuen bizitokia. K. a.
VI. mendean persiar akemenestarrek lurralde osoa beretu zuten, mende batzuk
lehenago greziarrek kostaldean sortu zituzten hiriak barne. Bi mende geroago,
Alexandro Handiak Persiako inperioa konkistatu zuen, eta Asia Txikiaren
helenizazioa ekarri zuen. K. a. I. mendean, Erromak ia lurralde osoa hartu zuen.
Armeniako erreinuak, ordea, burujabetasuna gorde zuen, mendebaleko Erromako
Inperioaren eta ekialdeko partiarren erreinuaren artean. K.o. IV. mendean,
Konstantino I.a Handia enperadoreak (306-337) Bizantzio hartu zuen hiriburutzat,
Itsaso Beltzaren sarreran. Konstantinopla izena eman zion hiriari, eta handik
gutxira, Ekialdeko Erromako inperioaren hiriburua zelarik, Europako hiri handien
bilakatu zen. Teodosio enperadorearen heriotzarekin inperioa bitan banatu zenean
(395), Konstantinopla Bizantzioko inperioko hiriburu izan zen (ik. Bizantzioko
Inperioa). Inperioak Mazedoniako dinastiarekin izan zituen urterik oparoenak
(867-1057).

Anatoliako penintsula (Asia Minor ere deitua erromatar garaietan), egungo
Turkiaren zati nagusia, gizakiaren bizileku zaharrenetakoa da, Asia eta Europa
artean kokatuta. Aurreneko Neolitoko herrixkak munduko lehenengo bizitokien
artean sailkatzen dira. Idatzitako historian zehar, Anatolian hizkuntza
indo-europarrak, semitikoak eta kartveliarrak mintzatu dira, baita eratorri
ezezaguneko beste batzuk ere. Are gehiago, hitita eta luwiera hizkuntzen
antzinakotasuna aintzat hartuta, zenbait adituk, (tartean A. C. Renfrewek)
Anatolia proposatu dute indo-europarren hizkuntzen hedapenaren abiapuntutzat
(ikusi: Anatoliako hipotesia).

Tokiko lehen inperio garrantzitsua hititena izan zen, K. a. XVIII. mendetik K.
a. XIII. mendera arte. Ondoren, frigiarrak etorri ziren, harik eta zimmeriarrek
haien erresuma eraitsi zuten arte (K. a. VII. mendea). Frigien ondorengo
boteretsuenak Lidia, Karia eta Lizia izan ziren. Lidiarrek eta liziarrek
hizkuntza indo-europarretan hitz egiten zuten.

Bitartean, ioniarrak, antzinako greziar herria, finkatu ziren Anatoliako
mendebaldean. Alde osoa pertsiar akemendidarren inperioak konkistatu zuen K. a.
VI. eta V. mendeetan. Horren ostean, Alexandro Handiak bereganatu zuen K. a.
334an. Konkistatzaile handiaren heriotzaren ondoren, Anatolia erresuma
helenistiko txikien artean banandu zen (Bitinia, Kapadozia, Pergamo edo Ponto).
Horiek guztiek erromatarren aurrean amore eman zuten K. a. I. menderako.
Erromatar Inperioan barna, K. o. 324an Konstantino enperadoreak Bizantzio hiria
inperioko hiriburu berritzat hartu zuen, Konstantinopla izena emanda.
Mendebaldeko erromatar inperioaren erorketarekin, Konstantinopla Bizantziar
Inperioko hiriburua bihurtu zen.

Seljuk etxea turkiarren adar bat zen, IX. mendean Kaspiar Itsaso eta Aral
itsasoaren iparraldean kokatuta zegoena. X. mendean, seljukarrak mendebaldera
mugitzen hasi ziren, Anatolia aldera. Manzikert (Malazgirt) batailaren ostean
1071n, hor finkatu ziren. Horren ondorioz, Anatoliako seljuk sultanerria osatu
zen, Asiako erdialdea bereganatuta zeukan seljuk inperioaren adar independentea.
1243an, seljukar armadak mongoliarrek garaitu eta suntsitu zituzten. Harez
geroztik, inperioa, apurka, desegin egin zen. Kinka horretan, Osman I.a buru
zuen turkiar estatua garatu zen, Otomandar Inperioa eratu arte, seljukar eta
bizantiarren hutsunea betetzeko.

Otomandar Inperioak mendebaldea eta ekialdea lotu zituen 623 urteko historian.
XVI. eta XVII. mendeetan, munduko estaturik boteretsuenetakoa izan zen,
Balkanetan zehar aurrera eginez. Alabaina, XVIII. eta XIX. mendeetan inperioaren
gainbehera gertatu zen.

Bi mendeko gainbehera hartan, Otomandar Inperioa pixkanaka lurraldeak, botere
militarra eta aberastasuna galduz joan zen. Lehen Mundu Gerran sartu zen,
Erdialdeko Inperioen alde, eta azkenean gerra galdu zuten. Gerratean, gutxi
gorabehera 1,5 milioi armeniar deportatu zituen Turkiako Gobernuak, armeniar
genozidioan. Sarraski handiak egin zituzten, orobat, inperioko beste kristau
gutxiengo batzuen aurka: asiriarren, otomandar greziarren eta Pontoko greziarren
aurka, alegia. Mudrosko armistizioaren ondoren (1918ko urriaren 30a), Aliatuek
Otomandar Inperioaren lurrak banatu zituzten, Sèvresko Itunaren bidez.

1908an, «Turkiar gazteak» higikunde erreformazaleak Abdulhamid II.a sultana
1876. urteko konsituzioa hartzera eta, geroxeago, aginpidea uztera behartu zuen.
Haren ordez, Muhammad V.a ezarri zuten aginpidean (1909-1918). Autoritarismoa
eta ultranazionalismoa bultzatu zituzten eta 1914an, Lehen Mundu Gerran,
Austriaren eta Alemaniaren alde egin zuten. Orduko, Balkanetako gerren ondoren
(1912-13), otomandarrek Europan zituzten lurraldeetatik Traziako ekialdea baino
ez zuten gorde ahal izan. Gainera, turkiar abertzaletasunaren berpiztearekin
batera, arabiar, kurdu eta armeniarrekiko gatazkak hasi ziren. Turkiarrek
sekulako sarraskia egin zuten armeniarren artean (1894-96 eta 1915-16); bi
milioi armeniar inguru hil zituzten Lehen Mundu Gerran, eta bizirik geratu
zirenak herrialdetik alde egitera behartu zituzten («Armeniako genozidioa»
izenaz ezagutzen dena). Harrezkero, armeniarren eta turkiarren arteko gatazkak
ez du konponbiderik izan, turkiarrek ez baitute genozidio hura bere gain hartu
nahi izan. 1914-1918 urteetako gerran, Turkiako gudarosteek, Dardanelo babesten
onik atera baziren ere, Arabiako probintzietan sekulako hondamendia izan zuten.

Lehen Mundu Gerrako aliatuek Istanbul eta Izmir okupatzeak turkiar nazio
mugimenduaren sorrera eragin zuen. Mustafa Kemal Pasha Gallipoliko guduan
nabarmendu zen buru militarraren gidaritzapean, Turkiako Independentziako gerra
piztu zen Sèvresko Ituna bertan behera utzi nahian. 1922ko irailaren 18rako,
armada okupatzaileak botata, herrialdeak turkiar estatu berriaren jaiotza ikusi
zuen. Azaroaren 1ean, ofizialki sultanerria, eta, hortaz, 623 urte iraun zuen
otomandar agintea, desegin zen. Lausanako Itunaren bidez (1923), nazioartean
Turkiako Errepublika onetsi zen, Otomandar Inperioaren ondorengo gisan.

Mustafa Kemal errepublikako lehendabiziko presidente bihurtu zen. Segituan
erreforma andana jarri zituen abian, errepublika sekular bat eratu nahi
baitzuen, iragan otomandarra baztertuz. Mustafa Kemal 1934an Turkiako
Parlamentuak Kemal Atatürk (turkiarren aita) izendatu zuen.

Bigarren Mundu Gerran, Aliatuen alde egin zuen Turkiak eta 1945eko otsailaren
23an. Nazio Batuen Erakundeko kide 1945ean bertan bihurtu zen. Greziako iraultza
komunista eta Sobiet Batasunak Turkian gune militarrak kokatzeko asmoak zirela
eta, AEBek Truman doktrina plazaratu zuten. Horren bidez, Turkia eta Greziako
segurtasuna bermatu zuten AEBek eta, horren ondorioz, amerikarren babes
militarra eta ekonomikoa jaso zuten. 1952an NATOn sartu zen Turkia.

Alderdi politiko bakarreko aldia 1945ean amaitu zen. Alderdi anitzeko aldian
gorabehera sutsuak gertatu ziren. 1960an, 1971n eta 1980an armadak
estatu-kolpeak egin zituen. 1997an antzeko zerbait ere gertatu zen. 1974an,
Zipren sartu zuen armada Turkiak, elkarren kontrako bortizkeriak 10 urte iraun
ondoren eta Atenasek bultzatutako estatu-kolpe baten ondoren halaber.

1950ean, Alderdi Demokratikoak eskuratu zuen aginpidea, Celal Bayar
lehendakariarekin eta Adnan Menderes Lehen ministroarekin. Turkia NATOn sartu
zen, baina krisi ekonomikoa areagotu zen, eta Menderesek, askatasunak murriztu
eta diktadore baten gisa gobernatu zuen. 1960an, militarrek, Gursel jeneralaren
gidaritzapean, hartu zuten aginpidea, konstituzio berri bat egin zuten, eta
gobernua eta Alderdi Demokratikoko buruzagiak espetxeratu zituzten. Demeresi eta
beste buruzagi batzuei heriotza zigorra eman zieten. 1961eko hauteskundeetan,
Gurselek lehendakaritza gorde zuen, eta Ismet Inonuk, HAEko buruak, lortu zuen
Lehen ministro kargua. 1965ean Justiziaren Alderdiko (JA; Alderdi Demokratiko
ohia) buruzagiak, Suleiman Demirel kontserbadoreak, hartu zuen Inonuken tokia.
1980ko estatu kolpea arte, HAEko Bulent Ecevit sozialdemokratak eta JAko
Demirelek txandaka gobernatu zuten, koalizio gobernu ahulak osatuz. Bien
bitartean, barne egoerak okerrera egin zuen: krisi ekonomiko larria, oinarrizko
eskubideen debekua, atxiloketak, islamiarren eta ezkerreko zein eskuin muturreko
taldeen atentatuak, armeniarren eta kurduen burujabetasunaren aldeko borroka,
etab. Eskuindarrek, Demirelen agintaldietan, gero eta aginpide handiagoa lortu
zuten. Bestalde, 1974an, Turkiako gudarostea Zipreko uhartean lehorreratu zen,
Makarios III.ari lehendakaritza kendu zioten greziar koronelen estatu kolpea
galarazi nahian. Turkiaren eta Greziaren arteko gerra doi-doi saihestu ahal izan
zen. 1980an, hirugarren aldiz hogei urtetan, militarrez osatutako batzorde batek
hartu zuen aginpidea. Batzordeak, Kenan Evren jeneralaren agintaritzapean,
aginpidea zibilei itzultzeko asmoa zuela jakinarazi zuen. 1982an, konstituzio
berri bat onartu zen, oinarrizko eskubideak murriztuak onartzen zituena, eta
militarrek aginpide osoa itzultzeko borondatea ez zutela agerian uzten zuena.
1983ko hauteskundeetan, Ama Aberriaren Alderdia (AAA) alderdiko Turgut Ozal
atera zen garaile, eta gobernuko buruzagitza eskuratu zuen, baina estatuko
lehendakaritza militarren mende geratu zen. 1987an, Turkiak Europako Elkartean
sartzeko eskaera egin zuen. 1989ean, Turgut Ozal errepublikako lehendakari
hautatu zuten, Kenan Evrenen ordez. Ozal Europako mendebaldeko politikaren
jarraitzaile izan da, eta 1990ean, Persiako Golkoko gerran, Iraken aurkako
herrialdeekin bat egin zuen; soldaduak bidali ez bazituen ere, Turkiak aireportu
militarrak eta estatubatuar baseak erabiltzeko baimena eman zuen. Ankara beldur
zen Irakeko Kurdistanen independentziak kutsatuko zituen Turkiako kurduak.

Kurduak guztira 19 milioi dira eta lau herrialdetan daude banatuta, Turkia,
Siria, Iran eta Irak-en. Turkian bertan bizi dira kurdu gehienak ez zaie
ezagutzen ez beren hizkuntza ez kultura. 1991ko urrian Turkiako gudarosteak
Langileen Alderdi Kurduaren (PKK) baseak bonbardatu zituen Iraken iparraldean.
Kurduen arabera, zeinbat herri ere bonbardatu zituzten. Urte horretako
legebiltzarrerako hauteskundeetan, Soliman Demirel-en Bide Zuzeneko Alderdiak
(DYP) irabazi zuen, botoen % 27 atera zuen eta Alderdi Sozialdemokratarekin
elkartu behar izan zuen koalizioan. Higikunde fundamentalistek ezik, gainerako
alderdi guztiek Europar Batasunean sartzea ezinbestekoa zela uste zuten, eta
lehentasuna zen Turkiarentzat. Purple roof women´s shelter foundation emakumeen
erakundeak hainbat ikerketa egin zituen 1991n emakumeen kontrako gizonezkoen
gogorkeriari buruz. Emaitzen arabera, gizonezkoen % 45ek ondo ikusten zuen
emakumeak zigortzea senarraren nahia betetzen ez zutenean; eta ikerketa horrek
adierazten zuen lau emakume ezkongabetik batek eta hiru emakume ezkondutatik
batek indarkeria jasaten zuela. Urte horretan bertan, Demirel Lehen ministroak
bidaia bat egin zuen Turkia hego-ekialdeko kurduen lurraldeetara eta herri
kurduaren nortasuna onartu zuen. 1992an PKKk adierazi zuen behin-behineko gerra
gobernua osatuko zuela eta biltzar nazional bat antolatuko zuela Kurdistanen
egoitzatzat hartzen den lurraldean, Turkia eta Irak hartzen dituen estatuan,
hain zuzen. Baina egun gutxira, hainbat altxamendu izan zen hego-ekialdeko
probintzietan eta borroka gogorrak izan ziren gerrillari kurduen eta
gudarostearen artean. Gobernuak hitzarmen bat izenpetu zuen Siriarekin kurduen
higikunde terroristei aurre egiteko. Baina Europako Kontseiluak eskatu zion
Turkiari kurduen kontrako errepresioa gutxiagotzeko. Hala, Turkiak amnistia eman
zien bost mila preso politikori eta baimena eman zuen kurduerazko bi egunkari
kaleratzeko. 1993an Turgut Ozal presidentea hil zenean, Demirel Lehen ministro
ohia hautatu zuten haren ondorengo, eta Tansu Ciller emakumea izendatu zuten
Lehen ministro. PKK-k su-etena adierazi zuen, eta aipatu zuen prest zegoela
Kurdistango estatu independentea osatzeko asmoa baztertzeko, baldin eta
gobernuarekin negoziazioak hasten baziren. Baina gobernuak ez zion erantzun
sendorik eman eta gerrari ekitea erabaki zuten gerrillari kurduek. Hainbat
ekintza egin zituzten Europan, Alemanian batez ere. Gudarostearen erantzuna ere
gogorra izan zen, eta ehunka kurduek beren herriak utzi behar izan zituzten;
aldi berean, Irakeko Kurdistan bonbardatu zuten (1994). 1995eko hauteskundeetan
alderdi islamistak gora egin zuen (PP) eta DYP-k koalizio gobernu bat osatu
behar izan zuen islamistekin. 1996an Necmettin Erbakan islamista gobernu buru
izendatu zuten. Baina 1997an gudarosteko talde batek frogak aurkeztu zituen: PP
alderdiak erakunde islamiko legez kanpokoekin lotura estua zuela erakusten zuten
froga haiek. Hala, Erbakan kargutik kentzea erabaki zuen presidenteak eta Gorte
Konstituzionalak herrialdea gerra zibilaren arriskuan jartzeaz salatu zuen.
Turkiako Giza Eskubideen Elkarteak azaldu zuen 1997an zehar 114 lagun hil zirela
Turkian atxiloturik zeudela, 366k torturak salatu zituztela eta 66 pertsona
desagertu zirela.

Turkia 81 probintziatan banatua dago, iller izenekoak (singularrean il).
Probintziaren izena hiriburuarena beraren da, salbuespen hauekin: Hatay
(hiriburua Antakya), Kocaeli (hiriburua İzmit) eta Sakarya (hiriburua
Adapazarı). Probintziak gobernadore baten aginpean daude, vali izenekoa, Gobernu
zentralak izendatua. Probintziak barrutitan banatzen dira (ilçeler, singularrean
ilçe).

Geografikoki, Turkia 8 eskualdetan banatzen da: Trazia, Itsaso Beltzeko Kosta,
Marmara itsasoa, Egeoko Kosta, Mediterraneoko Kosta, Mendebaldeko Anatolia,
Erdialdeko Anatolia, Hego-ekialdeko Anatolia eta Ekialdeko Anatolia.

Turkia errepublika bat da, demokrazia parlamentarioko gobernu sistema duena.
Mustafa Kemal Ataturkek sortu zuen errepublika, 1923ko urriaren 29an, Inperio
Otomandarra desegina zenean. Harrezkero, Turkiako ekonomiak eta politikak
gorabehera handiak izan dituzte. Ataturkek Turkia modernoaren oinarri
ideologikoak ezarri zituen, eta gizartean, erlijioan, politikan eta hizkuntzan
eragin zituen aldaketak eztabaidagai dira gaur egun ere. Bien bitartean,
gobernuak, batzuetan militarra besteetan parlamentarioa, arazo handiak izan
zituen behin-behineko egoera politikoa gainditzen. 1980an, militarrek aginpide
osoa hartu zuten, alderdi politikoak debekatu zituzten, Parlamentua deuseztatu,
eta lehen ministroa eta lehendakaria kargutik kendu zituzten. Sei militarrez
osatutako batzorde batek hartu zuen aginpidea, eta batzordeko lehendakariak zuen
estatu buruzagitza. 1982ko konstituzio berriak, herrialdea gudarostearen mendean
utzi arren, errejimen parlamentarioa onartu zuen: Nazio Biltzarrak gobernuaren
erabakien gaineko erantzunkizuna du.

Errepublika sortu zenean, Turkiako hamar biztanletatik batek baino ez zekien
irakurtzen; gaur egun, 15 urtetik gorako gizonezkoen % 87 eta emakumezkoen % 64
alfabetatuak daude. Osasunari dagokionez, eritasun kutsakorren ondorioz hiltzen
direnak eta, baita, jaioberritan hiltzen diren haurrak ere, herrialde
aurreratuenetan baino gehiago izanik ere, Turkiako osasun egoerak onera egin du
XX. mendearen erdialdeaz geroztik. Turkiarren batez besteko bizi itxaropena 62
urtekoa da gizonezkoentzat eta 66 urtekoa emakumezkoentzat. Bestalde, errenta
txikiak, demografiaren hazkundeak eta herritik hirirako emigrazioak etxe falta
ekarri du; hiri nagusiak oinarrizko azpiegiturarik ez duten aldiriez inguratuak
daude.

1996an, biztanle aktiboen % 46 lehen sektorean ziharduen lanean, % 22 bigarren
sektorean (industria) eta % 32 hirugarren sektorean (zerbitzuak eta turismoa).
Alde handiak daude, hala ere, eskualde batetik bestera banaketa horri
dagokionez. Langabezia oso handia da (% 8 1995ean), baldintza txarreko
lanpostuak ugariak dira, eta turkiar asko eta asko mendebaldeko Europara eta
inguruko herrialdeetara joan dira lan bila. Hala ere, Turkiako ekonomiak
hazkunde bizkorra izan du: 1996an BPG 182,5 mila milioi dolarrera iritsi zen,
eta urteko hazkunde tasa % 6,4koa izan zen. Baina zabaltze hori Turkiaren
mendebaldeari dagokio batez ere, izan ere, ekialdeko Anatoliak ekonomia egoera
latza bizi baitu.

1970. urtearen amaiera arte, Turkiako ekonomiaren bilakaera enpresa publikoetan
oinarritzen zen (industria astunak, garraioak, bankuak, etab.), eta horiekin
batera enpresa pribatu txiki ugari zeuden. Baina Nazioarteko Diru Funtsak
horrela eskatuta, liberalizazioa eta ekonomiaren zabaltzea bideratu zen 1980.
urtetik aurrera. Politika horrek atzerriko inbertsioak erakarri zituen eta
finantza holding handiak sortu ziren. Horrek guztiak, ordea, eragin gogorrak
izan zituen gizartean: inflazioak gora jarraitzen zuen (% 80 1996an) eta
atzerriko zorra ere handia zen (75 mila milioi dolar 1996an).

Nekazaritzari dagokionez, Turkia bi alderditan banatzen da: batetik, Anatoliako
goi-ordokian garia eta garagarra lantzen dira eta ardiak hazten; kostaldean,
aldiz, laboreak eta industria gaiak (kotoia, tea, tabakoa) eta merkataritza
gaiak egiten dira (olibak, fruitu lehorrak). Nekazaritza jabetza txikietan
oinarritzen da eta horrek azaltzen du nekazaritza hain atzeratua izatea.

Energiari dagokionez, Turkiak bere beharren erdia asetzen du, gutxi gorabehera,
nahiz eta ikatz eta lignito hobi handiak dituen, eta baita petrolio hobiak ere
Anatoliako hego-ekialdean. Lurralde horretako baliabide hidroelektrikoak ez dira
erabat ustiatu, baina garrantzizko proiektuak daude maila horretan.

Industria Turkiaren mendebaldean biltzen da batez ere, eta jarduera nagusiak
ehunaren eta elikagaien ingurukoak dira. Ankara hiriburu administratiboa da,
baina ez dago ia industriarik; Istanbulen, aldiz, industria arinak eta goi
mailako teknologiako lantegi nagusiak daude. 1980. urteaz geroztik Turkiak
ekonomiaren zabaltzea ezagutu zuen, eta beste herrialdeekiko trukeak asko hazi
ziren: esportazioak 1975ean BPGren % 10 ziren, eta handik hogei urtera berriz %
20. Merkataritza balantza defizitarioa da (-13,2 mila milioi dolar 1995ean),
baina defizit hori turismoaren industriak eta atzerrian bizi diren turkiarrek
bidaltzen duten diruak osatzen du. Turkiak Europar Batasunarekin ditu
merkataritza harreman gehienak. Hala ere, Turkiak harremanak hobetu nahi ditu
Ekialde Hurbilarekin, Balkanetako herrialdeekin eta antzinako Sobietar
Batasunarekin. 1999ko abuztuan lurrikara izugarri bat izan zen Turkian, Izmir
eta Istanbuleko eskualdean gehienbat. Oso ondorio gogorrak izan zituen Turkiako
ekonomian, eskualde horietan baitaude Turkiako industriagune nagusiak.

Turkiako kulturak Arabiako, Persiako eta Bizantzioko kulturen ezaugarriak edo
osagaiak ditu. Baina, XIX. mendetik aurrera, Europako sartaldeko kultura sartu,
eta Lehen Mundu Gerraren ondoren Turkiako estatu berria sortu zuen gutxiengo
ilustratuaren artean sustraitu zen. Harrezkero, Turkiako bertako
kultura-nortasuna sendotzeko joera nagusitu da, lehenik eta behin, arabiar
kulturaren eraginari aurre eginez. Mustafa Kemal Ataturkek alfabeto latinoa eta
egutegi gregoriarra nahitaezko egin zituen. Turkiako artistek eta idazleek
nazionalismo kulturalaren eta mendebaleko kulturaren aldeko jarrera hartu dute,
tradizio panislamikoaren kaltetan. Turkiako erakunde ofizialek tradizioko
kultura bultzatzen dute, mendebaleko antzerkiarekin eta operarekin batera.
Kulturaren hiri nagusiak Ankara, Istanbul eta Izmir dira.

Turkian antzinako kulturen aztarnak eta eraikuntza ikusgarriak daude. Aipagarria
da, besteak beste, Istanbuleko Santa Sofiaren basilika, VI. mendean eraikia, eta
geroago, meskita eta museo izana. Literaturan, XVI. mendean, Inperio
Otomandarraren zabalkundearekin batera, Arabiako eta Persiako eraginak zituen
literatura egin zen. Garai hartako idazle aipagarrienak Fuzuli (1480-1556) eta
Baki (1526-1600) olerkariak dira. XIX. mendean, aldaketa nabarmena izan zen,
Frantziako erromantizismoaren eragineko literatura egiten hasi baitzen. Namik
Kemalek (1840-1888) aberriaren eta askatasunaren ideiak zabaldu zituen.

Hizkuntzaren erreformarekin batean (ortografia fonetikoa bideratzea eta
arabieraren eta persieraren irakaskuntza galaraztea) idazkera egunoroko
hizkuntzara etorri zen. Errealismoak gorteko poesiaren tokia hartu zuen, eta
idazleek herri xumearen bizimodua islatu zuten: Nazim Hikmet (1902-1963), Yachar
Kemal (1920) eta Mahmut Makal (1930) dira aipagarrienak. Zinemagintzan,
aipagarria da Yilmaz Güney (1937-1984) zinema antzezle eta zuzendaria, berak
egindako filmetan (Yol, 1982; Harresia, 1983; etab.) Turkiako politika, gizarte
eta sexu zapalkuntza salatu zituena.

Turkiako biztanleen % 99 dira musulmanak; horietako % 80, sunismoaren
jarraitzaileak, eta gutxiengo bat, % 10 inguru, alevi sinesmenekoak. Frantziako
Estatuan bezala, laizismoa oso errotuta dago, hau da, Estatuak ez du erlijio
ofizialik, nahiz eta azken urteetan islameranzko joera hartzen ari den.

Turkiera da hizkuntz ofizial bakarra, nahiz eta beste mintzaira batzuk egiten
diren (besteak beste, kurduera).



https://eu.wikipedia.org/wiki/Imanol_Larzabal

Imanol Larzabal Goñi (Donostia, Gipuzkoa, 1947ko azaroaren 11 - Orihuela,
Alacant, 2004ko ekainaren 25a), ezagunagoa Imanol ponte izen soilaz, euskal
egile abeslaria izan zen.

1964an hasi zen kantatzen. Bere lehen diskoa ezizen batekin atera zuen (Michel
Etchegaray), frankismo garaia baitzen. 1971n, kartzelan sei hilabete pasa
ondoren, Ipar Euskal Herrira ihes egin zuen. Frantzian hainbat kantari ezagutu
zuen: Paco Ibáñez, zeinekin askotan kantatu baitzuen geroztik, Gwendal talde
bretoia, Elisa Serna, Georges Moustaki...

Aurrerago, 1977ko amnistiaren ondoren, Hego Euskal Herrira itzuli zen eta
kantari jarraitu zuen. Euskal olerkari askoren hitzak musikatu eta kantatu
zituen: Jon Mirande, Mikel Arregi, Koldo Izagirre, Xabier Lete eta Juan Mari
Lekuona idazleenak, besteak beste. Gaztelaniazko zenbait testu ere musikatu eta
interpretatu zituen.

ETAk 1986an bere buruzagi ohi Yoyes hil zuenean, Imanolek bere omenaldian parte
hartu zuen. Harrezkeroztik, ETAren inguruko zenbait jenderen boikota eta
mehatxuak nozitu zituen. Azkenean, Euskal Herritik kanpora joan zen bizitzera.
Orihuelan hil zen bat-batean, buruko odol-isuri baten ondorioz. Hil zenean,
sehaska-kanten disko bat prestatzen ari zen. Handik pixka batera, kantari
adiskideek diskoa osatu eta haren omenez argitaratu zuten.

Donostiako Antigua auzoan jaio zen, 1947ko azaroaren 11n, zortzi seme-alabatan
azkena. Hamazazpi urterekin bukatu zituen delineatzaile ikasketak, eta lanean
hasi zen Marticorena arkitektoarekin. Esku huskako pilotan eta futbolean aritzen
zen, eta 18 urterekin, Argia dantza talde sortu berrian sartu zen. Argiarekin
euskal dantza eta musikara hurbildu zen, eta herriz herri dantza zaharrak
biltzen aritzen zen taldean parte hartu zuen. Talde hartan sartu eta berehala
hasi zen kantatzen, Xabier Larrea taldekidearekin, eta dantzekin bezala, euskal
kantu zaharrak biltzeari ekin zioten. Kanta eta dantza egungo egoerari erantzun
bat emateko bide gisa ikusten zuten. Ordurako ETA erakundeko kideak ziren bata
zein bestea, eta 1968an ezarritako salbuespen egoeran atxilotu eta kartzelan
sartu zituzten. Sei hilabete geroago askatu zituzten. Kartzelak indartu egin
zion jarrera politikoa.

1969an, Michel Etchegaray izen-deiturez bere lehen disko txikia argitaratu zuen,
magnetofoi batekin grabatua, Antiguako parrokiako sotoan, Jesus Mari Muñoa
Txaflisen laguntzaz. Baionako Goiztiri diskoetxeak argitaratu zuen, eta Felipe
Juaristi idazleak Imanoli buruz idatzitako Bidegileak bildumako biografian
dioenez, diskoaren hamar mila ale saldu ziren eta dirua preso politikoei eman
zitzaien. Herriaren kontzientzia piztu aldera erabaki zuen Imanolek
kantagintzari heltzea.

Mikel Arregi, Xabier Larrea, Erlak bikotea eta Joxe Mari Ostolaza Xalbardinekin
(Eltzegor) batera hainbat emanaldi eskaini zituen Imanolek 1969tik 1971ra
bitartean.

1971n Ipar Euskal Herrira erbesteratu zen, eta Ziburun jarri zen bizitzen,
Txori-kanta izeneko etxean. Ziburutik Bordelera (Frantzia) aldatu zen 1972an,
eta han ondu zuen Askatasunaren pausoak tinkatzen ari. Grabatu, ordea, Parisen
grabatu zuen, Paco Ibáñezek bilatutako estudioan. Bordelen bizi zelarik, noizean
behin Parisera joaten zen Imanol, eta bidaia horietako batean Paco Ibáñezen
kantaldi batera joateko eta hura ezagutzeko aukera izan zuen. Bien arteko
adiskidetasun minaren hasiera izan zen. Gitarra jo zuen Ibáñezek disko hartan,
eta kantagintzak izan behar zuenarekiko ikuspegia aldarazi zion Imanoli. «Pacok
profesionaltasunaren inportantzia erakutsi zidan, eta poesiaren munduan sartu
ninduen, bera neretzat klabea izan zen [...]. Inoiz ez zizkidan kritika
zorrotzak egiten, zeren hasten ari den batentzat holako kritika zorrotzak
botatzea txarra da. Orduan, hariak ematen zituen, zergatik hau ez, zergatik hura
ez, eta hor konturatu nintzen nere letrak, bai borondate handikoak zirela eta
beharbada egi handiak esaten nituela baina kantagintza ez zen hori, kantagintza
zen lehendabizi poemagintza eta gero musika elkar lorturik». Bigarren disko
txiki hura klandestinitatean argitaratu zen eta lau kantu biltzen zituen, horien
artean Txabi Etxebarrieta ETAko lehen kide hilari eskainitakoa. Beste kantu bat
Zuek hil zineten zen, Mikel Arregiren hitzekin, baina beste bien izenbururik ez
da ezagutzen, ezta haien egileen izenik ere. Azalak Antoni Tàpies katalan
artistak Gernikako bonbardaketari buruz egindako margoa erakusten zuen.

1973an Parisa joan zen bizitzera, eta artista, idazle eta intelektual ugarirekin
topo egin zuen. Besteak beste, Georges Brassens, Leo Ferré, Juliette Gréco,
Georges Moustaki eta Mikis Theodorakis ezagutu zituen. Halaber, katalan abeslari
baten kabaretean lan egin zuen, eta han ezagutu zituen Elisa Serna, Lluís Llach,
Teresa Rebull, Jean Paul Bernier okzitaniarra... Ordurako erabakita zeukan
kantagintzari heltzea. Parisko Le Chant du Monde diskoetxearen eskutik, Orain
borrokarenean grabatu zuen 1973an, Mikel Azurmendiren, Bertolt Brechten eta Jose
Mari Txato Agirreren hitzekin. Paco Ibáñezek eta François Rabbathek lagundu
zuten, batek gitarran eta besteak kontrabaxuan. Urte haietako une
gogoangarrienetako bat Espainiako Estatuko presoen alde Parisko Kirol Jauregian
egindako Seis Horas por España jaialdia izan zen, Paco Ibañez, Alan Stivell,
Mikis Teodorakis eta Georges Moustakirekin partekatu baitzuen agertokia
Imanolek.

Herriak ez du barkatuko (Le Chant du Monde) heldu zen 1975ean. Frankismoak hil
berriak ziren ETAko eta FRAPeko kideak zituen gogoan izenburuak. Agustin
Ibarrola margolariaren azala du diskoak, eta estreinakoz gaztelaniaz abestu zuen
Imanolek, Gabriel Arestik emandako bi kantu hain zuzen: Martillo pilón eta
Caminito de Erandio, Somorrostro goitizeneko meatzari batek idatziak. Honela
azaldu zuen Imanolek gaztelaniaz kantatzeko arrazoia:

Parisen ezagututako Gwendal folk taldearekin grabatu zuen disko hori, eta gero
Frantzian, Belgikan eta Alemanian ibili zen kontzertuak ematen taldearekin.

1976an ETAn militatzeari utzi eta Euskal Herrira itzuli zen, baina hemen aurkitu
zuen giroa ez zen espero zuena. Batetik, zenbait kantarirekin ez zeukan harreman
onik, bazterketa ere jasan zuen haiengandik, eta, bestetik, zentsuraren arazoa
zegoen. Parisera itzultzekotan egon zen, baina geratzea erabaki zuen. Euskarazko
eskolak ematen hasi zen. 1977an Lau haizetara atera zuen Madrilgo CBS
diskoetxearekin, eta berriz ere Gwendalen babes musikalarekin. Aurreko diskoetan
agerturiko kantuen moldaketa berriek osatzen zuten diskoaren ardatza.

Talde bila ari zen Imanol, eta Karlos eta Santi Gimenez anaiekin egin zuen topo.
Haiek Oskorri utzi berriak ziren, eta Michel Longaron (bateria) eta Pedro San
Martinekin batera (gitarra; Sakre) Klabelin Komik taldea osatzen zuten. Imanolen
eta Klabelin Komiken arteko elkarlanak bi disko utzi zituen: Sentimentuen
hauspoz (IZ, 1979) eta Jo ezan (IZ, 1981). Talde lanaz egindako diskoak biak ala
biak, eta Imanolen kantagintzaren rock aroaren erakusgarri. Ordurako giroa
baretu egin zen, eta Imanol onartua zen beste kantarien artean. Klabelin
Komikekin esperientzia ona izan zuen arren, bakarkako bidera itzuli zen, baina
geroztik egingo zituen lan ia guztietan Karlos Gimenez izango zuen alboan.

1980ko hamarkada oso oparoa izan zen Imanolentzat ikuspegi musikaletik, eta oso
liskartsua eta nahasia egoera pertsonalari dagokionez. 1983tik aurrera ia urtero
disko bat kaleratu zuen: Iratze okre geldiak (IZ, 1983), Erromantzeak (IZ,
1984), Oroituz (Elkar, 1985), Mea kulparik ez (Elkar, 1986), Joan-etorrian
(Elkar, 1987), Muga beroetan (Elkar, 1989) eta Amodioaren berri (Elkar, 1990).
Gainera, 27 ordu (Montxo Armendariz) filmeko musikan parte hartu zuen. Disko
haietan guztietan euskal poeta garaikideen olerkiak musikatu zituen Imanolek,
besteak beste Mikel Arregi, Koldo Izagirre, Joseba Sarrionandia, Juan Mari
Lekuona, Xabier Lete eta Felipe Juaristi poetenak. Halaber, urteak pasa ahala,
Imanolen ahotsak berotasuna eta sakontasuna irabazi zituen.

1985ean Martuteneko espetxean kontzertu bat eskaini ondoren, Imanolen emanaldian
erabilitako bafle batean ezkutaturik ihes egitea lortu zuten ETAko bi presok:
Iñaki Pikabeak eta Joseba Sarrionandiak. Gertatutakoaren berri gauean izan
ondoren, biharamunean bere burua polizia etxean aurkeztu zuen, eta lege
antiterrorista ezarri zioten. Hortaz, Oroituz diskoa aurkezten zen egunean
atxilotua zegoen. Ihesaldiarekin loturarik ez zuela erakutsi ondoren, libre
geratu zen.

1986an, ETAko buruzagi ohi Dolores González Katarain Yoyesen hilketaren ondoren
haren senideei elkartasuna adieraztearren Ordizian kantatu zuenean.
Harrezkeroztik, «giro itogarria» bizi zuela adierazi zuen, eta Imanolen kantaldi
kopurua murriztu egin zen. 1986an bertan, Mea kulparik ez plazaratu zuen.
1989an, Donostiako Intxaurrondo auzoan ETAren izenean Imanol traidoretzat jotzen
zuen pintaketa bat agertzeak are gehiago harrotu zituen bazterrak. Kantariari
babesa eta elkartasuna azaltzeko, Beldurraren kontra kontzertua egin zen
Belodromoan, Imanolen adiskideen eta Euskal Herriko nahiz Espainiako hainbat
kantariren parte-hartzearekin: han izan ziren, besteak beste, Urko, Gorka Knörr,
Andoni Egaña, Joxe Lizaso, Xabier Euzkitze, Jon Azpillaga, Manuel Basabe, Elisa
Serna, Iñaki Eizmendi, Pablo Guerrero, Enrique Morente, Amaia Uranga, Pi de la
Serra, Xavier Ribalta, Rosa León, Javier Krahe, Ricardo Solfa, Joaquín Sabina,
Luis Eduardo Aute, José Antonio Labordeta, Paco Ibáñez eta Luis Pastor.
Elkartasunezko telegrama bidali zuenik ere izan zen: Langile Komisioak, Juan
Maria Bandrés, Luis Cobos, Teddy Bautista, Jorge Oteiza, Rafael Alberti. ETAko
180 preso ohik beren burua «ETAk nahi eta nahi ez ezarritako pentsamenduaren
aurkako»tzat agertzen zuten dokumentu bat bidali zuten, Imanolen alde. Azkenik,
ekitaldiko aurkezleetako batek 150 orri aurkeztu zizkion, alde bietatik beteta,
aldekotasuna agertzen zioten sinadurekin. Imanolek jasotako babes hori guztia
eskertu zuen, eta azaldu zuen bere nahia litzatekeela ekitaldiak gogoeta
eragitea, Euskal Herrian mehatxu eta eraso gehiagorik izan ez zedin.
Kontzertuaren antolakuntzak polemika bizia piztu zuen euskal kulturagileen
artean. Bi hilabete geroago, Jose Migel Barandiaranen omenez Ataunen
antolatutako kontzertuan ere izan zen gorabeherarik: karpa batean egitekoa zen
kontzertua, baina parte hartzekoak ziren sei abeslarietatik bik uko egin zioten
Imanolekin abesteari, eta boikot egitera dei egin zieten gainerakoei; azkenean,
elizan izan zen kontzertua, Bitoriano Gandiaga, Antton Valverde eta Imanolen
partaidetzarekin.

Euskarazko eta gaztelaniazko lanak tartekatu zituen Imanolek 1990eko hamarkadan.
Viajes de mar y luna (Ediciones Cubicas, 1990) Alfonsina Storni argentinar
idazleari eskainitako lana izan zen. 1994an, Barne kanta (Larrazabal) grabatu
zuen, Orixek euskaratutako Joan Gurutzekoaren testuaren gainean Karlos Gimenezek
sortutako musikarekin. Easo Abesbatzak eta Euskadiko Orkestrako hari atalak
hartu zuten parte Imanolek egindakoetatik sakonenetakoa den lan horretan.

Hori bera da denen ixtoria (Elkar, 1996), Oroitzen (PDI, 1999), Paco Ibañezekin
alboz albo egindako lana, eta Ausencia (El Europeo, 1999), gaztelaniazko poeten
zenbait olerkiz osaturiko diskoa (Lope de Vega, Pablo Neruda, Gabriel Celaya,
Violeta Parra, Quevedo, Pedro Salinas...), kaleratu zituen ondoren.

2000. urtean Euskal Herritik alde egin zuen. Euskal Herriko giroa jasanezina
egin zitzaion, beldurgarria egin zitzaion, arriskutsua egin zitzaion.
Torrevellan (Alacant) jarri zen bizitzen, eta 2003an azken diskoa atera zuen,
Versos encendidos (El Europeo), Gustavo Adolfo Bécquer, Pablo Neruda, Alfonsina
Storni eta Xabier Leteren hitzekin, besteak beste. Hala ere, behin baino
gehiagotan itzuli zen Donostiara, os maitea baitzuen: «Donostia bihotzean dut,
eta nahiz eta leku batean eta bestean egon, hori ezin da atzean utzi», zioen
2003ko otsailean Euskaldunon Egunkariari emandako elkarrizketa batean. Versos
encendidos aurkezteko kontzertua eskaini zuen Donostiako Kursaalean, 2003ko
otsailaren 21ean, jaioterrian eman zuen azkena.

Juaristiren arabera, Euskal Herria utzi ondoren «biziaren mugak ezabatu
zitzaizkion, erbestea bere gordinean ageri zitzaion, bere bakardadean, bere
mikatzean. Ez daude bi erbestaldi berdinak direnik. Parisen bere urrutian Euskal
Herritik gertu zegoen; Torreviejan bere gertuan, oso urruti».

1996. urtean Hori bera da denen ixtoria diskoa plazaratu zuenez geroztik,
gaztelaniaz grabatu zituen bere diskoak Imanolek. Izan ere, Pablo Neruda,
Alfonsina Storni eta Gustavo Adolfo Becquerren poemak musikatu zituen. «Aukeratu
dudan mundu poetikoarekin askoz identifikatuago sentitzen naiz. Agian, euskaraz
ez daudelako interesatzen zaizkidan testuak», zioen Imanolek. Dena dela, hil
aurretxoan, berriz ere euskaraz lan egiteari ekin zion: Julen Lekuonaren
omenezko Itsasoan urak handi dire diskoan parte hartu zuen, eta Oiartzungo
kantariaren bi abesti grabatu zituen: Portuko marinela eta Hiltzaile bat bezela.
Gainera, euskarazko sehaska kantuen disko berri bat prestatzen ari zen, eta
dagoeneko eginak zituen Lizardiren, Mikel Arregiren, Juan Mari Lekuonaren eta
Patziku Perurenaren idatzietan oinarritutako kantu batzuk.

2004ko ekainaren 25ean hil zen, Orihuelako erietxean (Alacant), odol isuria eta
bihotzekoa jasan ondoren. Prest zituen sehaska kantuak Bolona-molona: Imanol in
memoriam diskoan (Elkar, 2004) grabatu zituzten Imanolen gertuko hainbat
kantarik eta musikarik.



https://eu.wikipedia.org/wiki/Brasil

Brasil, ofizialki Brasilgo Errepublika Federala (portugesez: República
Federativa do Brasil), Hego Amerikako estatua da, azpikontinentearen ekialdea
eta Ozeano Atlantikoko uharte batzuk hartzen dituena. Hego Amerikako estatu
guztiekin du muga, Txile eta Ekuadorrekin izan ezik. 8.515.767 kilometro
koadroko eremua dauka, eta 2016an 206 milioi biztanle zituen; beraz, Hego
Amerikako estaturik handiena eta populatuena da, eta munduko bosgarrena. 2016an
munduko zortzigarren potentzia ekonomikoa zen, BPGren arabera.

Espainiarrak Amerikara iritsi eta zortzi urtera iritsi ziren portugaldarrak ere,
Brasil izena jaso zuen lurraldera hain zuzen ere. Laster Caesalpinia echinata
zuhaitza interesatu zitzaien, koloregarri gorria lortzeko erabil zitekeelako.
Pau-brasil izena eman zioten, hau da, «txingar-makila», egostean tindu
gorribizia jariatzen baitzuen, su-txingarren kolorea oroitaraziz. Horrela, Terra
do pau-brasil izena eman zitzaion lurraldeari.

Izenaren jatorriari buruzko beste hipotesi bat irlandar mitologiako Hy-Brazil
uhartea da, Angelino Alorto italiar mapagileak hedatu zuena 1325eko mapa batean,
L'isola brazil izenarekin, eta XVI. mendeko europar marinelek ezagutzen zutena.
Jatorria bress hitz zeltikoan du, «santu» esanahiarekin; Hy Brazil «Lur Santua»
edo «Lur Bedeinkatua» litzateke. Atlantikoaren erdialdeko uhartea zen,
kondairaren arabera, eta Brasilera iristean izen horixe eman zioten
portugaldarrek, ez baitzekiten kontinentea zela.

Brasil Hego Amerikako ekialdean dago, 6°N eta 34°S latitudeen artean, eta
mendebaldeko longitudeko 28° eta 74° artean hedatua, Ozeano Atlantikoko
uhartediak kontuan hartuz. 8.515.767 kilometro koadroko eremua du, hots, Hego
Amerikako handiena eta munduko 5.a. Hiru ordu-eremu ditu: UTC-4 mendebaldeko
estatuetan, UTC-3 ekialdekoetan eta UTC-2 Atlantikoko uhartedietan. Eremu
zabalak, erliebeak, klimak eta baliabide naturalek estatu geografikoki aberatsa
eta askotarikoa eratzen dute.

Iparraldean Venezuela, Guyana, Surinam, Guyana Frantsesa eta Ozeano
Atlantikoarekin du muga, ekialdean Ozeano Atlantikoarekin, hegoaldean
Uruguairekin, mendebaldean Argentina, Paraguai, Bolivia eta Perurekin, eta
ipar-mendebaldean Kolonbiarekin; beraz Hego Amerikako estatu guztiekin du muga,
Txile eta Ekuadorrekin izan ezik. Atlantikoko uhartedi batzuk ere hartzen ditu,
hala nola, Fernando de Noronha, Atol das Rocas, Done Petri eta Done Paulo eta
Trindade eta Martim Vaz.

Lau ibai arro nagusi daude: iparraldean bi, Amazonas eta Tocantins-Araguaia
ibaiena, Brasilgo lurraldearen bi heren baino gehiago hartzen dituena;
hegoaldean, Rio de la Plata ibaiarena, lurraldearen heren bat edo hartzen duena;
eta ekialdean, São Francisco ibaiarena, Brasilen sortu eta Brasilen itsasoratzen
den bakarra. Amazonas ibaiak 3.770 kilometro egiten ditu Iquitos (Peru) eta
itsasoa bitartean, eta ontziz egin daitezke guztiak. Rio de la Plata ibaiaren
arroko ibai batzuek jauzi handiak egiten dituzte (Iguazuko ur-jauziak, adibidez)
eta munduko indarretxe sare handiena osatzen dute.

Lurraldearen %90 tropikoan dagoenez, klima epela eta hezea da; hala ere, klima
mota desberdinak daude, erliebearen eta itsasertzen orientazioaren arabera.
Köppen klima sailkapenaren arabera, sei dira klima mota nagusiak: ekuatoriala
Amazonian, tropikala Amazoniaren hegoaldetik Kaprikornio tropikoraino,
erdi-agorra ipar-ekialdean, mendialdeko tropikala goi-lautadako eskualderik
garaienetan, eta epel euritsua (subtropikal hezea eta ozeaniko epela)
Kaprikornio tropikotik hegoaldera.

Brasilgo lehen giza aztarnak duela 11.000 urtekoak dira. Amazoniako herriak
nekazaritza, ehiza eta arrantzan aritzen ziren, eta goi-ordokikoak
ehiztari-biltzaileak ziren. Orain dela 3.000 urte inguru, herri batzuk
nekazaritza ibiltaria erabiltzen hasi ziren: oihan zati bat moztu eta erre
ondoren, lurra errautsekin ongarritu eta ereiten zuten. Artoa, batata, manioka
eta, leku batzuetan, kotoia eta tabakoa lantzen zuten era horretan. Egurrezko
etxoletan bizi ziren, hamaketan etzanik egiten zuten lo, eta saskiak eta
zeramikazko ontziak egiten zituzten, uzta biltzeko eta janaria prestatzeko.
Europarrak iritsi baino lehenxeago, 2-5 milioi indigena zeuden, hainbat talde
etnikotan banatuak; garrantzitsuenak tupi-guarani, macro-jê eta arawakak ziren.

Pedro Álvares Cabral portugaldarra izan zen Brasilgo kostaldera iritsi zen lehen
europarra, 1500ean. Hasieran itsasaldean baizik kokatu ez ziren arren,
pau-brasil zuhaitzak portugaldar merkatarien interesa piztu zuen, estimu handiko
koloregai gorria lortzeko erabiltzen zelako. Beraz, trukean hasi ziren
indigenekin eta, aizkora eta labanen ordez, pau-brasil enborrak, hegazti
exotikoak eta lumak eskuratzen zituzten. 1532an, Joanes III.ak São Vicente
eraikiarazi zuen, lehenbiziko portugaldar kokalekua. 1534an, 12 kapitaintzatan
banatu zuen lurraldea, bakoitza kapitain baten agintepean. 1549an aurrerapauso
handia eman zen gobernuaren zentralizazioaren alde: gobernadore bat izendatu zen
lehenengo aldiz. Gobernadorea erregearen ordezkaria zen, eta aginpide politikoa
zuen arren, lurjabeen esku utzi zuen ekonomia, nolabaiteko askatasunaz aritzeko
moduan. Kolonizazioak zorigaiztoko eragina izan zuen indigenengan: batzuk
animaliak bezala ehizatuak izan ziren, beste batzuk esklabo eginak, eta asko hil
ziren europarrek ekarritako gaitzek jota.

XVI. mendean azukre kanaberaren ustiakuntzan oinarritu zen hango ekonomia.
Kolonoak hasi ziren azukre kanabera lantzen, haiek eraman zituzten kanabera
xehetzeko tresnak eta hasiera-hasieratik bultzatu zuten esportazioa. Portugalen
kolonia izateak baldintza egokiak eskaintzen zituen horretarako: Mendebaldeko
Afrikako kostaldean nagusi ziren –esklaboak eskulangile gisa erabiltzeko aukera
ematen zion horrek– eta merkataritza harremanak zituen Europa iparraldeko
herriekin, herri horiek XV. mendean merkataritzarako azpiegitura antolatu
zutenez gero. Merkataritza triangeluarra deitutakoa bideratu zen horrela:
Europatik salgaiak eramaten ziren Afrikara eta esklaboen truke aldatzen ziren
han; ondoren esklaboak azukre truke saltzen ziren Brasilen eta, azkenik,
Europara esportatzen zen Brasilgo azukrea. Ihes egindako esklabo batzuek
Quilombo izeneko bizilekuak antolatu zituzten oihanean, zuriak iristen ez ziren
bazterretan. Handiena Quilombo dos Palmares izan zen, non 20.000 lagun (esklabo
iheslari, indigena eta mestizo) bizi baitziren XVI. mendearen erdialdean.

Tordesillasko Itunaren xedapenak haintzat hartu gabe, portugaldarrek
mendebalderantz eraman zituzten koloniaren mugak, bandeira izeneko taldeen
bitartez. Bandeiranteak indigenak harrapatu eta esklabo egiteko barneratzen
ziren oihanean; baina, bide batez, lurraldea esploratuz eta konkistatuz joan
ziren Portugalgo erregearentzat. Jesuitek misioak sortu zituzten indigenak
babestu eta kristatutzeko. Hori dela eta, gatazka latzak izan zituzten
bandeiranteekin, eta hauek misio asko suntsitu zituzten. Besteak beste,
aipagarria da Jose de Anchieta misiolariaren lana, tupi-guarani hizkuntzaren
lehen gramatika idatzi zuena. Azkenik, 1759an Pombalgo markesak jesuitak
kanporatu zituen Portugaldik eta kolonietatik. Bestalde, frantziarrak eta
herbeheretarrak Brasilgo itsasaldea kolonizatzen saiatu ziren. 1555ean
frantziarrek Guanabarako badia beretu zuten. Badia berreskuratu ondoren,
portugaldarrek Rio de Janeiro fundatu zuten bertan 1567an. 1630-1654 bitartean,
berriz, herbeheretarren aurka borrokatu behar izan zuten, Pernambuco, Sergipe
eta Maranhãotik egozteko.

XVII. mendearen amaieran, bandeiranteek urrea aurkitu zuten Minas Geraisen.
Urrearen sukarrak irauli zuen koloniaren norabidea. Artean kolonizatu gabe
zeuden eskualdeetan meatze-herrixkak sortu ziren, eta itsasaldea jendegabetu
zen. Milaka lagun iritsi ziren Portugaldik eta portugaldar kolonietatik,
esklaboen helduera ere handitu zen, eta liskarrak gertatu ziren kolono zaharren
eta iritsi berrien artean; larriena Emboabasko Gerra izan zen (1707-1709).
Herrialdearen hego-ekialdea izugarri aberastu zenez gero, koloniaren hiriburua
Salvadortik Rio de Janeirora eraman zuten 1763an. 1789an, portugaldarrek
bortizki zapaldu zuten Inconfidência Mineira izeneko matxinada independentista,
Minas Geraisen piztu zena; buruzagia, Joaquim da Silva Xavier, hilarazi zuten.

1808an Napoleonen gudarosteak Iberiar penintsula okupatu zuen. Haiengandik
ihesi, Portugalgo gorte osoa, Joan VI.a buru zuela, Brasilera aldatu zen.
Herrialde hura erresuma autonomo gisa eratu zen, metropolikoaren berdin eta
pare. Joan erregea 1821ean itzuli zen Portugalera eta han Petri semea utzi zuen
erregeorde. Handik urtebera, erabaki guztiak baliogabetu eta, gizarte kreolearen
babesarekin, Petrik Brasilen guztizko burujabetasuna adierazi zuen Ipiranga
ibaiaren ertzean, Ipiringako Oihua izenez ezagutzen den ekitaldian. Batzar
nazional batek baliotasuna eman zion erabakiari, eta Brasilgo lehen enperadore
izendatu zuen printzea, Petri I.a izenarekin. Brasilgo Independentzia Gerra hasi
zen horren ostean, baina azken portugaldar soldaduak 1824ko martxoaren 8an
errenditu ziren, eta 1825eko abuztuaren 29an Portugalek Brasil ezagutu zuen.

Petri I.a gaitasun urriko agintaria izan zen. Haren agintaldian Brasilek
Cisplatina probintzia (gaur egungo Uruguai) galdu zuen, Argentinaren aurkako
gerran (1825-1828). Enperadoarearen ospea itzaliz joan zen, eta 1831ko
apirilaren 7an uko egin behar izan zion koroari bere seme Petriren faboretan.
Enperadore berria bost urteko umea zenez gero, erregeordetza ezarri zen.
Probintzien nahigabeak eta gizarte-tirabirek matxinada ugari piztarazi zuten
garai nahasi horretan: Cabanagem (1835-1840), Revolta dos Malês (1835), Balaiada
(1838-1841), Sabinada (1837-1838), Farrapoen Gerra (1835-1845). Horiek horrela,
1840ean Brasilgo Legebiltzarrak Petri adin nagusikoa zela erabaki zuen, 14 urte
besterik ez zuen arren.

Petri II.a 50 urtez izan zen Brasilgo enperadore, 1840tik 1890era. Egonkortasun
politikoa berreskuraturik, nazio nortasuna finkatu zen. Ziklo ekonomikoa aldatuz
joan zen: azukre ekoizpenak pisua galdu ahala, kafeak ordezkatu zuen.
Kanpo-politikari dagokionez, Brasil garaile atera zen Hego Konoko hiru gerratan:
Platako Gerran (1851-1852), Uruguaiko Gerran (1864-1865) eta Aliantza
Hirukoitzaren Gerran (1864–1870). Esklabotasunaren ezeztapena oso afera
garrantzitsua izan zen urte horietan. Izan ere, esklabotasunaren aurkakoa bazen
ere, Petri ez zen etsaitu nahi esklabo-jabeekin. 1871ean eman zitzaien
askatasuna esklaboen seme-alabei, eta 1888an ezeztatu zen erabat; era horretan,
herrialdeko 700.000 esklabuak askatuak izan ziren.

1889ko azaroaren 15ean, lurjabe handiek eta errepublikaren aldeko mugimendu
popularrak bultzatutako estatu kolpe batek Petri II.a eraitsi zuen; Brasilgo
Errepublika Federalaren hasiera izan zen. Lehenbiziko lau urteetan diktadura
militarra izan zen, 1894an hauteskundeak egin ziren arte. Beti ere, gizon
lurjabe alfabetizatuek bakarrik izan zuten boto eskubidea, helduen %2ak besterik
ez. 1890eko hamarkadatik aurrera, Brasilek etorkin olde gaitza jaso zuen:
portugaldarrak, italiarrak, alemaniarrak, espainiarrak, ukraniarrak,
poloniarrak, errusiarrak, japoniarrak... 1888-1926 urte-tartean, 13,7 milioi
biztanle izatetik 36,9 milioi izatera pasatu zen. Kautxu sukarraren urteetan
(1879-1912) Amazoniako eskualde zabalak kolonizatu ziren, Amazonas, Rondônia eta
Pará estatuetan. Oihanaren erdian hiri oparoak sortu ziren, hala nola Belém eta
Manaus, baina indigenak sarraskituak izan ziren.

1930eko hamarkada hasieran, herrialdea krisi larrian murgildurik zegoen,
Depresio Handiaren ondorioz. Estatu Batuek, bezero nagusiak, utzi egin zioten
lehengaiak erosteari eta hori zen, hain zuzen ere, Brasilen diru iturri nagusia.
1930ean, estatu kolpe militar batek amaiera eman zion Brasilgo erregimen
politiko konstituzionalari. Getúlio Vargas, abokatu entzutetsua eta Rio Grande
do Sul estatuko gobernadorea, izendatu zuten presidente. Vargasek erregimen
populista ezarri zuen laster, diktadura faxisten ezaugarri asko zituena: Estado
Novo. Nekazariak eta langileak zituen alde, baita negozio gizonak ere, irabazi
handiak lortzeko modua izan baitzuten. 1945ean estatu kolpe batek erorarazi
bazuen ere, 1950eko hauteskundeak irabazi zituen. Langileen botoei esker
agintera itzulirik, soldatak igotzeari eta estatuaren enpresak bultzatzeari ekin
zion. 1953an, petrolio konpainia handiak nazionalizatu eta Petrobras sortu zuen,
petrolioaren arloko estatuaren monopolioa. 1954ko abuztuaren 5ean, ezezagun
batzuk Carlos Lacerda, oposizioko politikaria, hiltzen saiatu ziren. Horrek
krisi politiko sakona eragin zuen; militar talde batek dimititzera behartu zuen
Vargas eta, handik gutxira, bere buruaz beste egin zuen.

1955ean Juscelino Kubitschekek irabazi zituen presidentetzarako hauteskundeak.
Aski agintaldi oparoa izan zuen, atzerriko inbertsioak erakarriz eta
auto-industriari hasiera emanez. 1960an Brasiliara eraman zuen zuen Brasilgo
hiriburua. 1961ean hautatutako Jânio Quadrosek zazpi hilabete baino ez zuen
iraun karguan. João Goulart izan zen haren ordezkoa, 1964an militarrek eraitsi
zuten arte.

Kolpe militarraren ostean, alderdi politikoak debekatuak izan ziren, eta
sindikatuak gogorki zapalduak. Hurrengo hogei urteetan errepresioa latza izan
zen, hildako, desagertu, torturatu eta erbesteratu ugarirekin. 1964-1974
bitartean herrialdeak hazkunde ekonomiko handia izan bazuen ere (Brasilgo mirari
ekonomikoa), kanpo zorra asko hazi zen. Bestalde, lurrik gabeko milioika
nekazari hirietara emigratu eta favela auzoetan kokatu ziren. 1970eko
hamarkadaren erdialdetik aurrera, inflazioak gora egin zuen eta langabezia
emendatzen hasi zen. Protesten beldur, militarrek gutxitu zuten errepresioa,
sindikatuak baimendu ziren, Amnistia Legea onartu zen eta, 1980ko hamarkada
hasieran, alderdi politikoak legeztatu ziren.

1984ko hasieran brasildarrek lehendakaritzarako hauteskunde zuzenak eskatu
zituzten, aginpide militarra behin betiko desagerrarazi nahirik. 1985ean Minas
Geraisko gobernadore Tancredo Neves hautatu zuten lehendakari, baina handik
hilabete gutxira hil zen, eta Jose Sarney lehendakariordeak hartu zuen kargua.
Sarneyk alderdi komunista eta ezkerreko beste erakunde batzuk legeztatu zituen
20, eta are 40 urte ere, legez kanpo egon ondoren. 1990ean egin ziren lehenengo
aldiz lehendakaritzarako hauteskunde guztiz libreak. Kontserbadoreen buru
Fernando Collor de Mello izan zen garaile. Collorrek, ekonomia eredu neoliberala
erabiliz, enpresa estatalak pribatizatu zituen, eta muga zergak murriztu zituen,
baina ez zuen inflazioa eta langabezia gutxitzerik lortu. Ogasun ministro
Fernando Henrique Cardosok ekonomia egonkortzeko eta inflazioari aurre egiteko
prestatu zuen plangintzaren arrakastaren ondoren, bera izan zen garaile
lehendakaritzarako hurrengo hauteskundeetan, 1994ko urriaren 3an. 1998an berriz
hautatua izan zen.

Lula da Silvak, Langileen Alderdiko hautagaiak, irabazi zituen 2002ko
presidentetzarako hauteskundeak; 2006koetan berriz nagusitu zen, botoen %60,8
lortuz. 2010ean Lularen alderdikide Dilma Rousseff hautatu zuten presidente.
2013ko ekainean, milaka lagun manifestatu ziren herrialde osoko hirietan,
garraio publikoko prezio garestien eta ustelkeriaren aurka. 2014ko hauteskundeak
ere Dilma Rousseffek irabazi zituen, baina 2015ean Brasilgo Senatuak kargutik
kendu zuen ustelkeria kasu batengatik bere kontra izandako prozesuan.

Brasil errepublika federal demokratikoa da, sistema presidentzialarekin.
Estatuburu eta gobernuburu da presidentea, lau urteko agintaldirako hautatzen
dena, eta gehienez beste agintaldi baterako hautatua izan daiteke berriro. Haren
esku dago ministroak izendatzea. Brasilgo Kongresu Nazionala (Congresso Nacional
do Brasil) ganbera biko legebiltzarra da, Diputatuen Ganberak (Câmara dos
Deputados) eta Senatu Federalak (Senado Federal) osatua. Lau dira alderdi
politiko garrantzitsuenak: Langileen Alderdia (Partido dos Trabalhadores, PT),
Brasilgo Sozial Demokraziaren Alderdia (Partido da Social Democracia Brasileira,
PSDB), Mugimendu Demokratiko Brasildarraren Alderdia (Partido do Movimento
Democrático Brasileiro, PMDB) eta Demokratak (Democratas, DEM); hauez gain,
alderdi txikiago ugari dago.

Brasilgo Errepublika Federala 26 estatutan banaturik dago: Acre, Alagoas, Amapá,
Amazonas, Bahia, Ceará, Espírito Santo, Goiás, Maranhao, Mato Grosso, Mato
Grosso do Sul, Minas Gerais, Pará, Paraíba, Paraná, Pernambuco, Piauí, Rio de
Janeiro, Rio Grande do Norte, Rio Grande do Sul, Rondônia, Roraima, Santa
Catarina, Sao Paulo, Sergipe eta Tocantins. Brasilia Barruti Federala da. Estatu
bakoitzak bere konstituzioa eta bere legeak ditu. Administrazio eta estatistika
ondorioetarako, baina, Brasilgo lurraldea bost zati handitan dago banatua:
Região Centro-Oeste edo Erdi-mendebaldekoa, Região Nordeste edo Ipar-ekialdekoa,
Região Norte edo Iparraldekoa, Região Sudeste edo Hego-ekialdekoa eta Região Sul
edo Hegoaldekoa.

2016an Brasilek 206.081.432 biztanle zituen, 24,2 biztanle kilometro karratuko
dentsitatearekin. Biztanle gehienak hirietan bizi dira (%85,7 2015ean). Adineka,
berriz, honela dago banaturik biztanleria: 0-14 urte bitartekoak %22,8, 15-24
urte bitartekoak %16,4, 25-54 urte bitartekoak %43,8, 55-64 urte
bitartekoak %8,9 eta 65 urtetik gorakoak %8,1. Bizi itxaropena 73,8 urtekoa da,
70,2 urtekoa gizonezkoena eta 77,5 urtekoa emakumezkoena (2016ko zenbatespena).

Brasilen hiru talde etniko elkartu eta nahastu izan dira historian zehar:
bertako indigenak, europar zuriak eta afrikar beltzak. XX. mendean beste talde
bat gehitu da: asiarrak, japoniarrak batez ere. Hala, etnia horien nahastetik
zenbait mestizo talde sortu dira. 2010eko datuak kontuan hartuz, banaketa hau
egin daiteke etniari dagokionez: %47,7 zuriak dira, portugaldarrak, italiarrak
eta espainiarrak jatorriz; %43,1 mulatoak eta mestizoak; %7,6 beltzak,
afrikarrak jatorriz; %1,1 asiarrak; %0,4 indiarrak. Banaketa hori ez da berdina
alde guztietan. Ipar-ekialdean, Bahian, beltzak eta mulatoak dira nagusi;
Amazonian, bertako indiarren ondorengoak; hegoaldean, europar jatorriko zuriak;
hego-ekialdean berdintsu banatuta daude zuriak (São Paulo), mulatoak eta beltzak
(Minas Gerais eta Rio de Janeiro).

Brasilgo hizkuntza ofiziala portugesa da. Hegoaldeko estatuetako gizatalde
askotan alemana eta italiera ere hitz egiten dira. Indiar gehienek tupiera hitz
egiten dute. Portugesak iritsi zirenean, misiolariek beretu zuten indiarren
hizkuntza kristau ikasbidea erakusteko, eta indiarren, mestizoen, portugesen eta
beltzen arteko hizkuntza izan da iparraldean urte askotan. Hala, Brasilgo
portugesak tupieratik hartu ditu toponimo eta landare eta animalia askoren
izenak.

Katolizismoak pisu handia izan du Brasilgo kulturan, eta erlijio zabalduena da
gaur egun ere. Brasilgo ehun biztanletatik 65 katolikoak dira eta, beraz, Brasil
da munduko nazio katoliko handiena. Protestanteak %22 dira. Indiarrek eta
afrikarrek beren erlijioak gorde dituzte. Rio de Janeiroko iparraldeko
kostaldean eta eskualde horretako hiri gehienetan afrikar jatorriko erlijio
zeremoniak ospatzen dira: candomble eta macumba, esate baterako.

Gaur egun, hirien berezko hazkundeak, industrializazioak eta bizi baldintza
hobeak nahi izateak eraginda, biztanleen %85 hirietan bizi dira. Hiri handiena
Sao Paulo da, Brasilgo industriagune nagusia (21.166.641 biztanle 2016an). Sao
Pauloren ondotik hauek dira jendetsuenak: Rio de Janeiro, Brasilgo hiriburu ohia
(12.340.927 biztanle 2016an), Belo Horizonte (5.107.020 biztanle), Recife
(3.995.949 biztanle) eta Brasilia (3.908.762 biztanle).

Brasil oso herrialde aberatsa da baliabide naturaletan, eta XX. mendearen
bukaeran zenbait gairen munduko ekoizle handienetako bat izatera iritsi zen:
soja, azukrea, artoa, kafea, tabakoa, arroza, kotoia, abereak, amiantoa eta
manganesoa. Etorkizunean ere hala izatea espero da, aberastasun horien zati bat
baizik ez baita ustiatzen ari oraingoz. XX. mendean zehar ekonomiaren oinarri
nagusia nekazaritza izan zen, baina 1960. urtetik aurrera industriari eman
zitzaion bultzadari esker, ekonomia modernoa eta askotarikoa du gaur egun:
Erdiko eta Hego Ameriketako ibilgailu, itsasontzi, altzairu eta zementu ekoizle
nagusia da. Dena dela, inflazio kronikoak eta kanpo-zorrak (aurreratzeko bidean
ziren herrialdeetan handiena) ekonomia arazo handiak eragin dituzte.

Brasilgo eremuaren %80 da lantzeko egokia, baina gaur egun %33 besterik ez da
lantzen. Ongarriak, hautatutako haziak eta makinak erabiltzea ez dago oso
zabalduta, eta etekina ez da oso handia. Lur jabetzaren antolaketan gorabehera
handiak daude alde batetik bestera. Iparraldeko, ipar-ekialdeko eta hegoaldeko
eskualde jendetsuetan familia bakoitzak bere saila dauka. Aitzitik,
hego-ekialdean eta erdialde-mendebaldean, askoz jende gutxiago bizi baita, lur
sailak handiak dira, eta kopuru handietan saltzeko ekoizten da. Sail horietan
erabiltzen da Brasilgo nekazaritza makinen eta ongarrien %90.

Gai gehiago lantzeko neurriak bultzatu diren arren, Brasilen hiru gai ekoizten
dira batez ere: soja, kafea eta azukrea. Kakaoaren produkzioa mekanizazio
urriaren eta zuhaitzen zahartzearen ondorioak pairatzen ari da. Kotoiaren
produkzioak, berriz, eta batez ere arrozarenak eta artoarenak, gora egin dute.
Oinarrizko elikagaiei dagokienez, Brasilek behar adina ekoizten du. Abere
hazkuntza munduko nagusietako bat da kopuruari dagokionez. Herrialde osoan
hazten dira abereak, batez ere Sao Paulon eta hegoaldeko estatuetan: behiak,
txerriak, hegaztiak, ardiak, ahuntzak, zaldiak, mandoak, astoak eta idiak.

Munduko baso eremuaren zazpirena Brasilen dago, eta baso horietatik balio
handiko produktuak ateratzen dira: aleurita, kautxua, karnauba argizaria,
algarrobo zuntzak, senda hostoak, landare olioak, erretxinak, Brasilgo
intxaurrak, eta era askotako zurak, bai eraikuntzan erabiltzeko, bai altzariak
egiteko. Amazonasen arroan eta kostaldean zur gogorreko zuhaitzak daude, eta
hegoaldean araukariak dira zabalduenak. Araukaria da merkataritzan balio
handiena duen zuhaitza. Parana pinua eta piperraren zuhaitza ere oso aintzat
hartuak dira. Amazonian basogintza ez da oso errentagarria, iristen zaila
delako, batetik, eta interes ekonomikoa duten zuhaitzak oso sakabanatuak
daudelako, bestetik. Iristen errazago diren aldeetan, baina, izugarrizko
triskantzak egin dira, dena bota baita egur ikatza egiteko, Brasilen egurra
baita erabiltzen den erregai nagusia.

Arrantzak nolabaiteko garrantzia du Pará, Ceará, Rio de Janeiro eta Sao Paulo
estatuetan, baina errentagarritasun gutxiko sektorea da, ez baita behar bezala
bultzatu eta aurreratu.

Energia baliabideen urritasuna da Brasilgo ekonomiaren problema nagusietako bat.
Rio Grande do Suletik eta Santa Catarinatik ateratzen den ikatzetik heren bat
baizik ez da baliatzen industria metalurgikorako, ez baita oso kalitate onekoa.
Aitzitik, gas natural eta petrolio erreserba handiak ditu. Gasa batez ere Bahian
dago, eta petrolioa Recôncavoko ordokian (Bahia), eta Alagoas eta Sergipe
aldean. Petrolio ekoizpenaren zati bat argindarra lortzeko erabiltzen da zentral
termikoetan.

Brasilek, bestalde, aberastasun ikaragarria du mea baliabideetan, baina XX.
mendearen azken laurdena arte ez ziren askorik ustiatu, kapitalik ez zegoelako
eta azpiegieturarik ere ez. Urre, harri bitxi eta mineral ugari dago: fosfatoak,
karea, bauxita, granitoa, buztina, magnesioa, harkaitz kristala, nikela eta
eztainua, besteak beste. Mea metalikoen artean burdina da garrantzitsuena.
1967an Carajasko hobiak (Pará) aurkitu ziren arte, Minas Geraisetik ateratzen
zen gehiena. Merkataritzan duen garrantziagatik bigarren metalik inportanteena,
manganesoa, Amapan ateratzen da. Munduko torio erreserbaren heren bat ere
Brasilen dago.

Industriak barne produktu gordinaren %21,8 ematen du, baina langileen %13,3
besterik ez du enplegatzen(2011ko zenbatespena). Sektore honek, bestalde, ez du
Brasilgo ekonomian eskualde batzuen eta besteen artean dagoen desoreka
deuseztatzen, areagotzen baizik: industria produkzioaren %80 baino gehiago Sao
Paulo aldean produzitzen da, eta han egiten dute lan industria-langileen erdiak.
Sektore indartsuenak siderurgia, automobilaren industria, garraio hornigaiena
eta plastikozko produktuena dira. Garrantzi handikoak dira, baita ere,
ehungintza, zementugintza eta produktu kimikoen industria.

Brasilgo ekonomian gero eta garrantzi handiagoa hartzen ari da turismoa. Jendea
gehien erakartzen duten lekuak Rio de Janeiro, Sao Paulo, Santa Catarina, Rio
Grande do Sul, Bahia eta Pernambuco dira. Brasil munduko turismo zirkuituan
dago, eta hango bizimoduak eta paraje miragarriek jende asko erakartzen dute
urtero. Ia 5 miloi turista hartu zituen 2010ean, Hego Amerikakoak (argentinarrak
gehienbat), Europakoak eta Estatu Batuetakoak batez ere.

Brasilgo gastronomia asko aldatzen da eskualde batetik bestera, indigenek eta
etorkinek egindako ekarpenen ondorioz. Aipagarriak dira, besteak beste,
feijoada, jaki nazionala, vatapá, moqueca, polenta eta acarajé. Gozoki ugari
dago, hala nola, brigadeiroa eta beijinhoa. Kafea eta cachaça dira edaririk
ohikoenak. Cachaça, azukre-kanaberaren destilazioaren bitartez ekoizten den
alkoholdun edaria, caipirinharen osagai nagusia da.

Jesuitek sustatu zuten brasildar literatura XVI. mendetik aurrera. Manuel da
Nóbrega (1517-1570), José de Anchieta (1534-1597) eta Bento Teixeira (1561-1618)
dira lehen urte haietako idazle aipagarrienak. XVII. mendean, joera barrokoa
garatu zen ipar-ekialdean, António Vieira (1608-1697) jesuita, hizlari bikain
eta indigenen defendatzailearekin. Joera bereko olerkariak izan ziren Gregório
de Matos (1636–1696) eta Manuel Botelho de Oliveira (1636-1711). XVIII. mendean,
Minas Geraisko olerkari mineiroak nabarmendu ziren, hala nola, Tomás Antônio
Gonzaga (1744-1810), Inácio José de Alvarenga (1742-1792) eta Manuel Inácio da
Silva (1749-1814).

XIX. mendean, independentziarekin batera, Europako joera berrienak iritsi ziren.
Bi olerkari erromantiko eta nazionalista gailendu ziren garai hartan: José
Bonifácio de Andrada (1763-1838) eta Sousa Caldas (1762-1814); geroagokoak dira
Gonçalves Dias (1823-1864), Brasilgo poeta erromantikorik handiena, Canção do
Exílio eta I-Juca-Pirama idatzi zituena, eta Álvares de Azevedo (1831-1852).
Erromantizismoaren ondoren, errealismoa hedatu zen literatura genero guztietara,
Joaquim Maria Machado de Assisen lanekin batez ere.

XX. mende hasieratik aurrera, 1922ko Arte Modernoaren Astearen ondoren bereziki,
brasildar literatura bereiziz joan zen beste herrialdeetako higikundeetatik, eta
bere eskuko lehen eskolak sortu ziren. Orduko idazleak dira Manuel Bandeira
(1886-1968), Mario de Andrade (1893-1945) eta Oswald de Andrade (1890-1954).
Carlos Drummond de Andrade (1902-1987), Jorge Amado (1912-2001), Érico Veríssimo
(1905-1975) eta Vinicius de Moraes (1913-1980) 1930eko belaunaldikoak dira, eta
João Guimarães Rosa (1908-1967) eta Clarice Lispector (1920-1977) 1945ekoak. XX.
mende amaierako eta gaur egungo egileen artean ditugu, Lygia Fagundes Telles
(1923), Rubem Fonseca (1925), Dalton Trevisan (1925), Autran Dourado
(1926-2012), Nélida Piñón (1937), Moacyr Scliar (1937-2011), Antônio Torres
(1940) eta Paulo Coelho (1947) narratzaileak, eta Manoel de Barros (1916-2014),
Ferreira Gullar (1930-2016) eta Adélia Prado (1935) poetak.

Jesuitek sartu zuten Brasilen musika eruditoa, XVI. mendetik aurrera. José
Maurício Nunes Garcia (1767-1830) izan zen lehen brasildar musikagile handia.
XVIII. mendean aipagarria da música mineira delakoa. 1842an Kontserbatorio
Nazionala sortu zenetik, musika instrumental profanoa garatu zen. XIX. mendean,
Francisco Manuel da Silva (1795-1865), ereserki nazionalaren egilea, Carlos
Gomes (1836-1896) operagilea, Alexandre Levy (1864-1892) eta Alberto Nepomuceno
(1864-1920) nabarmendu ziren. Heitor Villa-Lobosek (1887-1959) europar tradizioa
eta herri-musikaren elementuak batu zituen.

Herri musika hiru ondare nagusiren ondorioa da: indigena, afrikarra eta
europarra (portugaldarra batez ere). 500 urteko historian, erritmo ugari sortu
dira: XVIII. mendean Modinha eta Lundu zabaldu ziren; XIX. mendean Maxixe eta
Choro eratu ziren, Polkatik abiaturik; XX. mende hasieran Sanba sortu zen,
Brasilgo herri kulturaren ikurra; 1950eko hamarkadaren amaieran, Bossa Novak
irauli zuen bertako herri musika, Vinicius de Moraes, Tom Jobim eta João
Gilbertorekin. Astrud Gilberto (1940), Roberto Carlos (1941), Caetano Veloso
(1942), Gilberto Gil (1942), Milton Nascimento (1942), Chico Buarque (1944),
Elis Regina (1945-1982), Maria Bethânia (1946) eta Daniela Mercuryk (1965) mundu
osoan ezagutarazi dute Brasilgo herri musika (Música popular brasilera, MPB).



https://eu.wikipedia.org/wiki/Austria

Austria (alemanez: Österreich, ˈøːstɐˌʁaɪç ahoskatua), ofizialki Austriako
Errepublika (alemanez: Republik Österreich) Erdialdeko Europako estatu
itsasgabea da. Iparraldean Alemania eta Txekiarekin du muga, ekialdean Eslovakia
eta Hungariarekin, hegoaldean Eslovenia eta Italiarekin eta mendebaldean Suitza
eta Liechtensteinekin. 83.879 kilometro koadroko eremua du eta 8,7 milioi
biztanle. Oso herrialde menditsua da, Alpeek azaleraren %62 hartzen baitute.
1995etik Europar Batasuneko kidea da eta 1999tik Eurogunekoa. Hiriburua Viena
da.

Austria-Hungariako Inperioaren botere zentrua izan zen, baina Lehen Mundu
Gerrako porrotaren ostean Austria errepublika federal bilakatu zen. Bederatzi
estatuk osatzen dute: Burgenland, Karintia, Austria Beherea, Austria Garaia,
Salzburg, Estiria, Tirol, Vorarlberg eta Viena. Munduko herrialde aberatsenetako
bat da, 41.700 dolarreko per capita errentarekin (2011ko zenbatespena).
Alemaniera da hizkuntza ofiziala, baina zenbait eskualdetan kroaziera,
esloveniera eta hungarierak ere dute estatus hori.

Austriak zortzi herrialderekin du muga: iparraldean Alemania eta Txekiarekin,
ekialdean Eslovakia eta Hungariarekin, hegoaldean Eslovenia eta Italiarekin eta
mendebaldean Suitza eta Liechtensteinekin.

Danubio da Austriako ibai nagusia. Iturburua Alemanian duen ibai hau Passautik
barrena sartzen da herrialdean; gero, Linz eta Vienatik igaro, eta Eslovakian
barneratzen da. Danubioren austriar ibaiadar nagusiak ditugu Inn, Innsbrucketik
pasatzen dena, eta Salzach, Salzburgo bainatzen duena. Bodensee da herrialdeko
aintzirarik handiena, Alemania eta Suitzarekin muga egiten duena.

Historiaurretik bertatik ezagutzen dira biztanleak Austrian. Goi Brontze Aroan
eta Burdin Aro goiztiarrean Hallstatt kultura garatu zen. Erromatarrek Norika
zeltiar erreinua menderatu zuten. Bertan, Raetia, Noricum eta Pannonia
probintziak eratu zituzten bertan, eta garrantzi handiko hiriak sortu: Vindobona
(Viena), Lentia (Linz) eta Claudia (Klagenfurt). Danubio ibaia merkatari bide
garrantzitsua bihurtu zen. III. eta VI. mendeen artean inbasio berriak izan
ziren Danubioren hegoaldeko lurraldean: bandaloak, godoak, hunoak, alamanak.
VII. mendean avaroen inperioaren mende geratu zen. 788an, frankoen errege
Carolus Handiak lurraldea menpean hartu eta Ekialdeko Marka (Marchia Orientalis
edo Ostmark) eratu zuen.

IX. mendearen amaieran, magyarrek Enns ibairainoko herbehereak inbaditu
zituzten, baina 955etik aurrera, Oto I.aren agintaldian, egotzi zituzten. X. eta
XIII. mendeen artean Babenberg familiak gobernatu zuen Ekialdeko Marka.
Osterreich izena («Ekialdeko erresuma») Oton III.a enperadore germaniarrak
(983-1002) sinaturiko dokumentu batean agertu zen lehenengo aldiz.

1156. urtean, Henrike II.a Babenbergekoak marka dukerri bihurtzea lortu zuen
Frederiko I.a enperadorearengandik, Privilegium Minus-aren bitartez; Viena
bihurtu zen hiriburu. 1192an, Babenbergtarrek Estiriako dukerriaz (Steiermark)
ere jabetu ziren. 1253tik aurrera, Bohemiako Otakar II.ak agindu zuen. 1278ko
Dürnkruteko porrotaren ostean, Habsburgo dinastia alemaniarrak boterea hartu eta
agintean jarraitu zuen Lehen Mundu Gerra arte.

XIV. eta XV. mendeetan zehar, Habsburgotarrek mendean hartu zituzten Austriako
Dukerriaren inguruko eskualdeak. Hori zela eta, 1438an Alberto II.a Germaniako
Erromatar Inperio Santuko enperadore hautatu zuten. Koroatua izan baino lehen
hil zen arren, handik aurrera Inperio Santuko enperadoreak Habsburgo etxekoak
izan ziren, salbuespen bakar batekin.

Habsburgotarrek, konkistaz ez ezik, oinordetzaz ere lortu zituzten lurraldeak.
Maximiliano I.a Habsburgokoak, 1477an Borgoinako Dukerriko oinordekoarekin
ezkondu eta gero, Herbehereak bereganatu zituen. Maximilianoren seme Filipe
Ederra, berriz, Joana Gaztelakoarekin ezkondu zen, alegia, Gaztela eta Aragoiko
oinordekoarekin. Beraz, Filipe eta Joanaren seme Karlosek, Habsburgotarren
lurraldeak, Borgoina, Gaztela eta Aragoi oinordetzeaz gain, Italiako zati bat,
Afrikako lurraldeak eta Amerikako lurrak ere jaso zituen. Karlosek 1555-56an
abdikatu zuen. Espainia eta Herbehereak Filipe II.a semeari utzi zizkion eta
Austria Fernando I.a anaiari.

Fernando I.a Habsburgokoa Ana Jagellonekin, Bohemiako eta Hungariako erregearen
alabarekin, ezkondu zen. 1526ko Mohácseko guduan Luis II.a Hungariakoa hil
ostean, Fernando eta Anak bi erresuma horiek jarauntsi zituzten. Hala ere,
1533ko Konstantinoplako Itunak hiru zatitan banatu zituen Hungariako Erresumako
lurrak: iparraldea eta mendebaldea Habsburgotarrentzat, erdialdea Otomandar
Inperioarentzat eta Transilvania Joan Zapolya eta haren oinordekoentzat.
Fernando II.a, Bohemiako erregea 1617tik eta Hungariakoa 1618tik, kontrarreforma
bultzatzen eta katolizismoa inposatzen saiatu zen. Baina Bohemiako protestanteek
Fernando kargutik kendu zuten eta, haren ordez, Frederiko V.a aukeratu zuten
errege. Gertaera horrek piztu zuen Hogeita Hamar Urteko Gerra.

Leopoldo I.aren erreinaldian (1657–1705) Austriak Otomandar Inperioaren eta
Frantziaren aurkako gatazkak izan zituen. 1683an Viena setiatu zuten arren,
otomandarrak garaituak izan ziren, eta 1699ko Karlowitzeko Itunaren ondorioz, ia
Hungaria osoa Austriaren menpean gelditu zen. Frantziaren aurka borrokatu zen
Bederatzi Urteko Gerran eta Espainiako Ondorengotza Gerran.

1792an, Frantziako Iraultza zela medio, Austria eta Frantziaren arteko gerra
hasi zen, 1797 arte iraun zuena. Napoleonen garaipenak Germaniako Erromatar
Inperio Santuaren desagerpena ekarri zuen (1806). Baina Habsburgotarrek Austriar
Inperioa eratu zuten (1804). 1814an, Austriak Errusiak eta Prusiak Frantzia
menperatzea lortu zuten. 1815eko Vienako Batzarrean, garaileek adostu zuten
Europako egoera berria. Batzarrean, besteak beste, Germaniar Konfederazioa
eratzea erabaki zen, Austria buru zela baina Prusiaren laguntzarekin.

1848ko iraultzak alemaniar biztanleriaren arazo sozial, politiko eta nazionalak
nabarmendu zituen. Lurraldetasun auzia nahiko korapilatsua zen: batzuk Alemania
Handia (Großdeutschland) sortzearen aldekoak ziren, alemanez mintzatzen zen
Austriako lurraldeekin batera, eta beste batzuk Alemania Txikia
(Kleindeutschland) sortzearen aldekoak. Austriak bere izaera ez galtzeko agertu
zuen jarrera tinkoak Kleindeutschland-en garaipena ekarri zuen.

1864an, Austria eta Prusiak Schleswig eta Holstein dukerriak defendatu zituzten
Danimarkaren aurka. Garaipenaren ondoren, bi aliatuek ezin izan zuten adostu
dukerrien administrazio berria. Hain zen gogorra auzia, non Austriak, Alemaniako
estatu batzuekin batera, Prusiaren aurkako gerra egin baitzuen, 1866ko
Austria-Prusia Gerra hain zuzen ere. Sadowako gudua galdu ondoren, Austriak utzi
behar izan zituen Alemania eta Italia, eta Germaniar Konfederazioa desagertu zen
(Pragako bakea).

Hungariar nazionalismoa baretzeko asmoz, Frantzisko Josef I.a Austriakoak
Austria-Hungariako Inperioa eratu zuen: 1867ko Austriar-Hungariar konpromisoaren
arabera, boterea bitan banatu zen, Austriako Inperioa eta Hungariako Erresuma,
biak Frantzisko Josef I.aren agindupean. Baina lurraldean bizi ziren gutxiengoek
(poloniarrek, ukraniarrek, txekiarrek, eslovakiarrek, esloveniarrek, serbiarrek,
kroaziarrek, italiarrek eta errumaniarrek) inperioren oinarriak azpijan
zituzten.

1914ko ekainaren 28an, Gavrilo Principek (Esku Beltza serbiar taldeko kidea)
Franz Ferdinand artxidukea hil zuen Sarajevon. Gertaera hau Lehen Mundu Gerraren
lehergaia izan zen. Gudak anabasa politikoa eta hondamena ekarri zizkien
Erdialdeko Potentziei (Austria-Hungaria, Bulgariako Erresuma, Alemania eta
Turkia) eta Austria-Hungariako Inperioaren bukaera eragin zuen.

1919ko irailean garaileek eta Austriak sinatutako Saint-Germaingo Itunak
Habsburgotar monarkiaren amaiera ekarri zuen. Hungariaren burujabetasuna onartu
zen, Txekoslovakia, eta Serbiar, Kroaziar eta Esloveniarren Erresuma (aurrerago
Jugoslaviako Erresuma deitua) sortu ziren eta beste lurralde batzuk Polonia eta
Italiako Erresumari eman zitzaizkien. Austria errepublika bilakatu zen
(Austriako Lehenengo Errepublika) baina inperioko eskualde aleman-hiztun batzuk
(Hego Tirol, Sudeteak) kanpo gelditu ziren. Horrez gain, Alemaniarekin bat
egitea debekatu zitzaion. 1920an konstituzio berria promulgatu zen.

Gerraren ostean Austriako egoera oso larria zen. Hondamen ekonomikoa bukatu
zedin, 1922an nazioarteko mailegua lortu zuen, Nazioen Ligak gainbegiraturik.
Finantzak egonkortu ziren arren, langabeziak oso handia izaten jarraitu zuen.
1929tik aurrera, Depresio Handiak gogor astindu zuen herrialdea.

Arazo ekonomikoez gain, 1920ko hamarkadan alderdi nagusien armada paramilitarren
arteko gerra zibil isila izan zen. Sozial Kristauen laguntza zuen Heimwehr talde
erreakzionarioaren eta Sozial Demokraten aldeko Republikanischer Schutzbunden
artean liskar ugari gertatu zen.

Austriako Lehenengo Errepublikak 1933 arte iraun zuen. Urte hartan, Engelbert
Dollfuss kantzelerrak parlamentua desegin eta Italiako faxismoaren pareko
erregimen autokratikoa (austrofaxismoa) ezarri zuen. Ordurako (1933ko udaberria)
Alemanian Hitler zegoen agintean, eta naziek Alemania eta Austria batzearen
aldeko propaganda egiten zuten. Hori eragozteko Dollfussek Hungaria eta
Italiaren laguntza bilatu zuen. Sozial Demokratak jazarriak izan ziren eta
1934ko otsailean armak hartu zituzten. Lau egun iraun zuten borroketan Heimwehr
taldea eta Dollfuss garaile irten ziren. Urte berean, alderdi politiko guztiak,
Dollfussen Fronte Patriotikoa izan ezik, legez kanpo gelditu ziren eta maiatzeko
konstituzio berriak kantzelerraren boterea indartu zuen. Baina 1934ko uztailaren
25ean nazi talde batek Engelbert Dollfuss hil zuen.

Dollfussen ondorengo Kurt Schuschnigg herrialdearen independentziari eusten
saiatu zen, baina 1936an Mussolinik Hitlerrekin elkar hartu zuenetik Austria
erabat bakarturik gelditu zen. 1938ko martxoaren 12an, Alemaniako armada
Austrian sartu zen eta biharamunean Hitlerrek herrialdearen Anschluss edo
anexioa aldarrikatu zuen.

Alemania naziak arras beretu zuen Austria eta Ostmark izena eman zion
(Alpen-Donau-Reichsgaue 1942tik aurrera). Kristal hautsien gaueko gertakariek
erakutsi zuten bezala, antisemitismoa oso bortitza zen Austrian. Juduen erdiek
(100.000 inguru) Bigarren Mundu Gerra hasi baino lehenago ihes egin zuten
herrialdetik. Gerra amaitzerako, 65.000 judu austriar baino gehiago erailak izan
ziren, hauetako asko sarraski-esparruetan, ijito, aurkari politiko eta ahalmen
urriko pertsona askorekin batera. Ehunka mila austriar Wehrmachten borrokatu
ziren, eta ez gutxi SSetan. Borroketan 250.000 inguru hil ziren, eta beste asko
preso eraman zituzten. Nazien aurkako erresistentzia, bai ezkerrekoa
(sozialistak eta komunistak), bai kontserbadorea (sozial kristauak eta
monarkikoak) haintzat hartzekoa izan zen. Hamarka mila pertsona motibo
politikoengatik atxilotu zituzten, eta asko sarraski-esparru edo espetxeetan hil
ziren.

1945eko apirilean, Hirugarren Reicha bukatzear zegoela, Karl Rennerek
behin-behineko gobernua osatu zuen Vienan, Sozial Demokrata, Sozial Kristau eta
komunisten parte hartzeaz eta Sobietar Batasunaren isilbidezko onarpenaz.
Aliatuek 1945eko maiatzaren 9an okupatu zuten herrialdea eta uztailean lau
okupazio eremutan banatu zuten, Sobiet Batasuna, AEB, Frantzia eta Britainia
Handiak administraturik. Viena ere, Berlin bezala, lau zatitan banandu zuten.
1945eko azaroko hauteskundeetan, Karl Renner aukeratu zuten bigarren
errepublikako presidente. Gerraren ondoren, ekonomia lur jota zegoen, baina
1948tik aurrera Marshall Planak suspertzen lagundu zuen.

1955eko maiatzaren 15ean Austriak lau indar okupatzaileekin sinatu zuen itunaren
ondorioz, independentzia osoa berreskuratu zuen. Urte bereko urriaren 26an,
parlamentuak Austriaren «betirako neutraltasuna» onartu zuen. Neutraltasun
horrek gaurdaino jarraitzen du.

Lehenengo errepublikan ez bezala, Austriako Bigarren Errepublikak herriaren
sostengua jaso zuen hasieratik, nahiz 1955era arte nazioarteko erabateko
onespena izan ez zuen. Proporz izan zen sistema politikoaren berezitasun
nagusietako bat, hots, kontserbadoreek (SPÖ) eta sozial demokratek (ÖVP)
elkarrekin adosten zituztela gai politiko garrantzitsuenak. Kontsentsua zen
beste ezaugarri nagusia, hau da, legegintza prozesuetan talde interesatuak
kontsultatuak izaten zirela. Proporz eta kontsentsuak herrialdearen
egonkortasuna sendotu zuten, baina gaur egun sistema hau historiaren zati bat
baino ez da.

1971-1983 bitartean sozialistak egon ziren gobernuan, eta Austria
berdintasunaren eredu bihurtzen saiatu ziren. Baina 1983an, legebiltzarrean
zuten gehiengo absolutua galdu zutenean, koalizio bat osatu zuten liberalekin.
Koalizio hori, ordea, hautsi egin zen liberalek eskuinerantz egin zutenean.
Austriarrak gobernuaren eta sozialisten kontra azaldu ziren administrazio
arazoak, sektore publikoan izan ziren langileen kaleratzeak eta pribatizazioak
zirela-eta.

1986ko lehendakaritzarako hauteskundeak Alderdi Popularreko Kurt Waldheimek
irabazi zituen, nahiz eta kontrako jarrerak sortu ziren Bigarren Mundu Gerran
alemaniar gudarostean egin zituen lanengatik. Legebiltzarrerako hauteskundeen
ondoren, Fred Sinowatz kantzelerrak dimititu eta Franz Vranitzky sozialistak
hartu zuen kargua, eta koalizio bat osatu zuen Alderdi Popularrarekin. Gobernuak
aurre egin behar izan zien sektore publikoaren pribatizazioei, aurrekontuen
defizitari eta Waldheimen hautaketa zela-eta nazioartean sortu zen kezkari.
Koalizioak aurrera jarraitu zuen 1990eko hauteskundeen ondoren (Alderdi
Popularrak 17 aulki galdu zituen). Hala ere, 1992an Thomas Klestil Alderdi
Popularreko hautagaia hautatu zuten lehendakari.

1994an austriarrek erreferendum baten bidez erabaki zuten Europar Batasunean
sartzea, baina neutraltasuna gordez. Dena dela, alderdi nagusiek iritzi
kontrajarriak dituzte neutraltasun militarrari buruz: SPÖk egungo sistema atxiki
nahi du, baina ÖVPk nahiago luke Austriak Europako seguritate politikan parte
hartzea, eta baita NATOren barruan egotea ere. Konstituzioa aldatzeko bi
hereneko gehiengoa beharrezkoa denez, «betirako neutraltasunak» irautea espero
da.

2000ko otsaileko hauteskundeetan, Alderdi Popularrak eta Askatasunaren Alderdiak
(FPÖ) gobernuko koalizioa osatu zuten. Europar Batasuneko hamalau kideek (baina
ez Europar Batasunak berak) koalizioa gaitzetsi zuten, FPÖren jarrera xenofobo
eta eurofokoak zirela-eta. Baina Alderdi Popularrak atxiki zuen koalizioa 2003ko
otsaileko hauteskundeetan. 2006ko urriko hauteskundeetan, Alderdi
Sozialdemakratak (SPÖ) lortu zuen garaipena, baina ez zen nahikoa izan bakarrik
gobernatzeko. Beraz, 2007ko urtarrilean bi alderdi nagusiek koalizio handia
osatu zuten, Alfred Gusenbauer kantzeler federala zela.

Austria errepublika federal demokratikoa da. Bere lege nagusia 1920ko
konstituzioa da, nahiz eta geroago aldatua izan den. Estatu burua Presidente
Federala (Bundespräsident) da, sei urteko eperako herri-boto zuzenaz hautatua.
Gobernu burua Kantzelari Federala (Bundeskanzler) da, ministro kontseiluaren
burua eta erantzulea Parlamentuaren aurrean.

Botere legegilea bi ganberatan banatuta dago: Goi Ganbera edo Bundesrat (64
kide) eta Behe Ganbera edo Nationalrat (183 kide). Behe Ganbera organo legegile
erabakitzailea da, eta kideak lau urterako hautatzen dituzte. Kontseilu Federal
edo Goi Ganberako kideak, aldiz, estatu bakoitzeko parlamentuak hautatzen ditu,
eta berritu egiten dira eskualdeko legebiltzarra aldatzen denean. Hori dela eta,
alderdi bakoitzaren pisua aldatuz joaten da, eskualde hauteskundeetako emaitzen
arabera. Kontseilu Federalak betoa jar diezaieke Kontseilu Nazionalaren
erabakiei. Beti ere, azken erabakia Kontseilu Nazionalaren esku dago,
beharrungsbeschluss edo «boto iraunkorra»-ren bitartez.

2016ko uztailean Austriak 8.741.753 biztanle zituen, hau da, 104 biztanle
kilometro koadroko. Hiriburua da hiririk jendetsuena; herrialdeko biztanleen
laurdena inguru bizi dira bertan, hango bizi mailak eta kultura eskaintzak
erakarrita. Gainerako hiri nagusiak ez dira hain handiak. Biztanleriaren
hazkunde begetatiboa txikia da (%0,51 2016an), baina etorkin franko hartzen du
(5,2 immigrante 1.000 biztanleko 2016an). Bizi itxaropena 81,5 urtekoa da; 78,9
urtekoa gizonezkoentzat eta 84,3 urtekoa emakumezkoentzat (2016ko zenbatespena).

2012ko datuen arabera, biztanleen %81,1 austriarrak dira, %2,7
alemaniarrak, %2,2 serbiarrak, %2,2 turkiarrak eta %11,5 beste herrialde
batzuetakoak.

Austriako biztanle gehienek alemana erabiltzen dute, eta hori da hizkuntza
ofiziala herrialde osoan. Hala ere, austriar hiritartasuna duten sei gizatalde
txikik (1976. urteaz geroztik, kroaziarrek, hungariarrek, txekiarrek,
esloveniarrek, eslovakiarrek, eta 1994tik aurrera, ijitoek), talde etnikoa-ren
estatusa lortu zuten eta hainbat hizkuntza eskubide aitortu zitzaizkien.
Kroaziera hizkuntza ofiziala da Burgenlanden, esloveniera hegoaldeko Karintian
eta hungariera Burgenlanden.

Lehen Mundu Gerraren ondoren, industria eskualderik gabe gelditu zen Austria.
1929ko krisiak, Alemaniaren batasunak eta Bigarren Mundu Gerrak areagotu baizik
ez zuten egin egoera latz hori. Azken gerraren ondoren, oreka ekonomiko berria
lortu zuten, Marshall Planatik abiatuta. Gaur egun, biztanleko barne produktu
gordina munduko garaienetakoa da (47.300 dolarrekoa 2015ean, munduko 27.a).
Inbertsioei eman zaien garrantziari esker (barne produktu gordinaren % 20-25),
lortu da emaitza hori. 1946. urteaz geroztik, ekonomia jarduera nagusiak
nazionalizatu egin ziren (petrolioa, merkataritza banku handienak, ibai eta aire
garraio nagusiak, burdinbiderako gaien fabrikak, gas naturalaren ekoizpena,
elektrizitatea, besteak beste), baina azken urteetan pribatizazioa bultzatu da.
Austria eredutzat har daiteke ekonomia dinamikoa eta askotarikoa gauzatzen jakin
duen estatu menditsua den aldetik.

Nekazaritzak eta basozaintzak barne produktu gordinari egiten dioten ekarpena
txikia bada ere(%1,3 2015ean), oso sektore garatua da. Nekazari asko jarduera
batean baino gehiagotan aritzen dira, mendialdean batez ere; inguru horietan
turismoa, eskulangintza eta industria jarduera osagarriak baitira. Austriaren
orografia egokia ez bada ere nekazaritzarako, produkzioa askotarikoa izatea
lortu da: garia, garagarra, oloa, artoa, azukre erremolatxa. Mahastiak eta
fruitu arbolak ordokietan landatzen dira. Belardi eta larreak ugari dira
(eremuaren %28). Behi aziendak garrantzi handia du: Austria esne, gazta eta
gurin ekoizle handia da. Fruituak, barazkiak eta, batez ere, olioak, ordea,
inportatu egin behar dira.

Biztanle aktiboen %25,3 industrian ari da lanean (2015). Bertako lehengaietan
eta energian oinarritzen da industria (burdina, kobrea, beruna, grafitoa;
kaolina, talkoa eta magnesita). 1990. urtea arte Austriako industriak gorakada
izugarria izan zuen: bertako baliabideak ekoizteko malgutasuna izan da gorakada
horren arrazoi nagusia. Horrezaz gainera, esku lanaren maila hartu behar da
kontuan. Hala, enpresa txikiez eta erdi mailakoez osatutako industria sare bat
eratu da. Bestalde, Austriak emaitza ezinhobeak izan ditu ingeniaritzaren
alorrean. Industria sektore nagusia eraikuntza metalikoek, mekanikoek eta
elektrikoek osatua da; horren atzetik daude janari industria, kimika,
ehungintza, beirak eta portzelana. Austrian debekatuta dago energia nuklearra
ekoiztea (1978ko erreferenduma), eta energia balantza defizitarioa da, nahiz eta
ahalegin handiak egin diren hidroelektrizitatearen alde: 1.300 zentral
hidraulikok energia elektrikoaren %56 sortzen dute (2014).



https://eu.wikipedia.org/wiki/Donostiako_Haur_Liburuaren_Dokumentaziogunea

Donostiako Haur Liburuaren Dokumentaziogunea Donostiako Udal Liburutegien
Sarearen zerbitzu espezializatua da, haur liburugintzari buruzko dokumentu
funtsak bildu, gorde eta ikertzaile eta beste erabiltzaileen esku jartzen
dituena. Udaleko Donostia Kultura sailak sustatu eta kudeatzen du.

Euskal Herrian haur literaturari buruzko dokumentazio zentro bakarra da. 1994an
inauguratu eta Donostiako Parte Zaharreko Fermin Kalbeton kaleko 25 zenbakiko
eraikinean du egoitza. Donostiako Haur Liburutegi Nagusia ere han dago.

Ofizialki 1994 inauguratu arren, Concha Chaos liburuzainak urteetan Donostian
haur liburutegiak bultzatzeko egin zuen ahaleginari zor zaio; hain zuzen,
1961ean sortu zen Donostiako Haur Liburutegia Nagusia; dokumentaziogunea ere
bere ekimenez sortu zen eta eta bertako zuzendari izan zen 2007an erretiratu zen
arte. 2007an Hiritar Merezimenduaren Domina jaso zuen egindako lana eskertzeko.

2007tik aurrera Elena Oregi izan da dokumentazioguneko zuzendaria. Donostia
Kulturako liburutegien sarean dago.

2015. urtean Haur Liburutegiaren bilduma 41.611 dokumentuk osatzen dute, hainbat
euskarritan eskuragarri. Horietatik egungo haur literatura eta baliabideak
28.110 dira eta 13.501 dokumentu Haur Liburuaren Dokumentaziogunean (bilduma
historikoan 10.827 ale, erreferentzia gelako bilduma 2.312 ale eta GuraSOS
bilduma, gurasoei zuzendutako zerbitzua kontutan izanik, 362 ale). Aipagarriak
dira ere hemerotekako aleak 33 aldizkako argitalpenekin, horietatik 9 digitalak.

Azpimarratzekoa da Haur eta Gazte Literatura Aldizkarien izenburuak 1906tik
hona.

2007an Asun Balzola egileren eta ilustratzailearen dohaintza jaso zen, 1942tik
2007ra arteko dokumentuak biltzen dituena, eta kokapen propio batean jarri zen.
Funts horretan bere lan originalak (1200 ilustrazio) eta bere artxibo eta
liburutegi pertsonalaren dokumentazio ugari daude.

Eskaintza dokumentala helburu integrala lortu nahi du, beraz haur literatura
historikoa eta modernoa zaintzen saiatzen da. Hala, euskaraz argitaratzen den
dena erosten da eta gazteleraz argitaratuen artean nabarmenenak.

Beste Hizkuntzetan bilduma : Katalogoan gazteleraz gain topa daitezkeen
hizkuntzen artean hauek daude: katalana, galiziera, ingelesa, frantsesa,
alemaniera, arabiera, txinera, poloniera, portugesa, errumaniera, errusiera.

Azpimarratzekoa da, bestalde, Mariasun Landa idazlearen lan literarioen
atzerriko hizkuntzetako itzulpenalk: greziera, esperantoa, albaniera,
eslovienera....

Zerbitzua espezializatua izanik erabiltzaileei eskaintzen zaien zerbitzu mota
ugari daude.

Informazio eta ikertzaileentzako arreta-zerbitzua.( aurrez aurrekoa edo online).

Dokumentuen eskuragarritasuna: irakurketa gela zerbitzua, mailegu zerbitzua,
liburutegien arteko mailegua, erreprodukzio zerbitzua (fotokopia eta eskanerra),
desiderataei arreta, Internet eta teknologia berriak: Wifi eta ofimatika,
e-booken mailegua, ordenagailu eramankorren mailegua.

Jarduera eskaintza ugari eta askotariko publikoari egokitua: ipuinaren ordua,
irakurketa klubak (paperezko argitalpenekin edo i-padak erabiltzen), bisita
gidatuak, udako taldeei arreta. Hainbat elkarterekin elkarlana, besteak beste:
Galtzagorri elkarteak antolatutako Bularretik mintzora programan Motxila
ibiltariaren jardueran elkarlana, Mestiza elkartea...

Ikastaroak udal liburutegietako profesionalei zuzenduak edo interesatuei
(guraso, hezitzaile, hezitzaileeak...).

Hedapen lana : Dokumentu berrien zabalkuntza, irakurketa sustapenerako baliabide
aukeraketak (irakurketa gidak edota gomendioak), erakusketak..

Koordenatuak: 43° 19′ 23.3″ N, 1° 59′ 05.9″ W﻿ / ﻿43.323139°N,1.984972°W﻿ /
43.323139; -1.984972



https://eu.wikipedia.org/wiki/Donostiako_ikastolak

Donostiako lehenengo ikastola Migel Muñoak sortu zuen Kanpandegi kalean 1914an.
Bertan, neska zein mutilek ikasten zuten, beraz ikastola mistoa zen. Beranduago
hedatu ziren ikastolak erdi aldera, zein Gros auzora. Erdialdeko ikastola
Etxaide kalean zegoen, eta Grosekoa berriz, Peña y Goñi kalean. Ikastola hauek
1936ko gerratean desagertu egin ziren. Gaur egun, Donostiako auzo bakoitzean
gutxienez ikastola bat dago, eta aldi berean, eskola publiko guztietan euskaraz
irakasten da.

Migel Muñoak 1914an sortutako ikastolak aurrera jarraitu zuen eta beranduago
beste bi ikastola zabaldu ziren, bata Etxaide kalean «Arantzazu-ko Ama
Birjinaren Ikastola» erdi aldean, eta bestea berriz, Gros auzoko Peña y Goñi
kalean. Ikastola hauek izan ziren hasiera batean euskarari ahotsa eman zioten
eskolak eta ikastola deitura hartu zutenak Donostian.

Francoren diktadurapean debekatua zegoen euskaraz hitz egitea. Egoera zail
hartan, euren ardurapean hasi ziren ikasle gaztetxoei euskaraz irakasten
Donostian magisterio ikasia zuten zenbait emakume. Lehena Elbira Zipitria
(1945-46an: bere lehen ikasleak Xabier Garaialde eta Patxi Iriondo izan zituen),
ondoren Maria Dolores Goia (1951an), Itziar Arzelus (1953an), Karmele Esnal
(1955an), Jone Forkada (1955), MªKarmen Mitxelena (1957), Mª Karmen Lasarte
(1957), Koro Gonzalez Galarraga (1960an), Miren Egaña (1964an) Arantza Gonzalez
Galarraga (1967an), Izaskun Busto, Koruko Aldanondo eta beranduago beste batzuk
ere bai.

1960ko udan Elbira Zipitriak ikastaro berezi bat eman zuen, irakasle zirenentzat
edo izango zirenentzat. Ikastaroa, abuztuan eman zuen Felitxu Eraso
frantsesekoak erabiltzen zuen lokalean, Mari kalea eta Koruko Amabirjinaren
kantoian zegoen etxeko behe-solairuan, gaur eraikin berri bat dago bertan.
Ikastaro hori arratsaldeko 6etatik 8tara izan zen abuztuan, eta bertan
Zipitriak, batez ere, gramatika eman zuen. Bertara onartuak izan ziren: Maria
Dolores Agirre Aizpuru, Errezil, 1904 -1997 (Academia Lengua y Declamación,
Donostiako Udala); Mª Dolores Goya Mendiola, Donostia, 1913-1986 (Karkizano
Ikastola 1951-70); Karmele Esnal Zulaika, Orio, 1932 - 2012 (Buen Pastor, Santo
Tomas Lizeoa 1997); Mª Karmen Mitxelena, Usurbil, 1938 (Orixe); Miren Egaña
Goya, Donostia, 1946 (Karkizano Ikastola 1964-75); Mª Carmen Lasarte; Izaskun
Busto; Mª Carmen Iriondo; Markel Izagirre; Manuel Mª Hernandez eta Faustino
Lasagabaster.

Aldi berean Elbira magisterio titulua zuen irakasle bat hartzen hasi zen urte
osoan zehar berekin praktikak egiteko. Gerora parte zaharreko irakasle ari ziren
gehienek gehi magisterio bukatu berria zuten beste batzuek Orixe ikastola sortu
zuten, 1969tik aurrera.

Karkizano kaleko ikastola 1951n, Maria Dolores Goia donostiarrak zabaldu zuen
bere etxean.

Hasieran Parte zaharrekoekin gertatzen zen bezala, hamar haurrek hartzen zuten
eskola goizean eta beste hamarrek arratsaldean, saio bakoitzak bi ordu zituen.
Urte batzuk beranduago Miren Egaña Goia donostiarra magisterio bukatu berritan
ikastolan hasi zen lanean, 1964an. Handik gutxira euren azpiko bulegoak izandako
bi lokal alokatu eta ikastola etxetik kanpora atera zen. Ikasle kopurua jada
handitzen hasia bazen ere, gehiago handitu zen eta, gainera, ikasleak goiz eta
arratsaldez joaten hasi ziren. Aldi berean orduz kanpo, eta horrela nahi zuten
gurasoen 6 urtetik aurrerako seme-alabek, frantsesa ere ikas zezaketen, Parte
zaharrean egiten zuten antzera, Miren Egañak Eskola Frantsesetan ikasi baitzuen
eta frantsesa bai baitzekien. Ikastola hau beste guztiak bezala mistoa zen eta
auzoan zehar, hirian zehar haurrekin maiz ibiltzen zen Egaña, egun batean
okindegi bat bisitatuz, beste batean lantegi bat, Lurdes txiki, Cristina Enea
parkera oinez joanaz ikasleekin. Oltra Moltók, Gipuzkoako Gobernadore Zibil
zenak, 1968an mehatxatu zituen ikastolak eta azkenean legeztatuarazi zituen.
Artean zenbait gurasoren laguntzarekin, Kontxita Beitia pasaitarraren
gidaritzapean, Grosen ikastola handi bat behar zela eta, Zurriola ikastola
zabaldu zen 1969an. Bi ikastola hauek, Karkizano kalekoa eta Zurriola, alegia,
San Inazio parrokiaren menpe legeztatu ziren 1969an.

Karmele Esnal oriotarra, lehenbizi Pedro Egaña kalean eta gero Artzai Onaren
zabalgunean aritu zen 1955az geroztik. Karmelek praktikak eginak zituen
Elbirarekin, beste herri batzuetatik etorriko zirenentzat bidea zabalduz. Santo
Tomas Lizeoa zabaldu zuten batxilergoa ikasi ahal izateko Bizkaia pasealekuan
1960an, Koldo Mitxelenak, Jose Migel Zumalabek, Carlos Santamariak,
Lasartetarrak, Juan Goia hernaniarrak beste batzuen artean. Ikastolak bide berri
bat egiten hasi ziren, kultur munduko pertsonak inplikatuz, baita gurasoak ere.
Loistarain baserria erosi zuten Ibaetan, eta bertan eraikin bat egin zuten.
1965ean joan zen Karmele Esnal Santo Tomas Lizeora lanera eta bertan jardun zuen
1997an jubilatu zen arte.

Amarako haurrek bazuten euren ikastola erdialdean, baina hiria handituz joan zen
eta auzo berria Anoetaruntz zabaltzearekin batera urruti geratzen ari zen
erdialdetik. Koro Gonzalez Galarraga donostiarrak 1960an Bizkaia pasealekuan
zegoen Lizeoko gela bat alokatu zuen haurrei klasea euskaraz emateko. Han jardun
zuen 1967arte. Orduan, Baleazaleen kalean, Amarako gurasoekin batera, pisu bat
erosi eta bertara joan zen lanera. Hurrengo urtean Arantza Gonzalez Galarraga
donostiarra batu zitzaion eta 1968an bertan ikastola sortu zuten gurasoen
laguntzarekin, Isabel II. kalean, gerora Ikasbide ikastola izenez legeztatuko
zena, 1969an.

Jakintza ikastola guraso elkarteak sortu zuen 1967an, eta aurrekoek izan
zituzten arazo berak izan zituzten, Gipuzkoako gobernadore zibilak
legeztatuarazi zituenean ikastolak. Bertako eta Amarako batzordekoekin bildu zen
maiz Miren Egaña, zer egin erabakitzeko. Azkenean zera erabaki zuten: Eliza
katolikoak konkordatua izaki Francorekin, erabat komenigarria zela ikastolak
Elizaren menpe legeztatzea, hitzarmen horretan ez baitzen hizkuntzaren arazorik
aipatzen, horregatik bada jarri ziren ikastolak elizaren babespean, Donostiako
Santo Tomas lizeoa eta Errenteriako Orereta ikastola izan ezik.



https://eu.wikipedia.org/wiki/Italia

Italia, ofizialki Italiako Errepublika (italieraz: Repubblica Italiana),
Hegoaldeko Europako estatua da, Italiar penintsula, Po ibaiaren harana eta
Sizilia nahiz Sardinia uharteak hartzen dituena. 301.338 kilometro koadroko
eremua du, eta 2011n 59.433.744 biztanle zituen. Hiriburua eta hiri nagusia
Erroma du.

Italia Europako mendebaldean dago, ipar latitudeko 35° eta 47°-ren artean eta
ekialde longitudeko 6° eta 19°-ren artean. Iparraldean Frantzia, Suitza, Austria
eta Esloveniarekin du muga, ekialdean Itsaso Adriatikoarekin, hegoaldean, Itsaso
Jonikoarekin, eta mendebaldean Tirreniar eta Liguriako itsasoekin. Horrezaz
gainera, bi uharte handi, Sardinia eta Sizilia, eta beste txikiago batzuk ere
hartzen ditu. San Marino eta Vatikano Hiria estatu independenteak Italia barneko
barrendegiak dira. Campione d'Italia, berriz, italiar exklabea da, Suitzan
kokatua.

Italia herrialde menditsua da; ordokiak lurraldearen %23,2 besterik ez dira,
muinoak %41,6 eta mendiak %35,2. Mendilerro nagusiak bi dira: Alpeak,
iparraldean, eta Apeninoak, 1.350 kilometroan Italiar penintsula luzetara
zeharkatzen dutenak. Liguriako Alpeetako Colle di Cadibona hartzen da Alpe eta
Apeninoen arteko mugatzat. Bi mendilerroen artean Po ibaiaren haran zabala dago,
Italiako ordokirik handiena, 46.000 kilometro koadroko eremua hartzen duena.

Alpeetako mendirik garaienak Monte Bianco (4.808 metro), Cervino (4.478), Monte
Rosa (4.634) Gran Paradiso (4.061 m), Ortler (3.905 m), Monte Viso (3.841 m) eta
Presanella (3.558 m) dira. Mendilerroaren ekialdeko zatiari Dolomitak izena
ematen zaio; bertako gailurra Marmolada da (3.343 m). Gran Sasso d'Italia da
Apeninoetako mendirik gorena (2.912 m). Penintsularen hegoaldean eta uharte
batzuetan sumendi ugari dago; Siziliako Etna, Napoli ondoko Vesubio, Messinako
probintziako Stromboli eta Vulcano, eta Campaniako Campi Flegrei dira
aipagarrienak.

Po da herrialdeko ibairik garrantzitsuena: 652 kilometro luze da eta 74.970
kilometro koadroko arroa dauka; Monte Vison du iturburua eta, Padanar ordokia
mendebaldetik ekialdera zeharkaturik, Adriatikora isurtzen da, delta zabala
eratuz. Bigarren ibairik luzeena Adige da (410 kilometro), Resiako aintziratik
hurbil jaio eta Adriatikoan itsasoratzen dena, Chioggiatik gertu. Tiber da
hirugarren luzeena (405 kilometro); Emilia-Romagnako Fumaiolo mendian du
iturburua, eta Tirreniar itsasoan ahoa. Iparraldeko udalerri batzuk (Livigno,
Sexten, Innichen, Toblach zati batean, Chiusaforte, Tarvisio eta Curon Venosta
zati batean) Danubioren arrokoak dira.

Alpeetan jatorri glaziarreko aintzira asko daude; Gardako aintzira (370 km²),
Maggiore (212,2 km²), Comoko aintzira (145,9 km²) eta Iseoko aintzira (65,3 km²)
dira handienak. Lazio eskualdean jatorri bolkanikoko aintzirak daude, Bolsena
(114,5 km²), Bracciano (57,5 km²), sumendi itzalien kraterretan. Trasimeno (128
km²) aintzira endorreikoa da, Lesinakoa (51,4 km²) itsasertzekoa.

Italiaren historia oso aberatsa da, Mendebaldeko zibilizazioan eragin handia
izan zuten kulturek bertan izan zutelako sorleku eta erdigunea. Besteak beste,
etruskoek, erromatarrek eta greziarrek ere eragin handia izan zuten bertan. Erdi
Aroan ere garrantzitsua izan zen, Eliza Katolikoaren egoitza zelako. Erakunde
haren boterea erabatekoa izan zen, XIX. mendera arte Italiako penintsularen
erdialde osoa aita santuen agintearen menpe egon baitzen. Pizkundea eta Aro
Modernoan, Italiako gainerako lurraldeak hiri-estatutan banaturik egon ziren.
Italiar nazionalistek gogor borrokatu ziren herrialdea bateratzeko. 1870ean
sartu ziren Erroman eta Elizaren Estatuak deuseztatu zituzten.

Paleolito garaiko aztarnek (duela 100.000 urte inguru) gaur Italia den lurretan
gizona bizi izan zela frogatzen dute. Burdin Aroko herriak (retiarrak, ligureak
eta etruriarrak) indoeuroparra ez zen hizkuntza batez mintzatzen ziren. K.a.
2.000-1.000 urte bitartean herri indoeuroparrak sartu ziren oldetan (oskoak,
umbriarrak, iliriarrak eta zeltak) Italiako penintsulan, eta bertakoekin nahasi
ziren. Antzinako herri haietatik etruriarrak nabarmendu ziren, Tiber eta Po
ibaien arteko lurraldea bere mendean izan baitzuten. Halaber, K.a. 1.000 urte
inguruan, greziar itsasgizonek koloniak sortu zituzten hegoaldean: Siracusa,
Agrigento, Catania, Tarento, Ischia, etab. K. a. 753. urtean sortu zen Erroma,
eta etruriarren mendean egon ondoren, askatasuna lorturik, beste lurralde batzuk
beretzen hasi zen; K. a. II. mendean italiar penintsula oso osorik berea zuen.

Erromatar Inperioa desegin zenean (476. urtean), ostrogodoak sartu ziren
Italiako penintsulan. VI. mendearen erdialdera Bizantzioko Justiniano I.a
enperadorearen gudarosteek ostrogodoak menderatu zituztelarik, haren inperioaren
exarkerri bilakatu zen Italia, Ravena hiriburu zuela. Handik urte gutxira,
586tik aurrera, lombardiarrek herrialde haren iparraldea hartu zuten. Alabaina,
bizantziarrek kostaldeko lurralde askotan segitu zuten. Lombardiarren eta
bizantziarren arteko borroketan Erromako aita santuek zuhur jokatu zuten, oreka
bilatu nahian, eta bien bitartean haren ahalmen politikoa eta militarra gero eta
handiagoa bihurtu zen. Hala, VIII. mendean, frankoek aita santuaren
gudarosteekin bat eginik lombardiarrak menderatu zituzten. 800. urtean Inperio
Santua sortu zen, Europari politikan eta erlijioan egitura berria eman ziona,
Leon III.a aita santuak Karlomagno enperadore izendatu zuenean. Bestalde,
arabiarren ahalmena gero eta handiagoa zen Mediterraneoan: Sizilia musulmanen
mendean egon zen IX-XI. mendeetan, eta 846. urtean Erroma sakailatu zuten.

XI. mendearen lehen urteetan, aita santuen eta enperadorearen arteko tirabirak
areagotu ziren, eta horren ondorioz Italiako feudoak gero eta ahulago bihurtu
ziren; aldiz, itsasaldeko hiriak eta merkataritzara emanak zirenak indartu egin
ziren. Hain zuzen, Italiako Erdi Aroko ezaugarrietako bat hiri horien arteko
guduak eta liskarrak dira (guelfoak eta gibelinoak). XIV. mendean, iparraldean,
estatu txikiak sortu ziren, hiri nagusiak (Milan, Turin, Verona, Venezia,
Florentzia) ahulenak beretzen hasi zirenean.

XV. mendean Karlos VIII.a Frantziakoa erregearen osteak Italian sartu ziren, eta
frantsesen eta espainiarren arteko borrokaleku bihurtu zuten, harik eta 1559an
ia Italia osoa mende eta erdiz espainiarren eskuetan geratu zen arte. XV.
mendean Italiako arteak gailurra jo zuen, baina urte gutxiren buruan burgesiaren
aberastasunak hondoa jo zuen, frantses eta espainiarren inbasioen ondorio
larriengatik ezezik turkiar otomanoak zabaltzen hasi eta ekialdearekiko
merkataritza eten zutelako; izan ere, ekonomiaren erdigunea Mediterraneotik
Europako iparraldera eta ekialdera aldatu zen. 1710-14 bitarteko urteetan
Espainiako Ondorengotza Gerra izan zen, eta haren ondorioz Espainiak, besteak
beste, Milanerria, Sardinia eta Napoli galdu zituen, eta austrariarren mendean
geratu zen Italia. Frantziako Iraultzaren ondoren Napoleonek sartu-irten asko
egin zituen Italiara: austriarrak garaitu zituen, Venezia eman zion Austriari,
errepublika berriak sortu zituen, eta 1805. urtean Italiako Erresuma sortu zuen.
1815ean, Napoleon aginpidetik kendu ondoren, Vienako Batzarrak lurraldea estatu
txikitan banatu eta absolutismoa ezarri zuen berriro.

Vienako Batzarra egin zenetik, Frantziako Iraultzako ideiak akuilatuta, Italiako
intelektualak absolutismoa baztertzen ahalegindu ziren: Risorgimentoaren hasiera
zen. Absolutismoa desagerraraztea eta Italiako nazio batasuna lortzea azken
buruan gauza bera zela aldarrikatzen zuen higikundea sortu zen. 1820-21ean
matxinadak piztu ziren Sizilian, Napolin eta Piemonten, baina europar estatu
absolutisten Aliantza Santuak zapaldu zituen. 1831ean Giuseppe Mazzinik,
Risorgimentoko teorizatzaile nagusiak, Italia Gaztea erakundea sortu zuen
erbestean, eta haren ideiak Italia osora zabaldu ziren.

1848. urtean matxinada piztu zen Milanen, eta hasieran Italia osoa Piemonteko
Karlos Alberto erregeari austriarren aurka egiteko laguntzeko prest agertu bazen
ere, azkenean, haren ahalmena gehiegizkoa izan zitekeelako beldurrez laguntza
ukatu zioten eta galtzaile atera zen. Austriak, berriz ere, bere estatuak nahi
bezala antolatzeko ahalmena zuen. Erroman ere matxinada hasi zen; Aita Santuak
ihes egin zuen, baina Frantziako gudarosteei esker berriro eskuratu zuen
aginpidea.

1848-49ko iraultzen ondoren Piemonteko estatua zen konstituzio liberala zuen
bakarra. Italiar nazionalistek, Piemonteko gobernuburu zen Cavour kondearen
gidaritzapean, Viktor Emanuel II.a erregeagan (hots, Karlos Albertoren
semearengan) jarri zuten beren uste osoa independentzia eskuratzeko. Cavourrek
frantsesen laguntza lortu zuen eta 1859ko apirilean Austriaren kontrako gerrari
ekin zioten: Milan eskuratu zuten austriarrengandik, Toskana, Romagna eta
Parmako eta Modenako dukerriek beren borondatez lotu zitzaizkion Piemonteko
Erresumari, eta Giuseppe Garibaldiren eskutik jaso zituen hark askatu berri
zituen Napoli eta Sizilia.

1861eko martxoaren 17an Italiako Erresuma sortu zen, baina artean, Veneto eta
Aita Santuen Lurraldea falta ziren batasun osoa lortzeko. Hala, Prusiarekin bat
eginik, Austriari aurre egin eta Venetoa eskuratu zuten. 1870ko irailaren 20an,
frantsesak ahuldurik zeudelarik prusiarren kontrako gerra galdu ondoren, eta
Erroma ia osterik gabe zegoela, italiar gudarosteak Erroman sartu eta beretu
zuten. 1878. urtean Hunberto I.ak hartu zuen Viktor Emanuel II.aren tokia.
1882an Italiako erreinuak, Alemaniako eta Austria-Hungariako inperioarekin
batera Aliantza Hirukoitza osatu zuen. Garai hartantxe Eritrean koloniak ezarri
ziren eta 1889an Somalian sartu ziren italiarrak. XIX. mendearen bukaeran
barneko egoera politikoa oso nahasia zen, langileen eta nekazarien matxinadak
zirela eta. 1900eko uztailaren 29an Humberto I.a hil zuten atentatu batean,
Monzan.

XX. mendearen hasieratik Lehen Mundu Gerraren arteko urteetan Giovanni Giolitti
lehendakaria nabarmendu zen: aurreko urteetako berrikuntzeei segida eta
langileen mugimenduari nolabaiteko askatasuna eman zien; gizarte legedia
aurreratu bat bultzatu eta garapen bidean ari zen iparraldeko industria babestu
zuen, Libia eta Egeo itsasoko uharte batzuk eskuratu zituen, etab. Lehen Mundu
Gerran Italiak neutralki jokatu nahi izan zuen, baina zenbait lurralde
eskuratuko zituelako ustean aliatuekin bat egin zuen; hala ere, gerra amaitu
zenean agindutako lurraldeetatik gutxi batzuk baizik ez zituen eskuratu.

Gerra ostean, langileen mugimenduaren gorakadak kezkatuta, sortu berria zen
higikunde faxistari lagundu zion burgesiak. Erregeak gobernu konstituzionalari
ahalmen guztiak kendu zizkion eta faxisten buruzagiari, Benito Mussoliniri,
ministro batzorde berria antolatzeko agindua eman zion. 1925. urteko lehen
egunetan gobernu faxistak estatuko egitura eta funtzionamendua guztiz aldatu
zituen: eskubide batzuk murriztu ziren eta greba, adierazpen eta batzartzeko
eskubideak, adibidez, ezeztatu; naziotasuna goraipatu zen eta sinbolo eta keinu
bereziak, esaterako besoa altxatuta agurtzea, erabiltzen hasi ziren. Faxisten
ekonomia politikak ez zuen Italiako bizitza maila askorik jaso, eta nazioa
burujabea izan zedin nekazaritza bultzatu zuen. Hirurogeita hamar urtez
irtenbiderik gabe zirauen auzi bati aurre egin zion Mussolinik 1929an: bakeak
egin ziren Eliza Katolikoaren eta Italiako estatuaren artean, eta Aita Santuari
Vatikanoko estatuaren gaineko aginpidea aitortu zitzaion.

Mussolini, bien bitartean, Etiopia konkistatzera abiatu zen 1935-36an eta Viktor
Emanuel III.a izendatu zuen hango enperadore. Frantziak eta Britainia Handiak,
baina, ez zuten begi onez ikusi ekintza hori eta Mussolinik Alemaniaren laguntza
bilatu zuen. Italiak Albania konkistatu izanak aurrez aurre jarri zituen gobernu
faxista eta sartaldeko demokraziak. Bigarren Mundu Gerran Grezia hartzeari ekin
zion Italiak, eta kolonietako gudarostea britainiarrenarekin topatu zen Afrikako
iparraldean. 1943. urtean, faxisten Batzorde Gorenak Mussolini kargutik kendu
zuen; 1945. urtean partisanoek Mussolini harrapatu eta hil zuten. Italiak
kolonia guztiak galdu zituen.

1946ko ekainaren 2an egin zen erreferendumean monarkia ezeztatu zen. 1948ko
urtarrilaren 1ean errepublika konstituzioa jarri zen indarrean Italian, eta
handik urtebetera NATO erakundean sartu zen. Hurrengo urteetan Kristau
Demokraziak bakarrik gobernatu zuen. 1950-60 urte bitartean ekonomiak mirarizko
hazkundea izan zuen, Europako aurreratuenetakoa izateraino. 1980. urtetik
aurrera gobernu aldaketa asko izan zen Italian. 1948ko konstituzioaren arabera
errepublikako presidentea da estatuburua, eta berak aukeratzen du gobernuburua
edo lehen ministroa. Presidentea zazpi urtez behin aukeratzen da.

1978. urtea arte presidente guztiak alderdi kristau demokratakoak izan ziren.
Urte hartan, Sandro Pertini sozialista izan zen garaile, baina 1985ean Alderdi
Kristau Demokratikoaren (PDC) kide bat aukeratu zuten ostera estatuburu,
Francesco Cossiga hain zuzen. Italiako sistema politikoa formetan baizik ez zen
izan sendoa. Ministro taldeak osatzeak luze jotzen zuen, baina gero berehala
desegiten ziren. Salbuespen bakarra Bettino Craxi izan zen; 1983ko apiriletik
1987ko martxora izan zen gobernuburu. Politikaren sendotasunik eza, zerga
defizit ikaragarriak eta mafiaren eta camorraren eragina zirela eta,
konstituzioa berritu beharra ere ikusi zen. 1991ko otsailean Alderdi Komunista
izenaz aldatu eta Ezkerreko Alderdi Demokratikoa (PDS) bihurtu zen. Abenduan,
baina, talde disidente batek alderdi komunista fundatu zuen ostera.

1991ko bukaeran areagotu egin ziren tirabirak PDCren barruan eta Cossigaren eta
PDSko buru Achille Occhettoren artean. 1992ko otsailean, presidenteak eta Lehen
Ministroak hauteskundeak deitu zituzten, Legebiltzarra desegin ondoren. 1992ko
apirileko hauteskundeetan ofizialismoak Legebiltzarreko gehiengo absolutua galdu
zuen lehengoz 1946az geroztik. Handik gutxira, Giulio Andreottik gobernuaren
dimisioa aurkeztu zuen, eta Cossigak ere bere dimisioa aurreratu zuen.
Maiatzaren bukaeran mafiak Giovanni Falcone epailea, «mafiaren etsai nagusia»,
hil izanak jendea presidente demokrata kristaua Oscar Luigi Scalfaro hautatzera
bultzatu zuen neurri handi batean. Falcone hil eta bi hilabetera, ordea, mafiak
haren ondorengoa hil zuen, Paolo Borsellino. 1992ko urrian 10 milioi langilek
greba egin zuen gobernuak ekonomia doitzeko hartutako neurrien kontra protesta
egiteko.

Italiako prokuradore nagusiak, Antonio di Pietrok, operazio ilegalen sistema
konplexu bat argitzeko «Esku garbiak» ikerketa bultzatu zuen, eta era guztietako
politikoak, enpresaburuak eta mafia nahasita zeudela aurkitu zuen: Bettino Craxi
eta Giulio Andreotti lehen ministro ohiak, besteak beste. 1980 eta 1992
bitartean ustelkeriak 20 mila milioi dolar inguru galarazi zizkion estatuari.
Gainera, funtzionario eta politikoei emandako ezkutuko sariak zirela-eta,
Italiako inbertsio publikoak Europako gainerako erkidegoetakoak baino %25
garestiago ziren. 1993ko apirilean Banketxe Zentraleko presidente ohia, Carlo
Azeglio Ciampi, izendatu zuten lehen ministro.

1994ko martxoko hauteskundeetako faborito nagusia PDS zen, sozialistei eta
demokristauei baino gutxiago eragin zielako ustelkeriak. Hala ere, hilabete
gutxitan, hedabideen magnateak, Silvio Berlusconik, Forza Italia alderdia sortu
zuen, eta Umberto Bossiren Iparraldeko Liga Federalistarekin eta Gianfranco
Finiren Aliantza Nazional neofaxistarekin batera gehiengoa atera zuen
Legebiltzarrean. Berlusconi izendatu zuten lehen ministro, eta Europarako
hauteskundeak ere bere alderdiak irabazi zituen. Hala ere, Iparraldeko Liga
gobernuaren oztopo bilakatu zen, Berlusconi eta Aliantza Nazionaleko faxistak
kritikatuz denbora guztian. Urrian gobernuak jubilazioaren eta pentsioen
erreforma proposatu zuen, baina sindikatuak horren aurka azaldu ziren, eta
manifestazio jendetsuen ondoren, Berlusconik bertan behera utzi zuen proiektua.
Abenduan Bossik uko egin zion gobernuari eta Berlusconik dimisioa aurkeztu zuen.
Scalfarok ez zuen ostera hauteskunderik deitu nahi izan, eta Berlusconiren
ekonomia ministro ohia -Lamberto Dini- izendatu zuen lehen ministro. Honek
teknokratez osaturiko gobernu apolitikoa eratu zuen. Ezkerraren laguntzaz,
Lamberto Dinik jubilazio eta pentsioen sistema berritzea eta defizit publikoa
gutxitzea lortu zuen. Aurretik beste ministro tekniko batzuek egin izan zuten
bezala, Ciampik, esate baterako, 1993 eta 1994 bitartean, Dinik itun bat egin
zuen PDSrekin ekonomia neurri zorrotzak ezarri ahal izateko.

1996ko apirilean Olibondoa koalizioak -Romano Prodi kristau demokrata ohiaren
gidaritzapean eta PDSren laguntzarekin- izan zen garaile Legebiltzarrerako
hauteskundeetan. Prodik, lehen ministro kargua hartuta, PDSko buruzagiekin eta
Ciampi eta Dini bera bezalako kontserbadore ezagunekin eratu zuen gobernua.
Komunista ohiak gobernuan egotea eta alderdi komunista berriak laguntza ematea
izan ziren aldi berri horren ezaugarri aipagarrienak. 1997ko urrian, baina,
gobernua kolokan jarri zuen 35 orduko lan astea onartu ezean Alderdi Komunistak
Prodiri laguntza ukatu ondoren sorturiko eztabaidak. Azkenean gobernuak 2001.
urtetik aurrera eta 15 langile baino gehiagoko enpresetan lan astea murriztea
onartu zuen. Azaroko udal hauteskundeetan ere Olibondoa koalizioa izan zen
garaile. 1998ko urrian berriro sortu ziren tirabirak gobernuaren eta Alderdi
Komunistaren artean, aurrekontuak zirela eta, eta oraingoan Prodik dimisoa eman
behar izan zuen. Berriro hauteskundeak deitzekotan eskuinak irabazteko arriskua
zegoela ikusirik, zentro-ezkerreko aliantzak PDSko buru Massimo D'Alema izendatu
zuen lehen ministro.

2006an, Romano Prodi hautatu zuten italiarrek lehendakari, ezkerreko eta
zentroko koalizio zabal baten buru. 2008an, berriz, Prodik dimisioa eman behar
izan zuen, eta handik gutxira egin ziren hauteskundeak Silvio Berlusconiren
koalizioak irabazi zituen berriz. Emigranteen aurkako oso lege gogorrak eman
zituen, ijitoen aurkakoak bereziki, eta polemika handia sortu du erabaki horrek.

Italiak errepublika egitura du. Azken konstituzioa 1948an onartu zen. Sistema
politikoa Europako gainerako demokrazien antzekoa da. Ahalmen legegilea
Parlamentuaren esku dago, eta bi ataletan banatzen da: Diputatu ganbera eta
Senatua. Lehendakaria zazpi urtez behin aukeratzen da, bozketen bidez.

Hogei eskualdetan banatzen da Italia (italieraz: regioni). Haietako bostek (*
markakoak) autonomia estatusa daukate. Hori dela eta, beren eskualdeko auzien
gaineko legeak egiteko eskubidea dute. Eskualde guztiak, Aostako Harana izan
ezik, probintzietan banatuta daude.

2015eko abenduan Italiak 60.665.551 biztanle zituen, hau da, 201,3 biztanle
kilometro koadroko. Herrialdea bi eskualdetan banatu ohi da: iparralde hiritarra
(iparraldeko mugaren eta Anconako portuaren artekoa) eta hegoalde nekazaria.
Iparraldean daude hiri nagusi eta jendetsuenak (biztanleria osoaren ia bi
herenak). Hegoaldean nekazaritza da bizibide nagusia, ekonomia askoz
atzeratuagoa dago iparraldean baino, eta askoz jende gutxiago bizi da. Bizi
itxaropena 82,2 urtekoa da; 79,6 urtekoa gizonezkoentzat eta 85 urtekoa
emakumezkoentzat (2016ko zenbatespena).

2016 hasieran 5.026.153 atzerritar bizi ziren Italian, biztanleria osoaren %8,3.
Kopuru horretan sarturik daude atzerritarren seme-alabak, bigarren belaunaldiko
etorkinak, baina ez italiar herritartasuna eskuratu dutenak (130.000 inguru
urtean). Datu ofizialek kanpoan uzten dituzte legez kanpoko etorkinak ere,
400.000 baino gehiago 2015an. Herritartasunari dagokionez, 2015ean errumaniarra
zen komunitaterik handiena (1.131.839 lagun, %10 ijitoak), albaniarra bigarrena
(490.483) eta marokoarra hirugarrena (449.058).

Herrialdeko hizkuntza ofiziala italiera da. Zenbait eskualdetan frantsesa (Aosta
Haranean) eta alemana (Trentino-Adige Garaian) koofizialak dira. Beste zenbait
hizkuntzak erregioko onarpena dute. Italian hizkuntza gutxitu hauek mintzatzen
dira:

2010eko datuen arabera, italiarren %83,3 kristauak dira, gehienak
katolikoak, %3,7 musulmanak eta %12,4 erlijiorik gabekoak.

Italiak ekonomia kapitalista mistoa dauka. Barne produktu gordina kontuan
harturik, Euroguneko hirugarrena eta munduko zortzigarrena da. G7, G8, Eurogune
eta ELGAko kidea da. Bigarren Mundu Gerra aurretik Italiako ekonomiaren oinarri
nagusia nekazaritza zen lurralde osoan, baina gaur egun industria sare zabala
eta askotarikoa du, iparraldean batez ere. 2015ean, industriak barne
produktuaren %23,7 sortu zuen; nekazaritzak %2,3; eta zerbitzuek %74.

Industria gehiena sektore pribatuaren esku dago, baina gobernuak kontrolatzen
ditu industria eta merkataritza enpresa handiak, petrolio industria adibidez.
Komunikazio eta garraiobide nagusiak ere estatuaren kontrolpean daude.
Hegoaldean ekonomia arazo nagusia da iparraldea baino askoz atzeratuago dagoela
industrializazio prozesuan. Gobernuaren ahaleginak ahalegin, prozesu horrek
arazoak izan ditu mafiaren jarduera dela-eta, enpresa asko beste nonbait
kokatzera behartu baititu. Industriarik ezak, gainera, hegoaldetar asko lan bila
iparraldera emigratzera behartu ditu.

Lurraldearen %60 inguru nekazaritzarako edo abereak bazkatzeko erabiltzen da.
Langileen %3,9 lehen sektorean aritzen da lanean (2015). Italiako klima, lur
mota eta garaiera desberdinek era askotako gaiak lantzeko aukera ematen dute,
baina batez ere mahatsa, olibak eta olioa ekoizten dira. Italia da munduko ardo,
oliba eta olio ekoizle handienetako bat.

Bigarren Mundu Gerraz geroztik Italiako industria azkar eta asko aurreratu zen.
2015ean langileen %28,3 aritzen zen industrian. Hauek dira industria jarduera
nagusiak: ehungintza, kimika industria, autoak, metalurgia, plastikoa, makina
astunak, tresna elektrikoak eta janari industria (pasta). Ontziolek, tabakoak,
kalamuak eta azukre erremolatxak ere garrantzi handia dute. Industriagune
nagusiak Genova, Milan, Erroma eta Turin dira.

Italiak gasa, ikatza eta petrolioa inportatzen du energia sortzeko. Energia
elektrikoaren %58,9 zentral termikoetan ekoizten du, petroliotik eratorritako
gaiak, gas naturala, harrikatza edo lignitoa errez. %11,5 zentral
hidroelektrikoetan lortzen du, eta %23,4 beste energia berriztagarrien bitartez
(2012).

Italiak artearen eta kulturaren alor guztiei (arkitekturatik hasi eta
zinemaraino) egin dien ekarpena askotarikoa da, aberatsa eta aspaldikoa. Italian
dago Mendebaldeko kulturaren oinarria, Erromak zabaldu baitzuen kultura horren
abiapuntu den Greziako zibilizazioa. Italiako artean aldi nagusi hauek bereizi
ohi dira: erromatarren antzinateko zibilizazioak greziarren eta etruskoen
lanetan oinarri hartuta ondu zuen estiloa, K.a. VIII mendetik K.o IV mendera,
erromanikoa, X. mendearen bukaeran hasi eta XIII. mendea bitartean (Pisako
katedrala, bataiategia eta dorrea), Errenazimentua, antzinateko Grezia eta
Erroma eredutzat hartuta Erdi Aroaren bukaeratik XVI. mendearen bukaeraraino
bitarteko higikundea (Leonardo da Vinci, Michelangelo, Dante, etab), eta
barrokoa, XVI. mendean Italian sortu eta XVIII. mendea arte garrantzi handia
izan zuena Europa osoan

XV. mendeko idazle nagusiek -Dante Alighieri, Francesco Petrarca eta Giovanni
Boccacciok- Toscanako dialektoa erabili zuten literaturan, eta hala, haien
eredua nagusitu zen eta Italiako hizkuntza landua bihurtu zen gero.
Errenazimentuko idazleen ondoren -Ludovico Ariosto eta Torquato Tasso
olerkariak, Nikolas Makiavelo eta Francesco Guicciardini saiogileak- literatura
produkzioa asko murriztu zen, baina idazle erromantikoei esker Italiako
hizkuntza berriz piztu zen eta batasuna eman zitzaion. Idazle erromantikoen
artean, aipatzekoak dira Vittorio Alfieri poeta tragikoa, Ugo Foscolo ideologia
iraultzailearen sortzailea, eta Alessandro Manzoni eleberrigilea; azken honen I
promessi sposi (Senar-emaztegaiak) XIX. mendeko eleberrigintzaren ardatz izan
zen. XX. mendearen hasieran Italian bertan sortu, hazi eta hedatu zen futurismo
deritzan arte higikundea: Filippo Tommaso Marinetti, futurismoaren sortzailea
berau, Giovanni Papini, etab. Bestalde, Luigi Pirandello eleberri eta
antzerkigilea ere aipatzekoa da, ordu arteko antzerkiari itxura berri bat eman
baitzion. Bigarren Mundu Gerraren ostean beste idazle belaunaldi bat sortu zen:
Cesare Pavese, Elio Vittorini, Vasco Pratolini eta Alberto Moravia. XX. mendeko
bigarren erdiko idazleen artean, berriz, aipatzekoak dira Carlo Cassola, Italo
Calvino, Giorgio Bassani, Eugene Montale, Leonardo Sciascia, Pier Paolo Pasolini
eta Umberto Eco.

Errenazimentuaz geroztik Italiako artea eredu izan zen Europako artista
guztientzat. Hala ere, XIX. mendean, Europako artea Frantzia aldera mugitu
zenean itzali egin zen Italiaren nagusitasuna. XX. mendearen hasieran, futurismo
higikundearen sorrerarekin batera, susperraldi bat izan zuen Italiako arteak.
Pintore talde batek, Giacomo Balla eta Umberto Boccioni tartean, berrikuntzak
ekarri zituzten Italiako pinturari, eta irudiak zatituz mugimendua eta
lastertasuna irudikatzen saiatu ziren. Surrealismoaren ahaide den pintura
metafisikoan, aldiz, Giorgio de Chirico eta Giorgio Morandi gailendu ziren.

Errenazimentu garaiko arkitektura nagusia eta barrokoaren garaikoa Italian sortu
zen. 1927. urtean higikunde arrazionalista bat sortu zen Italian, eta talde
horren jarraitzaileek (Pier Luigi Nervi) ingeniaritzako obra handiak eta ederrak
egin zituzten (ubideak, autopistak, urtegiak). XX. mendearen erdialdean Italiako
arkitektoen marrazkiak aitzindari ziren mundu osoan.

Italiak musikari egin dion ekarpena arte plastikoei egindakoari bezain
garrantzitsua da. Claudio Monteverdi eta Carlo Gesualdoren "madrigalak",
Giovanni Pierluigi da Palestrinaren eta Erromako eskolaren eliza musika, XVII.
mendean Florentzian sortu eta laster Veneziara, Napolira eta Erromara zabaldu
zen opera, eta musika sinfonikoa, concerti grossi-ak, sonatak eta abar guztiak
dira Italian sortuak. Italiari "musikaren aberria" deitura eman izana asko eta
asko musikagile itzal handikori zor zaio.

Italiak berebiziko garrantzia du zinemaren historian. Bigarren Mundu Gerra
ostean neoerrealismoa sortu zen Vittorio De Sica eta Roberto Rossellini
zuzendariekin, eta urte haietako filmetan munduak Italiaz izan duen ikuspegia
agertu zen. Italiarren asmamena, bizitza eta herri xehearen adierazpenak maisuki
islatu izan dira film horietan. Ondorengo urteetan errealismo hutsa edo
neurrigabeko fantasia lantzen duten filmak egin izan dira. Zinema zuzendarien
artean, aipatzekoak dira Luchino Visconti, Federico Fellini, Cesare Zavattini,
Pier Paolo Pasolini, Franco Zeffirelli, Michelangelo Antonioni eta Bernardo
Bertolucci, eta izen handiko zinema antzezleak dira, beste askoren artean,
Sophia Loren, Marcello Mastronianni, Vittorio Gassman eta Vittorio de Sica.

RAI (Radiotelevisione Italiana) irrati eta telebista kate publiko italiarra da.
Informazio orokorreko egunkarien artean "Corriere della Sera" (Milano), "La
Repubblica" (Roma) eta "La Stampa" (Torino) ditugu, beste batzuen artean.



https://eu.wikipedia.org/wiki/Bigarren_Mundu_Gerra

Bigarren Mundu Gerra 1939-1945 urteen artean mundu osoan hedatu zen gerra izan
zen. Gizateriaren historian hildako gehien eragin duen guda izan da, munduko
biztanleen % 2 hil baitzen (61 milioi inguru pertsona), horietako gehienak
zibilak. 1939ko irailaren 1ean hasi zen (nahiz eta Asian 1937tik Japonia eta
Txina gerran ari ziren), eta 1945eko irailaren 2an amaitu. Laburbilduz, bi
alderdi borrokatu ziren: Aliatuak batetik, Ardatza bestetik.

Bigarren Mundu Gerrak zibilen gainean jarri zuen sufrimenduen parte handiena:
judutar, homosexual, ijito, eslaviar eta ezinduen kontzentrazio esparrutan
biltzea Alemaniaren aldetik; japoniarren kontzentrazio esparrutan biltzea Estatu
Batuetan; Txinako biztanleriarengan eragindako sarraskiak Japoniar soldaduen
aldetik; gizakien gaineko esperimentazio zientifikoak mediku nazi eta
japoniarren aldetik; zibilen kontrako airetiko bonbardaketak, lehenengo Ardatzen
partetik Rotterdam eta Londresen, eta gero aliatuen partetik Tokion, Dresdenen
edota Hanburgon, besteak beste; eta lehenengo aldiz bonba atomikoa erabiltzea,
Estatu Batuek Hiroshima eta Nagasakiren kontra jaurtikia.

Eskuarki, Bigarren Mundu Gerrako azken kausatzat Alemaniak Polonia inbaditzea
eta Japoniak Ozeano Bareko hainbat puntuari (AEBei eta kolonia britainiar zein
herbeheretarrei) eraso egitea jotzen dira. Nolanahi ere, gerrara eraman zuen
bidea luzeagoa izan zen.

Lehen Mundu Gerraren ostean, Versaillesko Itunean, herrialde garaileek zigor
ekonomiko eta politiko larriak ezarri zituzten herrialde garaituen gainean.
Alemanian, jende askoren ustez bidegabekeriak eta umilgarriak izan ziren.
Weimarko Errepublikako agintariak zigor horiek arrazoizko egoerara eramaten
saiatu ziren arren, 1929ko krakak eragin zuen krisialdia zela medio, ahalegin
horiek guztiak alferrikakoak izan ziren.

Zilegitasun txikiko errepublika horretan, krisialdi ekonomikoan itota, jende
askok sistemaren kontrako alderdietara jo zuen. Arrakastatsuena Adolf Hitlerren
alderdi nazia (NSDAP) izan zen. Hitlerrek 1933ko urtarrilaren 30ean hartu zuen
boterea Alemanian. Mein Kampf (Nire borroka) liburuan adierazi zuen bezala, bere
helburua Versaillesko Ituna iraultzeaz gain, Alemaniarako etorkizun loriatsua
eta oparoa lortzea zen. Horretarako, Alemaniaren inguruko lurraldeak (Lebensraum
- Bizitzeko tokia) konkistatu eta alemaniar bihurtu nahi zituen.

Versaillesko Itunaren aurkako pausoak eman zituen ondorengo hiru urtetan: Sarre
berriro okupatu zuen (1935) eta Rhin ondokoa berriz militarizatu zuen (1936ko
martxoan).

Lurralde berriak bereganatzeari ekin zion orduan. Austria (Anschluss) 1938ko
martxoan batu zuen Alemaniarekin. Bigarrenik, Txekoslovakiako Sudeteetan bizi
ziren 3.000.000 alemaniarrei laguntza eskatu zien Alemaniarekin bat egiteko.
Gerraren beldurrez, Municheko Konferentzia 1938ko irailean) Erresuma Batuak eta
Frantziak Hitlerren nahien aurrean amore eman zuten, Alemaniak Europan
aldarrikapen gehiagorik egingo ez zuelakoan. Chamberlain Erresuma Batuko atzerri
aferetarako ministroak ituna "garaiko bakea" zela adierazi arren, 1938ko urrian
gainerako Txekoslovakiari eraso zion Hitlerrek.

Hitlerren hitza nolakoa zen ikusita, Frantziak eta Erresuma Batuak 1939an
Poloniari laguntza eskaini zioten Alemaniak eraso eginez gero. AEBek, halere, ez
zuten bat egin, politika isolazionista ohikoari eutsita. Sobietar Batasunak,
nazien jomugan egon arren, 1939ko abuztuaren 23an elkarri ez erasotzeko
hitzarmena sinatu zuen Alemaniarekin.

Poloniaren aurka, eta, behar izanez gero, Erresuma Batua eta Frantziaren kontra
ere egiteko prest, Hitlerrek 1939ko irailaren 1ean Poloniari eraso egin zion.
Ondorioz, Frantziak eta Erresuma Batuak ere gerra deklaratu zioten. Erresuma
Batuak Britainiar Inperio osoa zekarren berekin batera, baita Commonwealtheko
kide gehienak ere.

Versalleseko Hitzarmenean botere kolonial gisa harturik, Japoniako politiko eta
militar askok Asia konkistatzeko eta batzeko eskubidea aldarrikatu zuten. Hori
zela eta, Mantxuria 1931n eta Txina 1937an inbaditu zituen Japoniak.

Bigarren Txina-Japonia Gerra hori 1937ko uztailaren 7an hasi zen hain zuzen ere.
1931tik bere menpe zegoen Mantxuriatik eraso zuen Japoniak. Lehengo aurrerapenak
Shangai hirian moteldu ziren, nahiz eta abendurako japoniarren eskuetan erori.
Nanjing hiriburua ere hartuta, txinatar nazionalistek Chongqingera mugitu zuten
gobernua gerra bukatu arte. Nanking hirian egundoko sarraskia burutu zuten
japoniarrek, hilabetean 300.000 lagun garbitu baitzituzten.

Ameriketako Estatu Batuen eta Erresuma Batuen erreakzioa Txinari (Kuomintangi
hain zuzen ere) laguntza ekonomiko eta militarra igortzea izan zen. 1940tik
aurrera, Japoniaren aurkako enbargoa ere ezarri zuten abian.

Enbargoari aurre egiteko, Asia eta Ozeano Barean lurralde berriak inbaditu
zituen Japoniak, Frantziak, Herbehereak, Erresuma Batuak eta Sobietar Batasunak
Europako gerra beste kezkarik ez zutelakoan, eta AEBek, gerrarako prest egon
gabe, akordioa bilatuko zutelakoan. Japoniako agintariek adierazi zuten bere
asmoa Ekialdeko Asia Elkarren Kooperazio Gunea sortzea zela, Europako menpe
inperialistatik askea.

AEBak gerran sartzera eraman zituen kausa zuzena Pearl Harborren erasoa izan
zen, 1941eko abenduaren 7an. Lau egun geroago Alemaniak gerra deklaratu zien
AEBei. Sobietar Batasunaren aurka 1939ko udaberrian baino ez zuen Japoniak
jardun. Mongolian egin zuten topo. Japoniako hazkundea Ekialde Urrunean
mehatxutzat jo zen Moskun. Japoniako erasoa atzera eraman zuten sobietarrek,
Georgi Zhukov jeneralaren agindupean. Horren ostean, bakeak iraun zuen bi
estatuen artean. Historialari batzuen arabera, bi fronteko gerraren beldurrak
bultzatu zuen Sobietar Batasuna Alemaniarekin akordioa sinatzera.

Europan gerra 1939ko irailaren 1ean hasi zen, Alemaniak Poloniari eraso egitean.
Hitlerren asmoak Danzig hiri askea (non alemaniarrak eta poloniarrak bizi ziren)
menderatzea eta hiri hau Alemaniarekin lotzeko korridorea lortzea izan ziren.
Nazioarteko komunitatearen aurrean, mugan aldez aurretik prestatutako gatazka
erabili zuen. Irailaren 3an, Erresuma Batuak zein Frantziak gerra deklaratu
zioten Alemaniari. Erresuma Batuak itsas blokeoa ezarri arren, ez Londresek ez
Parisek ez zuten Alemania inbaditzeko gogo sendorik erakutsi. Frantzia, motel
mugituta, Sarren burutu zuen eraso txiki bat. Poloniari laguntzeko troparik ez
zuten igorri.

Bitartean, Polonian, armada alemaniarrak Blitzkrieg edo Tximista Gerra burutu
zuen. Estrategia militar horretan, hegazkineriak gogor bonbardatu ondoren,
lurreko armadak, batez ere gerra-gurdiek, ustekabean egiten du eraso.
Alemaniarrek hiri eta gune estrategikoak hartuta, armada poloniarrak, lurraldean
sakabanatuta eta elkarrekin bat egin gabe, pixkanaka pixkanaka amore eman zuen.
Varsovia irailaren 27an erori zen, eta azken tropa poloniarrak urriaren 6an
errenditu ziren.

Irailaren 17an, Alemaniarekin hitzartutako akordioari eutsita, Sobietar
Batasunak ekialdetik eraso zion Poloniari. Bigarren frontea irekian, Poloniako
defentsak amildu ziren. Hurrengo egunean Poloniako presidenteak eta aginteko
komandanteak herrialdea utzi zuten. Polonia, berriz, ez zen ofizialki errenditu.
Aldameneko herrialdeetan babestu ziren armadaren apurrak, eta Polonian barnan,
erresistentzia gogorra sortu zen.

Horren ostean, 1939-1940ko neguan Alemaniako armadak biltzen ziren bitartean,
Frantziak eta Erresuma Batuak ez zuten erasorik egin. Kazetari batzuek “Phoney
war”, “Sitzkrieg” edo Gerra Faltsua deitu zioten epe horri, hain eskasa zen
buruz buruko borroka.

Negu horretan, 1939ko azaroaren 30ean hain zuzen ere, Sobietar Batasunak
Finlandiari eraso zion. Sobietar Batasuneko armada Finlandiakoa halako lau zen
arren, Armada Gorria lotsagarri gelditu zen aurrera egiteko orduan. Finlandiako
defentsak herrialde osoko inbasioa saihestu zuen, nahiz eta, azkenean,
sobietarrek garaitu eta Finlandiak Leningrad inguruko eremu estrategikoak eman
behar izan. Nolanahi ere, Armada Gorriaren ahalmena zalantzan jarri zen Europako
kantzelaritza askotan, tartean Berlinen.

Sobietar Batasunak, Molotov-Ribbentrop itunaren azpian, 1940ko ekainean Estonia,
Letonia eta Lituania herrialdeak okupatu zituen, baita Errumaniako Besarabia eta
Ipar Bukovina eskualdeak ere.

1940ko apirilaren 9an hasi zen naziek burututako Danimarka eta Norvegiaren
kontrako erasoa. Alemaniarrek, alde batetik, Suediako burdin hornidurak ziurtatu
nahi zituen, Alemaniara Narvik portu norvegiarretik baitzekarten. Baina beste
alde batetik, horrela Norvegia ez aliatuen eskuetara eroriko, Alemaniako portuen
aurkako enbargoa indartzeko asmoa izanez gero. Danimarkaren balio estrategikoa
ez zen hain handia, baina herrialde horretako kaietatik aise iristen zen
Norvegiara.

Danimarka berehala errenditu zen, armada alemaniarrari aurre egitea alferrik
zelakoan, alferrikako odol-jarioa saihestu nahi baitzuen. Hori zela eta, nazien
okupazioa arina izan zen, beste herrialdeek nozitu zutenaren aldean bederen.
Danimarkako instituzioek, hein handi batean, autonomia gorde ahal izan zuten,
eta juduen deportazioa atzeratu zen. Nolanahi ere, esku zabaleko joera hau
1943an amaitu zen, Stalingrad eta El Alamein porroten ostean okupazioaren
kontrako protestak eta istiluak hedatu baitziren, eta, nazien ustez, Danimarkako
gobernuak ez zituen behar bezain gogor itzaltzen.

Norvegiako inbasioa korapilatsuagoa izan zen. Portuak hiru egunetan okupatu
arren, armada norvegiarra barnealde menditsuan babestu zen, naziei aurre egiteko
prest. Gainera, Erresuma Batuak zein Frantziak hainbat dibisio igorri zituzten
laguntza ematera. Hala ere, aliatuen egoerak okerrera egin zuen, eta apirilaren
28an, britainiarrek Norvegiaren hegoaldetik alde egiteko erabaki zuten.
Maiatzaren 28an aliatuek Narvik iparraldeko portua hartu bazuten ere, Frantziako
inbasioarekin batera, aliatuen lehentasunak irauli ziren. Ekainaren 8an, portuko
instalazioak suntsitu ondoren, Norvegiako iparraldetik atera ziren tropa
aliatuak. Azkenean, Norvegia, ekainaren 10ean, errenditu zen.

Poloniako inbasioa burututakoan, naziak Frantziaren kontrako borroka prestatzen
hasi ziren. Euren egitasmoa zen Belgika eta Luxenburgo artean dagoen Ardenak
izeneko lurralde oihantsuan armadaren multzo nagusia kokatzea, gerra gurdiek
zeharkatu ezin izango zutelakoan, zakar defenditu baitzuten aliatuek.
Horretarako, naziek Herbehereak, Belgika eta Luxenburgo herrialde neutralak
inbaditu behar izango zituzten.

Erasoa 1940ko maiatzaren 10ean hasi zen, alemaniarrek aurreikusi zuten bezala.
Ardenetan zeharkako ibilaldia sumatu gabe, 12an Mosa ibaian, Sedandik hurbil,
saiatu ziren frantziarrak alferrik inbaditzaileak geldiarazten. Frantziako
iparralde osan egin zuten aurrera, Mantxako kanalera iritsi arte (maiatzaren
20a). Honela, aliatuen armadaren zati handi bat Belgikan geratu zen inguratuta.
Gainera, atzera egitearen ondorioz, Dunkerque eskala masiboan hustu behar izan
zuten aliatuek: maiatzaren 26tik ekainaren 3 arte, 338.226 soldadu atera
zituzten Frantziako kostaldetik.

Ekainaren 5ean, Parisa jo zuten alemaniarrek geldiezin. Frantziaren porrota
saihestezina zela ikusita, Mussoliniren Italiak probestu zuen ekainaren 10ean
Frantziari gerra deklaratzeko. Ekainaren 14ean Parisen sartu ziren naziak.
Armistizioa ekainaren 22an sinatu zuten Frantziak eta Alemaniak. Alemaniaren
menpean Frantziako iparraldea eta mendebaldeko kostaldea geratu zen. Horren
hegoaldean, gobernu kolaboratzailea eratu zen, zeinek Vichy zuen hiriburua eta
Philippe Petain gobernuburua. Haien aurrean, Charles de Gaulle jenerala zegoen,
Erresuma Batuko herbestetik “Frantzia Askea”ren buruan, Vichyko gobernua onartu
gabe.

Frantzia garaituta eta Erresuma Batuko armadaren hornigai eta arma gehienak
Dunkerquen galduta, Hitlerrek uste zuen Erresuma Batua errenditzekoa zela.
Nolanahi ere, Winston Churchill buru zuen gobernu britainiarrak borrokatzen
jarraitzea erabaki zuen, bakarrik bazen ere. Beraz, alemaniarrak Itsas Lehoi
izenpean Bretainia Handiaren inbasioa prestatzen hasi ziren. Itsas armada
britainiar boteretsua menderatuko ez zutelakoan, airean nagusitasuna lortzea
ezinbestekotzat jo zen zen, eta, hortaz, hegazkineria hutsezko Ingalaterrako
bataila borrokatu zen.

1940ko udan burututa, Alemaniako hegazkineria (Luftwaffe) Britainia Handiko
aireportuak eta radar estazioak bonbardatzen hasi zen. Nolanahi ere,
hegazkineria britainiarra (RAF), pilotu gutxiago edukita ere, espero baino
kementsuago aritu zen. Emaitza argirik gabe eta Berlinen jasandako bonbardaketei
adinako erantzuna eman nahian, Hitlerrek Londresen bonbardaketa (Blitz) agindu
zuen. Hala ere, RAF nagusitu zen azkenean, Mantxako kanala kontrolpean edukita.
Irailaren 17an, Erresuma Batuko inbasioa atzeratu zuen Hitlerrek, eta hasiera
batean hurrengo urterako egitekoa bazen ere, azkenean ez zen berriro burutu.

Mussolini ere ez zen geldirik geratu. 1940ko irailaren 13an, Libiako kolonia
italianarretik Egipto (Erresuma Batuko kolonia) eraso zuten. Estrategikoki, oso
gune garrantzitsua zen, Suezko kanalari esker ekialdeko Commonwealtheko
herrialdeek (Indiak, Zeelanda Berriak edo Australiak besteak beste) hornigaiak
eta armak garraiatu ahal izaten zituzten Britainia Handira. Italiarrek
mendebaldeko eskualde txikia okupatu ahal izan zuten, Sidi Barrani hiri
egiptoarrean defentsak paratuta. Alabaina, abenduaren 9an, britainiarrek
kontraerasoa burutu zuten. Italiarrek El Agheila (Libia) hirira egin behar izan
zuten atzera.

Urriaren 28an, Greziaren kontra jardun zuen Italiak, Albaniako baseetatik eraso
eginda. Hala ere, armada greziarrak ofentsiba geldiarazteaz gain, kontraerasoa
ere burutu zuen, eta Albaniako hegoaldeko hainbat hiri hartu zituen. Neguarekin
batera, dena den, borroka gelditu zen.

Italiako armadaren porrota zela medio, Hitlerrek errefortzuak bidali behar izan
zituen ipar Afrikara. 1941eko otsailean, Afrika Korps izenpean lehenengo tropa
alemaniarrak iritsi ziren Libiara, Erwin Rommel jeneralaren agindupean. Hasiera
batean, arerioen erasoen aurrean egoera gordetzeko agindua baino ez zeukan
Rommelek. Baina erresistentzia ahula jaso zuela ikusita, erasoari ekin zion,
britainiarrak Egiptoko mugaraino eraman arte. Hainbat alferrikako kontraerasoren
ostean, abenduaren 18an, britainiarrek Gurutzatu Operazioa (Operation Crusader)
burutu zuten, non udaberrian galdutako lurralde osoa berreskuratu zuten.

Sobietar Batasunari eraso egin baino lehen, Hitlerrek uste zuen hegoaldea
menpean edukitzea ezinbestekoa zela. Hau da, Italia eta Greziaren arteko gatazka
bukatu behar zen. 1940-41eko neguan, Hungaria, Errumania, Bulgaria eta
Jugoslaviako gobernuekin negoziatu zuten alemaniarrek Ardatzarekin bat egiteko.
Alabaina, 1941eko martxoaren 27an, Jugoslavian Ardatzaren aurkako estatu-kolpe
bat burutu zen, eta, hortaz, Greziaz gain Jugoslavia ere jarri zuten jomugan.

1941eko apirilaren 6an tropa alemaniarrek, italiarrek eta hungariarrek batera
Jugoslavia eta Greziaren kontra egin zuten. Britainiarrek Greziari laguntza
luzatu arren, Ardatzeko aurrera egitea geldiezina zen. Jugoslavian, gainera,
erresistentzia ez zen oso gogorra izan. Belgrado, hiriburua, apirilaren 12an
hartu zuten, eta herrialdea apirilaren 17an errenditu zen.

Grezian ere Ardatzeko erasoa azkarra eta eraginkorra izan zen. Hilabetearen
bukaerako, nazien menpea zegoen jada. Maiatzaren 20an, alemaniarrak Kretaren
aurkako erasoari ekin zioten. Ekainaren 1erako guztiz okupatuta zegoen.
Luftwafferen nagusitasunaren aurrean, RAF britainiarrak hornigaiak eta pertsonak
Egiptora garraio zituen, hurrengo borroketarako gorde nahian.

Alemaniarren garaipena bizkorra eta zalantzarik gabekoa izan arren, Balkanetako
kanpainak bost aste atzeratu zuen Bizargorri Operazioa, Sobietar Batasunaren
inbasioa alegia.

1941eko ekainaren 22an, Napoleonek aukeratutako egun berean, hasi zen Bizargorri
Operazioa. Ustekabean harrapatu zuten Mosku, nahiz eta erasoa egunen batean
espero. Izan ere, Molotov-Ribbentrop itun sekretua zela eta (1939ko abuztuan
sinatua), SESB eta Alemania aliatuak ziren.

Erasoa hiru frontetan zegoen antolaturik: lehenengoa iparraldera begira,
Leningradera; bigarrena, Moskuko bidera; eta hirugarrena, Donetsk industria
eskualdera eta Kaukasoko petrolio zelaietara. Adolf Hitlerren asmoa Armada
Gorria Bielorrusia eta Ukrainako lautadetan ixtea eta azkar garaitzea zen. Gero,
Sobietar Batasunako alde europarra okupatu nahi zuen, Ozeano Artikotik Kaspiar
Itsasoa arte. Horretarako, 140 dibisio prestatu zituzten alemaniarrek, guztira
3.200.000 soldadu, 625.000 zaldi, 7.100 kainoi, 3.300 gerra-gurdi eta 2.770
hegazkin. Hainbat aliatuk, Italiak, Hungariak, Errumaniak edo Bulgariak
dibisioak ere erantsi zituzten. Armada Gorriak, beste aldetik, 134 dibisio
zituen: 2.500.000 soldadu, 24.000 gerra-gurdi eta 8.000 hegazkin. Zalantzarik
gabe historiak operazio militarrik handiena.

Estraineko asteetan alemaniarren aurrerapena bizkorra eta eraginkorra izan zen.
Iparraldean, Baltikoko estatuak okupatuta, Leningradeko setioa irailaren 8an
hasi zen (1944ko urtarrilera arte irautekoa zen). Erdialdean, Bielorrusia osoa
azpiratuta, Smolensk uztailaren 16an hartu zuten. Hegoaldean, berriz, Ukrainan
zeharkako martxa uste baino motelagoa izan zen. Hori zela eta, Hitlerrek
erdialdeko fronteko tropei gelditzeko agindu zien, hegoaldekoei lagun
ziezaieten. Jeneral alemaniar gehienak ez zatoz bat egitasmo horrekin, Mosku
jomuga nagusitzat hartzen baitzuten. Azkenean, behin Kiev hartuta, irailaren
19an, Moskuraino jarraitzeko agindua eman zen. Nolanahi ere, ekialdeko frontean
eguraldi txarra hasi zen, eta alemaniarren aurrerapena motelduta suertatu zen.
Gainera, hirira hurbildu ahala, sobietarren erresistentzia gero eta gogorrago
bilakatu zen. Naziak Kremlindik 30 kilometrora iritsi ziren, baina ez haratago.
Abenduaren 5ean, Hitlerrek geldialdi orokorra agindu zuen, hurrengo udaberrian
ekitzeko asmotan.

Japonia eta Txinaren arteko gerrak, 1940rako, ez zuen ez aurrera ez atzera
egiten. Irailaren 22an, Frantziako Indotxinaren iparraldeari eraso zion
Japoniak. Mendebaldeko botereekiko harremanak gaiztotu ziren azken urteotan,
AEBek, Erresuma Batuak eta Herbehereek petrolio eta beste hornigaien salmentetan
enbargoak ezarri baitzizkioten Japoniari.

Abenduaren 3an, Japoniako Egoitza Nagusiak baimendu zion Yasuji Okamura
jeneralari Ekialdeko Asian gerra orokorra hedatzeko. Horrela, Hong Kong,
Filipinak eta Britainia Handiko hainbat kolonia (Malaia, Borneo eta Burma)
konkistatu zituzten japoniarrek, petrolio zelaiak bereganatu nahian.
Commonwealtheko herrialdeen erresistentzia gorabehera, leku horiek guztiak
japoniarren eskuetara erori ziren hilabete gutxiren buruan. Erresuma Batuko
80.000 kide inguru atxilotuta, kontzentrazio-zelaietara bidali zituzten.
Churchillen ustetan, Singapurreko porrota historia britainiarraren
umiligarrienetakoa izan zen.

Abenduaren 7an, Thailandia, Malasia eta Hong Kongekin batera, Japoniak Hawaii
irletan kokatutako AEBetako Pearl Harbor itsas baseari ere eraso egin zion.
Amerikarren galerak gogorrak izan ziren: hildakoen kopurua 2.400ra hurbiltzen
da, gerraontzi asko kaltetuta suertau ziren eta baseko hegazkineria gehiena
suntsituta. Nolanahi ere, erasoaren jomuga nagusia izan ziren lau
hegazkin-eramaileak salbatu ziren, basean ez zeudelako. Gainera, Pearl Harborko
portuko kalteak aise konpondu ziren, eta erregai biltegiak, ezinbestekoak itsas
armada hankamotz ez ibiltzeko, ukitu gabe utzi zuten. Hurrengo egunean,
abenduaren 8an, AEBek eta Erresuma Batuak gerra deklaratu zioten Japoniari.
Abenduaren 11n, Alemaniak AEBei deklaratu zien gerra, nahiz eta Japoniarekin
hitzartutako akordioaren arabera beharrezkoa ez izan. Honela, mundu gerra
bihurtu zen.

Gurutzatu Operazioa zela eta, Afrika Korpsek atzera egin behar izan ostean,
bazirudien alemaniarren porrota erabatekoa zela. Nolanahi ere, Ekialde Hurbileko
hainbat gatazkak Ipar Afrikatik tropa batzuk eramatera behartu zituzten
britainiarrak. Bitartean, Ardatzak hornigai bidaltzeari ekin zion berriro
Tripolitik.

Rommelek, orduan, 1942ko urtarrilaren 21ean bigarren erasoa jarri zuen martxan.
Gazalaraino eraman zituzten aliatuak, eta horren ostean, Egiptoraino, non Alam
Halfa bataila burutu zen (uztailaren 1tik 27 arte). Alemaniarren aurreratzea
geldiaraztea lortu arren, tropa eta mota guztietako hornigaiak igorri zituzten
aliatuek, porrotak ekar litzakeen ondorioen beldurrez.

Gainera Bernard Montgomery 8. armada britainiarraren buru izendatu zuten. Urrian
iritsita, soldaduen kopuruaren aldetik aliatuen nagusitasuna jadanik agerikoa
zen. Urriaren 23tik azaroaren 4 arte El Alamein bataila burutu zen, non aliatuek
garaipen osoa eta erabakigarria eskuratu zuten. Afrika Korpsetik geratzen zen
apurra Libia eta Tunisia aldera abiatu zen ihesean.

Azaroaren 8an Suziri Operazioa (Operation Torch) burutu zuten aliatuek (AEBek
eta Erresuma Batuak batik bat) Aljeria eta Maroko gaineko kontrola beregatu
nahian, Casablancan, Oranen eta Aljerian batera lehorreratuta. Gainera,
alemaniarrei erretaguardiatik eraso egitea espero zuten, Ipar Afrikako kanpainia
azkar amaitzeko. Aljeria eta Moroko Vichyko Gobernuaren mendean egon arren, oso
erresistentzia urria erakutsi zuten, eta berehala Henri Giraud jeneral
frantsesaren aginpean geratu ziren. Ondorioz, Hitlerrek Vichy Gobernuko Frantzia
okupatu zuen.

Tunisiako tropa alemaniarrak zein italiarrak inguratuta geratu ziren aliatuek
mendebaldetik eta ekialdetik aurrera egiten baitzuten. Abendurako Ardatzako
egoera larria zen oso, baina eskarmentu txikiko tropa estatubatuarrak garaituta
(Kasserineko igarobideko bataila, 1943ko otsailaren 19tik 25 arte), uste baino
luzeago iraun zuen alemaniarren erresistentziak. Azkenean, aliatuen
nagusitasunak, bai hornigaien aldetik bai soldaduen aldetik, Ardatzaren porrota
ekarri zuen, eta 1943ko maiatzaren 13an, 250.000 soldadu alemaniarrak eta
italiarrak errenditu ziren.

1941-42ko neguan, Sobietar Batasunak Mosku inguruko lurralde pixka bat
berreskuratu ahal izan zuen, baina ezin izan zuten gehiagorik alemaiarrak atzera
eragin, Stalinek nahi zuen bezala. Eguberrian, frontea egonkortu zen, bi
aurkariek udako erasoa prestatzen zuten bitartean.

Hitlerrek aurreko urteko helburua aldatu zuen, eta Kaukaso aldeko petrolio
zelaiak hartzen ahalegindu zen. Honela, sobietarrak erregai horniketarik gabe
utzi nahi zituen, eta bide batez, petrolioa lortzeko alemaniarrek zeuzkaten
arazoak konpondu. Bere egitasmoa Itsaso Beltza eta Kaspio eta Kaukaso
Mendilerroaren artean dagoen eskualdea hartzea zen. Bitartean, armadako beste
zati bat Volgan gora joatekoa zen, Stalingraderaino, alemaniarren aurreratzea
babestu ahal izateko.

Erasoa 1942ko ekainean hasi zen, eta abenduan amaitu zen Groznin,
petrolio-zelaietatik hurbil, zeren, ironikoki, Alemaniako gerra-gurdiak
erregairik gabe geratu baitziren. Gainera, alemaniarrek sortu zuten frontea
luzeegia zen, sobietarren kontraerasoetatik babesik gabe. Honela, atzera
egiteari ekin zioten, hasieran motel, baina bueltarik gabe.

Volgara abuztuaren 20an iritsi ziren alemaniarrak. Stalingraden aurkako erasoa
segituan hasi zen. Stalinek hiria kosta ahala kosta defendatu behar zela agindu
zuen. Horrela, hiru hilabetez, kalez kale borrokatu zen, sobietarren defentsek
atzera egiten zuten bitartean. Hala ere, azaroaren 19an kontraerasoa jarri zuen
Armada Gorriak, zeinek Alemaniako 6. Armada hirian inguratuta utzi zuen.
Hitlerrek ez zuen ihes egitea baimendu, okupatutako lurraldea uzteak tropen
nahigabea eragiten zuelakoan. Setioa apurtzeko kanpotik egin ziren ahaleginei
eutsi zieten sobietarrek. Hilabete horietan, setiatutak airez hornitu zituzten,
baina behar baino arma eta janari gutxiagoa jasotzen zuten, eta, urtearen
bukaerako, kinka benetan larria zen Stalingradeko alemaniarrena.

Japoniako Inperioa Asiako Hego-Ekialdean eta Ozeano Barean hedatu zen 1942ko
erdialdera arte. Pearl Harboren erasoaren hurrengo sei hilabeteetan ia-ia
helburu guztiak lortuta zituzten. Bere itsas armadak aski ongi zirauen eta
AEBetako gerraontzi gehienak kaltetuta edo ondoratuta zeuden. Erresuma Batuko
zein Herbeheretako itsas armadak ere suntsituta zeuden, eta Australiakoa
kaietara itzuliarazia zen. Hala ere, aliatuen armadek hiru eremutan (Midway,
Ginea Berria eta Guadalcanal) geldiarazi zuten.

Bere nagusitasunean konfidaturik, japoniarrek Midway uhartera bidali zuen
itsasarmadaren zati bat, AEBei geratzen zitzaizkien gerraontziak borrokara
erakartu nahian. Ekainaren 5ean, Japoniako hegazkin-eramile hoberentako lau
hondoratu zituzten estatubatuarrek, haietako baten ordainetan. Arrakasta itzel
honek Ozeano Bareko fronteari buelta eman zion. AEBetako arma eta gerraontzi
ekoizpena Japoniakoa baino askoz boteretsuagoa zen, eta Japoniarrek ez zuten
berriro horren alde handia izan.

Ginea Berrian, Japoniako helburua Port Moresby hartzea zen, Australiari eraso
egin ahal izateko. Nolanahi ere, euren egitasmoak bitan zapuztu zituzten
aliatuek. Lehenengoan, Koral Itsasoko guduan (maiatzaren 4-8) estatubatuar
tropek japoniarren lehorreratzea galarazi zuten. Bigarrenean, Kokoda batailan
(abuztu eta irailean) oihanean elkarren kontra borrokatu ziren. Port Moresbytik
50 kilometrora iritsi ondoren, hornigai eta errefortzuen faltak atzera eragin
zituen japoniarrak.

Guadalcanal uhartea 1942ko uztailean hartu zuten japoniarrek. Amerikarrak
abuztuaren 7an iritsi ziren, eta, hortik aurrera, lur, ur eta aire borroka
gogorrak suertatu ziren. Bajen erritmoari eutsi ezinean, 1943ko urtarrilean irla
husteko agindu zen. Porrot hauen ostean, japoniarrek eraso egiteko gaitasuna
galdu zuten, okupatutako lurraldeak defenditzera mugatuta.

Ipar Afrikako kanpainia bukatutzat jota, aliatuek Italia inbaditzeko deliberoa
hartu zuten. Siziliatik hasita, 1943ko uztailaren 10ean lehenengo tropa
britaniarrak eta estatubatuarrak lehorreratu ziren. Hilabete baten buruan irla
bere menpe zegoen. Horren aurrean, Vittorio Emanuele III.ak, Italiako erregeak,
Mussoliniren atxiloketa agindu zuen, Pietro Badoglio mariskala bere karguan
ordezkatzeko. Italiako gobernu berria berehala bake-elkarrizketetan hasi zen
aliatuekin, nahiz eta sekretupean gorde ziren Hitlerren beldurrez. Irailaren
3an, Italia ofizialki errenditu zen.

Egun berean, aliatuek Messinako itsasartea zeharkatu zuten, Calabriako
penintsulan gora. Dena den, aliatuen indar nagusia irailaren 9an lehorreratu
zen, Salernotik hurbil. Ordurako, italiarren traizioaz ohartuta, armada
alemaniarrak Italia okupa zezan eta armada italiarra desarma zezan agindu zuen
Hitlerrek. Bitartean, paraxutista alemaniarrek Mussolini askatu zuten, Milan
hiruburua zuen Ipar Italiako Estatu Faxista eratu ahal izateko. Italiako
hegoaldetik atzera egitean, defentsa fronte bat (Gustav Marra) osatu zuten
Cassino hiriaren inguruan, Erromatik 100 kmra hego-ekialdean. Aliatuak marra
horretan 1944ko maiatza arte egon ziren geldituta.

Stalingradeko azken tropa alemaniarrak 1943ko otsailaren 2an errenditu ziren.
Alemaniak 6. armada osatzen zuten 300.000 soldatutik 96.000 besterik ez ziren
Stalingradetik bizirik atera. Hauxe izan zen Bigarren Mundu Gerrako norabidea
aldatu zuen une garrantzitsuenetako bat.

Sobietar Batasunak 1943ko hasieran erasoari ekin zion berriz, Don ibaitik
hurbil. Hasieran aurrera egitea lortu zuen Armada Gorriak, harik eta
alemaniarrak sobietarren armada hedatuegiaz eta egoera ahulaz baliatu ziren
arte. Kontraerasoan, alemaniarrek Kharkov hiria eta aldameneko eremua
berreskuratu zituzten. Nazien azken garaipen inportantea izan zen.

Udaberrian euriteek borroketan hastea galarazi zuten, baina bi aldeak denboraz
probestu ziren udan etortzekoa zen bataila prestatzeko. Erasoaren data behin eta
berriro atzeratu ostean eta gerra osoko indar handiena bildu ondoren, uztailaren
4an ekin zioten alemaniarrek erasoari Kursken. Asmo horiek ezagutua, sobietarrek
lubaki-sare erraldoia industu zuten defentsarako. Kurskeko bataila gerrako
tanke-borroka handiena bilakatu zen. Errefortzurik gabe, alemaniarrek
sobietarren kontraerasoari ezin izan zioten eutsi.

Porrot honen ostean, Ekialdeko Frontean eta gerra bukatu arte alemaniarrek
atzera egiten zuten sobietarrek aurrera egin ahala. Abuzturako Hitlerrek
Dnieperrera itzultzeko agindu zuen. Baina urrian Dniper ere ezin izan zuten
defendatu. Azaroran Kiev berreskuratu zuten sobietarrek.

Guadalcanal uhartea hartu ostean, AEBek, Zeelanda Berriak eta Australiak Solomon
Uharteak, Ginea Berria eta Herbeheretako Ekialdeko Indiak berreskuratzeari ekin
zioten.

Ekainaren 30ean, Cartwheel Operazioa martxan jarri zuten aliatuek, Ozeano Bareko
hegoaldea eta hegomendebaldea menderatzean Japoniako Rabaul basea isolatu
nahian. Ondoren, uhartez uharte Japonia arte joan nahi zuten. Horretarako,
Tulagi eta Santa Cruz irlak, Ginea Berriko iparraldeko kosta eta aipatutako
Rabaul basea helburu nagusiak izan ziren.

Azaroan, ABEk Tarawako bataila, Ozeano Barean lehen anfibio-eraso ezagutu zuen
borroka, irabazi zuten. Bajen kopuru handiak protestak eragin zituen AEBen
barnan, lehen bistadizoan garrantzi txikiko irla ñimiño batengatik horrenbeste
hildako izatea ez ulertuta. Orduan, aliatuek japoniarren hainbat gotorleku
inguratu zituzten hornigaien eta tropa berrien faltak Japoniari amore emanarazi
ziolakoan.

Ekialdeko Frontean Alemaniako presioa arintzeko eta gerraren bukaera lehenago
iristeko, 1944ko ekainaren 6an aliatuek Mendebaldeko Europan beste fronte bat
zabaldu zuten Normandiako kostaldean lehorreratze masiboren bidez. Hiru milioi
soldaduk parte hartuta, historiako tropa lehorreratze handiena izaten jarraitzen
du Overlord Operazioa ezkutuko izena zuen lehorreratze hark.

Tropa alemaniarren %85-90 Ekialdeko Frontean zegoen, eta VII. Armada eta Panzer
V. Armada besterik ezin zuen ekialdetik mugitu aliatuen lehorreratzeari aurre
egiteko. Gainera, kostaldean gotorleku andana eraikita zituzten naziek, baina
zenbait tokitan amaitu gabe zeuden. Dwight D. Eisenhower buru zuten aliatuek
lehorreratzea Calais aldean gertatzekoa zen plana zabaldu zuten. Horrela, 50.000
soldadu alemaniar baino ez zeuden Normandia aldean lehorreratzearen egunean.

Nolanahi ere, alemaniarren erresistentzia gogorra zen oso, hainbat hondartzatan
aliatuek egundoko bajen kopuruak izan baitzituzten. Uztailaren bukaerako frontea
ongi garatuta zegoen. Normandia menderatuta, Frantzia hartzea erraza izan zen.
Abuztuaren 25ean Parisa sartu ziren aliatuak. Irailerako Belgika eta Frantziako
zati nagusiak aliatuen menpe zeuden berriro.

Irailean bertan, aliatuek, izugarrizko azpiegituraz baliturik, ofentsiba zabal
bat abiatu zuten Herbeheretan. Ofentsiba honi, Market Garden Operazioa deitu
zioten, eta helburu gisa herrialdea zeharkatzea zuen, Rhin ibaira heldu eta
Alemaniako lurretan sartzeko. Aitzitik, operazio honek izaniko aurrikuspen eta
antolakuntza eskasa zela medio, aliatuek sekulako porrota jasan zuten Holandan,
eta gerraren amaiera ia urte betez luzatu zitzaien.

Abenduan alemaniarrek kontraerasoa burutu zuten, Bulgeko bataila izenekoa,
Antwerp hiria berreskuratzeko asmotan, zeren, hala gertatuz gero, aliatuen
hornigai-bidaltzea etenda gertatuko litzatekeen eta aliatuen frontea erdibituko
litzatekeen. Hasierako garaipenak gorabehera, nazien hegazkineria oso kaltetuta
atera zen, eta, urtarrilerako, galdutako lurraldea berreskuratu zuten aliatuek.

Bitartean, Italian, Anzion lehorreratu ziren aliatuak. Gustav Marrak pairatu
zituen erasoak zirela eta, alemaniarrek atzera egin behar izan zuten, eta Erroma
1944ko ekainaren 4an hartu zuten aliatuek. Nolanahi ere, alemaniarrek beste
defentsa-fronte bat osatu zuten, Marra Gotikoa izenekoa, Apeninoetan,
Florentziatik ipar eta ekialdean. Gogor ahaleginduta, aliatuak mendateak
bereganatzen hasi ziren, Po ibaira jaisteko prest. Alabaina, Frantziaren
inbasioak hainbeste tropa eskatzen zuenez, moteldu zen Italiako kanpainia.
Negurako, Boloniako hegoaldean zeuden aliatuak.

Sobietarrek fronteko hegoaldean oso azkar egin zuten aurrera 1943ko irailetik
1944ko maiatza arte, Ukraina osoa berreskuratu baitzuten, Errumania eta
Poloniako mugetaraino. Fronteko iparraldean, Leningradeko setioa hautsita,
Estonia eta Letonia aldera abiatu ziren. 1941ean Finlandiak hartutako lurraldea
ere berreskuratu zuen SESBk. Ondorioz, Finlandia irailaren 4an errenditu zen.
Fronteko erdialdean, Bagration Operazioan Alemaniako armada suntsiturik suertatu
zen. Sobietar Batasunak 600 km egin zuen aurrera, Bielorrusia zeharkatuta,
Lituania, Polonia eta Hungariaraino.

Fronteko hegoaldean, Errumaniako armada garaituta, Karlos II. erregeak bakea
eskatu zien sobietarrei. Horrean aurrean, naziak erregea hiltzen saiatu ziren.
Ekintza horrek Errumania aliatuen aldera eraman zuen, Alemaniari gerra
deklaratuta. Aste baten buruan, Bulgaria ere aliatuen aldera igaro zen.
Sobietarrek Jugoslaviarantz jo zuten, Belgradera urriaren 15ean iritsirik.
Greziak alemaniarren menpe jarraitzen zuen arren, isolaturik ez geratzeko,
naziek utzi behar izan zuten.

Polonian, alemaniarren agintearen kontrako matxinada sortu zen abuztuaren 1ean,
Varsovian hain zuzen ere. Poloniarrek matxinadak egun batzuk irautea espero
zuten, Armada Gorria hirira iritsi arte. Baina Stalinen asmoa bestelakoa zen,
zeren, naziak kanporatuta, Poloniak gobernu komunista izan zezan nahi zuen, eta
matxinatuak Poloniako herbesteko gobernuaren aginduetara jarri ziren. Bitartean,
alemaniarrek tropa berriak igorri zituzten hiriaren gaineko kontrola
berreskuratzeko. Honela, urriaren 2an, azken matxinoak errenditu ziren.

Japonia 1944ko martxoaren 8an India, oraindik ere Erresuma Batuko kolonia,
hartzen saiatu zen Birmaniatik eraso eginda. Imphal setiatzea eta Kohimarekiko
komunikazioa etetea lortu arren, hilabete batzuen ostean aurrerapenik gabe,
japoniarrek atzera egin zuten hornigaien faltan. Guztira 55.000 hildako izan
zituzten japoniarrek, historiako kopuru okerrena.

Ozeano Barean bertan, Ameriketako Estatu Batuek aurrera jarraitzen zuten.
Marshall uharteak 1944ko otsailean bereganatuta, ekain eta abuztuaren bitartean
Mariana uharteak eta Saipan konkistatu zituzten. Saipan uhartea edukitzeak
Japonia bera bonbardatzea ahalbidetu zien AEBei. Japoniako erantzuna
Filipinetako Itsasoko bataila izan zen, non geratzen zitzaien gerraontzi
gehienak erabili zituzten japoniarrek, AEBetako armada Mariana uhartetatik
egotzi nahian. Garaituta atera ondoren, Japoniako hegazkin-eramaileak
suntsiturik edo larriki kalteturik suertatu ziren. Ondorioz, urriaren 20an
Filipinetako konkista hasi zen AEBen partez. Borroka horietan, japoniarrek
kamikazeak lehen aldiz erabili zituzten.

Italian aliatuen azken erasoa 1945eko apirilaren 9an hasi zen. Po ibaiko lautada
osoa okupatuta, naziek Alpeetara jo zuten. Mussolini, Clara Petacci
amorantearekin, Milandik Suitzara ihesean joan zen, baina bidean partisano
italiarrek atzeman zituzten. Fusilatuta, euren gorpuak Milan erakutsi zituzten.
Italiako armada alemaniarra 1945eko maiatzaren 2an errenditu zen.

Frantzian, 1945eko otsailean eta martxoan, aliatuek Rhin aldera egin zuten
aurrera, Herbeheretatik Suitzara zihoan frontean. Rhin zeharkatuta, apirilean
Alemaniako defentsa amildu zen, eta Rhin eta Elba ibaien arteko eremua,
Iparraldeko Itsasotik Alpeetara, aliatuen mendean geratu zen. Dwight D.
Eisenhower aliatuen buruak Berlinen konkista Armada Gorriaren esku uztea erabaki
zuen. Apirilaren 25ean aliatuen bi armadak elkartu ziren lehen aldiz.

Vistula ibaian trabaturik geratu ondoren, 1945eko urtarrilaren 12an Poloniaren
kanpainari ekin zion berriro SESBk. Ordu gutxiren buruan, Alemaniako defentsa
amildu zen, eta harrigarri asko egin zuten aurrera sobietarrek. Ekialdeko Prusia
okupatuta, milioika alemaniar jatorrizko biztanleek ihes egin zuten, errusiarren
errepresioaren beldurrez. Urtarrilaren 19an gerraren aurretiko Alemaniako muga
zeharkatu zuten. Oder ibaian, Berlindik 70 kilometrora gelditu ziren indarrak
biltzearren. Fronteko gainerako zonaldeetan ere ziztu bizian egiten zuten
aurrera sobietarrek. Budapest otsailaren 13an hartu zen, setio luze baten
ostean. Austrian martxoaren 30ean sartu ziren, eta Viena apirilaren 13an
bereganatu.

Apirilaren 16an Berlinen kontrako azken erasoa hasi zen iparraldetik, ekialdetik
eta hegoaldetik, hiria inguratzeko asmotan (ikusi, Berlineko bataila). Defentsa
alemaniarra zibilek, horietako asko nerabeek, osatua zen. Auzoz auzo eta kalez
kale, pixkanaka pixkanaka hiriburua menderatuz joan ziren. Hitlerrek ihes
egiteari uko egin zion, eta, apirilaren 30ean, sobietarrak kale batzuk haratago
zeudela, bere buruaz beste egin zuen. Berlin maiatzaren 2an erori zen.

Karl Dönitz almiranteak, Hitlerren ondorengoak, maiatzaren 7an baimendu zuen
Jodl jenerala Alemaniaren baldintzarik gabeko errendizioa onar zezan. Honela,
Europako frontean amaitu zen gerra.

Txinako armada lagun, 1944ko bukaeratik Erresuma Batuak Birmaniaren
birkonkistatzeari ekin zion Indiatik eta herrialdeko hartu gabe zirauten
lurraldeetatik eraso eginda. Mandalay 1945eko martxoaren 20an hartu zuten, eta
Rangun, hiriburua, maiatzaren 2an, japoniarrak Birmaniatik ateraraziz.

Filipinetan, Luzonera, irla handienera, lehorreratuta, Manila martxoaren 3an
bereganatu zuten aliatuek. Irletako konkista osoa uztailean bukatu zen. Hori
burutu baino lehen, halere, beste aurrerapauso batuk eman zituzten
estatubatuarrek. Iwo Jima irla estrategikoki oso garrantzitsua zen, hortik B-29
bonbardatzaileei laguntza eman ahal baitzitzaien. Hor, japoniarren defentsa
bereziki gogorra izan zen, eta aliatuen hildakoen kopurua oso altua izan zen
(ikusi, Iwo Jimako bataila). Okinawan, hurrengo helburuan ere, bajen kopurua oso
handia izan zen.

Ozeano Barean zehar erresistentzia gune andana geratu arren, AEBetako
komandantziak Japoniako inbasioa azarorako zeukan aurreikusita. Nolanahi ere,
Iwo Jiman eta Okinawan aurkitutako aurkaritzak beste plan bat pentsatzera eraman
zituen.

Uztailean, Manhattan Proiektuari esker, munduko lehen bonba atomikoa sortu zen.
Harry S. Truman AEBetako presidente berriak arma berri hori erabiltzeko
deliberoa hartu zuen, Japoniak lehenbailehen amore ematera behartzeko.
Abuztuaren 6an Hiroshima hirian lehertu zuen asmo belikoak zituen lehen bonba
atomikoak. Hiria erabat txikituta eta 75.000 hildako zituen ondorio. Abuztuaren
9an Nagasakin, paretsuko hondamendia eraginda, bigarrenak lehertu zuen.

Abuztuaren 8an, Jaltako Batzarrean hitzartutakoari eutsita, Sobietar Batasunak
gerra deklaratu zion Japoniari eta Mantxuria inbaditu zuten.

Abuztuaren 15ean, Hirohito Japoniako enperadoreak irratian herrialdeari
errendizioa jakinarazi zion, nahiz eta gobernuko zati bat borrokan jarraitzearen
alde egon. Irailaren 2an errendizio ofiziala sinatuta amaitu zen Bigarren Mundu
Gerra.

Hildakoen kopuruen gaineko estimazio guztiak ez datoz bat, heriotzen gehiengoa
dokumentatu ez zelako, baina esan daiteke 60 milioi lagun inguru hil zirela
gerra honetan; horietakoak 20 milioi soldaduak eta 40 milioi zibilak ziren.
Zibil guztiak armen ondorioz ez ziren hil, izurriteaz, goseteaz edo genozidioaz
baizik. Holokaustoko biktimak 12 milioi izatera irits daitezke.

Bigarren Mundu Gerrak zibilen gainean jarri zuen sufrimenduen parte handiena:
judutar, homosexual, ijito, eslabo eta ezinduen kontzentrazio-esparruetan
biltzea Alemaniaren aldetik; japoniarren konzentrazio-esparrutan biltzea Estatu
Batuetan; Txinako biztanleriarengan eragindako sarraskiak Japoniar soldeduen
aldetik; gizakien gaineko esperimentazio zientifikoak mediku nazi eta
japoniarren aldetik; zibilen kontrako airetiko bonbardeaketak, lehenengo
Ardatzen partetik Rotterdam eta Londresen, eta gero Aliatuen partetik Tokion,
Dresdenen edota Hanburgon, besteak beste; eta lehenengo aldiz bonba atomikoaren
erabilpena, Estatu Batuen aldetik, Hiroshima eta Nagasakiren kontra.

Galtzaileen krimenak zigortzeko, 1945tik 1951 arte, Alemaniako eta Japoniako
zenbait ofizial eta funtzionario epaitu zituzten gerra krimenak leporatuta.
Alemaniakoak Nurembergen eta Japoniakoak Tokion epaitu ziren. Garaileen
sarraskiak, hala nola Dresdenen bonbardaketa edo bonba atomikoaren jaurtiketak,
nazien adinekoak ez izan arren, ez ziren inon epaitu.

Gatazkan parte hartu zuten herrialde gehienek oso krisialdi ekonomiko larria
pairatu behar izan zuten, hain ziren handiak gerra ahaleginak. Batzuk, Alemania
esaterako, erabat suntsiturik zegoen.

Europako herrialde horien ekonomia berpizteko (eta, bide batez, matxinada
komunistak suertatzeko arriskua uxatzeko), 1947an Marshall Plana (izena George
Marshall AEBetako Estatu Idazkaritik datorkio) abian jarri zuten AEBek. Sobietar
Batasunari eta haren aliatuei ere eskaini zitzaien laguntza, baldin eta
erreforma ekonomiko eta politikoak burutzen baziren. Alabaina, dolarren
inperialismoaren beldurrez errefuxatu zuten. 1948tik 1952 arte indarrean,
garaiko 13 mila milioi dolar banatu ziren Mendebaldeko Europako herrialde horien
artean. Alemaniak izan ezik, gainerakoek gerra aurreko maila ekonomikoa
berreskuratu zuten 1952rako.

Gerraren bukaeran inperio kolonialetako lurralde frankok, India Erresuma Batutik
edo Indonesia Herbeheretatik esaterako, independentzia aldarrikatu zuten Asia
eta Afrikan zehar batez ere. Horren aurrean, herrialde inperialisten politikak
desberdinak izan ziren. Frantziak, adi bidez, huts egin zuen Indotxinako
kolonien gaineko kontrola berreskuratu nahi izan zuenean.

Baina Europan bertan sortu ziren muga berriak. Alsazia eta Lorena Frantziakoak
izatera itzuli ziren. Sarre ere hartu zuen Frantziak potektoratu gisa, harik eta
1957an Mendebaldeko Alemaniari itzuli zion arte. Poloniako mugak berriz marraztu
ziren, gerra aurreko Alemaniako zati batzuk (tartean Ekialdeko Prusia eta Goiko
Silesia) hartuta eta ekialdean batzuk galduta, Molotov-Ribbentrop itunari
jarraituta Sobietar Batasunak bereganatu zituen gehienak hain zuzen ere.
Stalinek Finlandiako, Alemaniako (Ekialdeko Prusiaren zati bat) eta Japoniako
hainbat lurraldeak ere irabazi zituen.

Alemaniak Austria galdu zuen, 1938ko Anschluss gertatu baino lehengo mugetara
itzuliz. Txekiak eta Eslovakiak estatu bat osatu zuten berriro, oraingo honetan
alemaniarrik gabeko Sudeteekin. Izan ere, galdutako lurralde horietatik
(Austriatik izan ezik) alemaniar jatorrizko miloika lagun emigratu ziren
Alemaniara, agintari berrien beldurrez. Halaber, Alemania okupazioko lau
esparrutan zatitu zen, Frantziak, Erresuma Batuak, AEBek eta SESBk banaren
gaineko kontrola hartuta. Geroago lehenengo hirurak batu ziren Mendebaldeko
Alemania konstituzio-demokrazioa osatzeko. Laugarrena, Ekialdeko Europako zati
handiena bezala, SESBen influentzia esparruaren azpian geratu zen,
Mendebaldearen isilpeko onarpenarekin.

Herrialde guztietan bake iraunkorra ez zen lortu. Txinan, komunisten eta
nazionalisten arteko gatazka 1946an berpiztu zen, Japoniako inbasioak bi etsaiak
batu ostean. Mao Zedongen Alderdi Komunista garaile atera zen, 1950erako
kontinenteko Txina (Hainan irla barne) mendean baitzeukan. Nazionalistek Taiwan
eta beste irla txikien gaineko kontrola konformatu behar izan zuten. Oraindik
ere bake-hitzarmenik ez da sinatu bi alderdiren artean, nahiz eta hartu-eman
ekonomikoak sustatu.

Japoniarrek Koreatik alde egitean, Sobietar Batasunak eta AEBek erabaki zuten,
ia-ia korear guztien oposizioaren gainetik, herrialdea erdibitzea 38.
paraleloan, iparraldeko eremua komunisten menpe eta hegoaldekoa amerikarren
menpe geratuta. Nahiz eta estatu bakarra eta independientea sortzeko asmoa
adierazi, bi superbotereek lider desberdinak bultzatu zituzten, eta bi estatuen
egoera sortu zen, zeinek elkarren gaineko autoritatea aldarrikatzen zuten.
Egoera ezegonkor horrek Koreako Gerrara eraman zuen.

Izan ere gudan sortu ziren superbotere berriak Ameriketako Estatu Batuak eta
SESB izan ziren, Erresuma Batua munduko botere nagusia izateari utzi baitzion.
Bi superbotereen arteko tirabirek gora egin zuten gerra bukatutakoan, 1991 arte
irautekoa zen Gerra Hotza izeneko gatazka sortuz. Lehia hainbat arlotan gertatu
zen: ideologian, botere industrialean, espazioan, ekonomian, armen garapenean...
Bien arteko buruz buruko borroka ez zen inoiz suertatu, baina ohikoak izan ziren
beste herrialdeetan alde bakoitzak babestutakoen artekoak.

Nolanahi ere, Bigarren Mundu Gerraren gertakari latzen ostean, diplomaziako
bideak hobestu nahi izan zituzten. Horretarako, Nazio Batuen Erakundea sortu
zen, Nazioen Elkartea ordezkatuta. Izan ere, Nazioen Elkarteak ezin zuen ezer
egin izan gatazka ekiditzeko. Halaber, 1929ko krakak eragindako pobrezia
orokarra berriro gerta ez zedin, Bretton Woods hitzarmenetan hainbat instituzio
ekonomiko, Mundu Bankua edo Nazioarteko Diru Funtsa esaterako, sortu ziren.



https://eu.wikipedia.org/wiki/Euskarazko_Wikipedia

Euskarazko Wikipedia edo Euskal Wikipedia Wikipediaren euskarazko edizioa da,
2001eko abenduaren 6an argitara atera zena. Oraintxe, 277.986 artikulu ditu.

Azala 2003ko azaroaren 7an jarri zen abian, nahiz eta lehen ekarpena 2001eko
abenduaren 6koa izan. 2007ko martxoaren 15ean, 17.000 artikuluen muga gainditu
zuen, munduko proiektu guztien artean 42. izanik, artikulu kopuruari begiratuz
gero.

2007. urtean, Jimmy Wales-ek, Wikipediaren sortzaileetako batek, Euskal
Wikipedia hizkuntza txikien wikipediak izateko zentzuaren adibide arrakastatsu
gisa ipini zuen:

2008ko urtarrilaren 25ean, Sareko Argia saria jaso zuen Euskal Wikipediak, Argia
aldizkariak emanik. 2008ko apirilaren 6an, 25.000 artikuluen marka gainditu
zuen; 2009ko otsailaren 19an, 35.000 artikuluena, 2009ko uztailaren 15ean,
40.000 artikuluena eta 2009ko urriaren 13an 45.000 artikuluena. 2009ko
abenduaren 30an 50.000. artikulura iritsi zen. 2010eko apirilaren 12an, 55.000
artikuluen muga igaro zuen.

2009ko udazkenean, Euskal Wikipedian galdeketa bat egin zen: hona hemen haren
emaitzak.

2011ko apirilaren 18an 70.000 artikuluen muga iragan zuen. Egun horretan bertan,
Euskal Wikipediak artikulu kopuruari dagokionez, Galizierazko Wikipedia gainditu
eta Iberiar penintsulako laugarren wikipedia bilakatu zen (gaztelaniazko,
portugesezko eta katalanezko wikipedien ondoren) eta Espainian mintzatutako
hizkuntzetako hirugarren wikipedia. Frantziako hizkuntzetako wikipedien artean,
aldiz, Euskarazko Wikipedia hirugarren da, frantsesezko eta katalanezko
wikipedien atzetik, eta bretainierazko, okzitanierazko edota korsikerazko
wikipedien aurretik.

2011ko martxoan epe ertaineko eta helburu bikoitzeko ekimen bat hasteko
proposamena eztabaidatu, bozkatu eta onartu zen: Frantzia guztiko udalerrien
artikuluak bot baten bidez sortzea (jada Espainiakoak eskuz eginak zeudenez),
eta horrekin batera 100.000 artikuluetara iristea.

2011ko maiatzaren 22ko gaueko 0:42ak aldera, Euskal Wikipedia 100.000. artikulu
historikora iritsi zen, aurretik lankide guztien artean gaia eztabaidatu eta
adostu ondoren, 100.000. artikulua euskararen debekua izan zen: artikulu hori
Euskal Wikipediako lankide guztien artean auzolanean sortu eta landu zen.

Durangoko Azokaren barnean Euskal Wikipediaren 10. urteurrena ospatu asmoz,
abenduaren 6an Euskal Wikipediako edizio-maratoia egin zen. Bertan proiektu
horri buruzko hitzaldia eskainitakoan, egunean zehar, partaideek eta
bertaratutakoek Wikipedian zuzenean editatzen ikasi zuten, saioak iraun zuen
bitartean tutoreen laguntza jasota.

2010ean, Eusko Jaurlaritzako Hizkuntza Politikarako Sailburuordetzak erabaki
zuen Lur hiztegi entziklopedikoaren eta Lur entziklopedia tematikoaren
edukiarekin Euskal Wikipedia aberastea, Jaurlaritzarenak baitira hiztegi horien
jabetza eskubideak. Lehiaketa publikora atera zuen lan hori 2011. urtean, eta
uztailean argitaratu zen Elhuyar Fundazioak irabazi zuela eduki horrekin Euskal
Wikipediako 11.000 artikulu sortu edo osatzeko kontratua. Jaurlaritzaren
helburua hauxe zen:

Halaxe, zenbait wikilarirekin batera, Elhuyar Fundazioak egindako lanari esker,
11.015 sarrera landu ziren, helburua baino 15 sarrera gehiago. Sarrera
horietatik, % 80 (8.785 sarrera) berriak ziren, hau da, lehendik Euskal
Wikipedian ez zeudenak, eta % 20 (2.230 sarrera) lehendik wikipedia honetan
sarrera ziren (xehetasun gehiago, Lur Hiztegiak Wikipediaratzeko Lantegiaren
orrian).

Aurreko urtean bezala, Eusko Jaurlaritzako Hizkuntza Politikarako
Sailburuordetzak Euskal Wikipediako edukia aberasteko proiektu bat abiatu zuen,
eta Elhuyar Fundazioak bideratu zuen lana. Orduko hartan, ordea, 2011. urtean
baino askoz murritzagoa zen diru kopurua, eta proiektuaren helburua 1.000
artikulu edukiz hornitzea zen. Irailean, lehenengo urrats gisa, 278 artikulutan
txertatu zen edukiren bat; eta abenduaren 15ean bukatu zuten gainerakoak
osatzen, guztira 1.001 artikulu edukiz aberastuta (Sailburuordetzak kontratuz
eskatu zuena baino bat gehiago). Proiektu haren barruan landutako artikuluak
kategoria honetan sartuta daude.

Urte horretako hasieran, hots, urtarrilaren 1ean, Euskal Wikipediak 165.016
artikulu zituen eta mundu osoko wikipedien sailkapenean 35. postuan zegoen.

Urtarrilaren 1ean, 219.000 artikulu zituen. 2016ko ekainaren 23an 250.000.
artikuluaren langa gainditu zuen.

Euskal Wikipediako Txokoa wikipedia honi buruzko gai orokorrak lantzeko tokia da
(Euskal Wikipediako gai orokorrez ez, baizik eta artikulu jakin batez hitz
egiteko, artikulu horren eztabaida orria erabili behar da).

Euskal Wikipedia beste hizkuntza batzuetan idatzitako Wikipediekin erkatu nahi
izanez gero, (Ingelesez) WikiMedian begira daiteke.

Goialdean ageri den logo nagusiaz gain, Euskarazko Wikipediak hainbat logo
erabili ditu Euskal Astea edo bestelako gertaerak ospatzeko:



https://eu.wikipedia.org/wiki/Sarpen_(sexualitatea)

Sarpena, sarketa, penetrazioa edo koitoa, herri hizkeran eta gizakiei buruz
txortan egin edo larrua jotzea ere deitzen dena, sexu harreman batean zehar
gizonaren zakila beste pertsona baten gorputzean sartzea da. Sarpen mota
ohikoena bikote heterosexualetan zakila emakumearen baginan sartzea da, baina
uzkian (uzki-koitoa) edo ahoan (felazioa) ere egin daiteke. Koitoa pertsonen
arteko lotura fisikoaz gainera, sexu harremana burutzen duen ekintza da eta
pertsonen arteko amodioaren adierazgarri izaten da. Pertsona batek beste
pertsona bati egindako zitalkeria izugarria ere izan daiteke: gizon batek
emakume bat bortxatu egiten duenean, kasu. Hori dela eta, garrantzitsua da
koitoa gogoz eta borondatez praktikatzea.

Koitoa sexu harreman bateko ekitaldi nabarmengarria izaten da, eta beraren
bitartez harremankideek orgasmora heldu nahi izaten dute. Aldi berean, sarpen
baginala gizakiek eta sexuaren bitartez ugaltzen diren beste animaliek
ugalketarako egin behar duten ekintza da. Animalien kasuan, sarpena estaldura
ere deitzen da. Sarpenaren amaieratzat, arrak isuri eta emearen baginan
espermatozoideak askatuz, ernalketa gertatzen da, ugalketa-prozesuaren
abiapuntu.

Sarpenaren arriskuetako bat da sexu-transmisiozko gaixotasunak hartzea, hala
nola HIES eta sifili, batez ere sarpena preserbatiborik gabe egiten bada. Sarpen
baginalak, gainera, borondaterik gabeko haurdunaldia ekar dezake,
antisorgailurik erabiltzen ez bada. Ordezko aukera gisa, sarpenik gabeko
sexu-harremanak izan daitezke, zirritan ibiliz edo sexu-organoak kilikatuz,
esaterako.

Sexualitate osoa bezalaxe, koitoaren praktika ere moralak araututako ekintza
izaten da gizarte zenbaitetan, erlijioaren debekuek eta kultura-ereduak
eraginda. Hartara, tabu eta mito anitz jasaten dituen ekintza da. Adibidez,
erlijio askotan koitoa praktikatzen den lehenengo aldia ezkondu ondoren eta
senarrarekin izan behar da. Kultura eredu nagusian, bestalde, orgasmoa koitoaz
eta bi harremankideek batera lortu behar duten zerbait da, intziri eta
gozamen-garrasiak eginez; eta koitoa sexualitate-ekintza gorentzat bultzatzen
da.

Sarpen baginalean gizonaren zakila emakumearen baginatik sartzen da. Sexu
harreman heterosexualetan gertatzen den sarpen mota ohikoena da, baina felazioa,
cunnilingusa eta koito anala ere praktikatzen dira bikote heterosexual
batzuetan. Sexu-harremanean sexu-organoen kitzikapena gertatu eta gero ekiten
diote harremankideek koitoari. Kitzikapenaz, zakila tente eta gogor jartzen da,
bagina barnean aise sartzeko, eta emakumearen baginan lubrifikazioa eta
handitzea gertatzen dira, sarpena errazago eta gozagarriago izan dadin.
Baginaren azken bi herenak luzatu eta zabaldu egiten dira. Kitzikapena izanez
gero, baginaren sarrera aski zabala izaten da zakila poliki sartzeko, baina
erosoena emakumeak berak zakila eskutan hartu eta baginan sartzea da.

Koitoan zehar, gizakiaren sexu-erantzun zikloari jarraikiz, gizonaren eta
emakumearen kitzikapena handituz joaten da, zakilak baginan aurrera eta atzera
eginiko mugimenduengatik eta hurbileko ukitze fisikoarengatik. Askotan,
gizonaren isurtze eta orgasmora heldu arte irauten du koitoak. Une horretan,
zakila baginatik atera eta koitoa bukatu egiten da, isuri eta gero zakilak bere
gogortasuna galdu eta baginak bere egoera normalera itzultzen da. Emakumearen
orgasmoa koitoan zehar gerta daiteke, baina emakume askok orgasmora heltzeko
klitoria eskuz edo mihiz kitzikatzea behar izaten dute.

Koitoan aritu ondoren, koitoan berriz ere hasi nahi izanez gero, denbora bat
behar izaten dute harremankideek, kitzikapen-koito zikloa berriz ere abiarazi
ahal izateko. Denbora horri aldi etorgaitz deritzo.

Animalien artean, sarpen baginala arrak emearen bizkar gainean jarriz izaten da.
Gizakien artean, ordea, sarpen baginala egiteko hainbat jarrera dago, hala nola
misiolariaren jarrera, koilararen jarrera eta emakumea gainean dagoela. Bikote
batek jarrera ezberdinak saia ditzake sexu harreman berean zehar. Jarrera
aukeratzeko faktoreak hiru dira: erosotasuna, lekua eta gogoa.

Beste jarrera zenbaitetan, koitoa atzetik egiten da, animalien antzera, emakumea
lau hankan jarririk; edo gizona eserita dagoelarik, emakumea belauniko bere
gainean (lotoaren jarreran, alegia) jarririk. Koitoa egiteko beste jarrera asko
daude; adibidez, Kama Sutra sexualitate-liburu klasikoak koitoa egiteko
jarrera-bilduma zabala biltzen du.

Koitoa definizioz zakila baginan sartzea bada ere, koitoa giza sexualitatean
integratzen den ekintza da batez ere. Ugalketaz harago, amodioz eta elkarren
gozamenerako burutzen den ekintza izaten da (prostituzioan edo
sexu-bortxaketetan ezik) eta horretarako ez da nahikoa izaten koitoa besterik
gabe egitea. Batzuen iritziz amodioa gizakiaren eboluzioaren emaitza den familia
modu egokian garatzeko beste tresna ebolutibo bat besterik ez da.
Primate-taldeetan ere, elkarri laztantzen denbora luzea pasatzen dutela hauteman
da: taldea sendotzeaz gainera, eme bati laztantzen luzaroan aritzen den ar batek
berarekin elkartzeko aukera handiagoak izango ditu. Primate zenbait estalketan
hasi aurretik elkarri begira denbora bat pasatzen dutela ere hauteman da.
Gizakiarengan, koitoa gozagarria izan dadin garrantzitsua da aurretik sexu
jolasetan aritzea eta bikotean gutxieneko lotura emozional bat izatea, batez ere
emakumeen kasuan. Horrela, koitoa errazteko behar den kitzikapenaz gainera,
aurretik emandako musu, besarkada eta kilikapenek koitoaren beraren gozamena
handitzen dute. Koitoan zehar ere, zakila bagina barnean gora eta behera
mugitzeaz gainera, musu, besarkada, laztan eta bestelako amodio-erakusgarriak
izaten dira. Bitartean, klitoriaren kitzikapena funtsezkoa izaten da gozamena
izan eta orgasmoa izateko. Koito hutsaz emakumea orgasmora heldu ohi ez bada
ere, koitoa sexu-harremanaren funtsezko ekitaldi da beraientzat:

Hala ere, gizonezkoek euren maskulinitatea baieztatzeko tresnatzat ere hartzen
dute koitoa. Izan ere, kulturaz haraindi gizonaren joera ere bada poligamia,
ugaztun gehienetan bezalaxe. Hauetan, emearen ugalketa-estrategia ar egokiena
aukeratzea bada, arraren estrategia denbora laburrenean ahalik eta eme gehien
estaltzea da. Gizonak sexualitate-eredu horri jarraitu ohi dio baita ere, koitoa
besterik gabe bilatuz .

Kulturaren aldetik, lehenengo aldia noiz eta norekin egin behar den erlijioak
eta moralak arautu izan dute historian zehar. Erlijio askotan birjintasun edo
garbitasun egoera batetik jaustea dakar lehenengo koitoak. Egun ere pertsonaren
bizitza-mugarri garrantzitsutzat jotzen da, aro berri baterako sarbide moduan,
baita gizarte moderno eta laikoenetan ere .

Horregatik guztiagatik, eta sexu-harremanak tabu gaia izaten dela eta, koitoa
praktikatzen den lehenengo aldiari buruzko ezjakintasuna, urduritasuna eta
beldurra nagusi izaten dira emakume eta gizonezkoen artean. Zakila sartzean
himena zulatu eta ondorioz mina sentitu eta odola isurtzen da batzuetan. Himena
haurtzaroan bagina babestu eta infekzioak ekiditeko mintz fina da. Helduaroan,
hormona-jarioak bagina infekzioetatik babesten dute eta himen ez da
fisiologikoki beharrezkoa. Himena ez da beti koitoaz zulatzen eta kirol
praktikatuz, tanpoiak erabiliz edo behatzak baginan sartuz ere zula daiteke,
askotan minik sentitu ere egin gabe. Beraz, lehenengo aldiko oinazeagatiko
beldurrak funtsik gabekoak dira eta oinazea lehenengo aldiko tentsioak,
urduritasunak edo beldurrak berak eragiten du gehienetan, bagina itxi egiten
delako egoera horietan. Garrantzitsutzat jotzen da, beraz, sexu-harremanetan
poliki joan eta bagina zakila sartzen den lehenengo aldi horretarako prestatzea,
sexu-jolasak ugalduz eta aurreko saio zenbaitetan baginan behatz bat edo bi
sartuz eta barruan mugituz, himena poliki zabaltzen joatea, inongo tentsiorik
gabe zakila sartuko den koitora heldu arte . Hala ere, kultura eta erlijio
askotan himenaren osotasunak ezteiak heltzean emakumea birjina eta garbia dela
frogatzeko erabili ohi da. Adibidez, islamean ohikoa da ezteien biharamunean
emazte gaztearen amak himenaren zulaketak odoleztutako maindireak kalean
erakustea, familiaren ohorea frogatzeko .

Sarpen baginalak kitzikapen handiagoa ekartzen du gizonarengan emakumearengan
baino. Zakila baginan sentitzea emakumearentzat gozagarria bada ere, emakumeak
klitoriaren kitzikapenaz gozatzen du batik bat koitoan zehar . Koitoa
gizonezkoek orgasmoa lortzeko bide naturala edo ohikoena den bitartean,
emakumeen %30ek gutxi gorabehera soilik lortzen du orgasmoa sarpen baginal
hutsez . Kontuan hatu behar da emakumeak batik bat klitoriaz gozatzen duela eta
gehienez ere emakumeen %30ek lortzen dutela orgasmoa koito hutsaz. Hala ere,
koitoa lehenesten da sexu-harremanetan eta sexu-praktika nagusitzat jotzen da.
Koitoaren nagusitasuna azaltzeko arrazoi zenbait eman dira: sexu-harremanak
ugalketarako direlako ustea edota psikologian eragin handia izan duen Sigmund
Freudek klitoriaren masturbazioan aritzen ziren emakumeak heldu gabeak direla
baieztatzea. Indarrean dagoen patriarkatuak ere koitoa bultzatu du gizonek
inposaturiko praktika nagusi moduan, gizonen gozamenerako. Horrela, emakumeak
koitoaz gozatzera behartuak izan dira. Emakumeen bagina, ordea, ez dago prest
aparteko kitzikapena lortzeko, klitoria bagina-zulotik aparte samar geratzen
baita. Arrazoia primateen sailean gizakiek buruturiko eboluzioa da, bi hanka
gainean ibiltzearen ondorioz . Sarpen baginalaren gozamenerako presio kulturalak
beraien buruarekiko gutxiespena ekarri izan die emakumeei, euren anorgasmia
arazo bat zelakoan, baina batzuen iritziz arazo hauek inposaturiko eredu baten
onarpenaz besterik ez dira sortzen. Eredu horietan, gizonari ere eskatzen zaio
emakumeak koitoan goza dezala. Koito hutsaz gozamen hori iristen ez denean,
gizonak ere maiz ikusten du bere burua gutxietsia, ustez behar duen denboraz
heltzen ez diolako zakilaren gogortasunari edo behar baino lehenago isurtzen
duelako, sexu-harremanetaz gozatzeko ahalmena kenduz horrela.

Nolanahi ere, koitoaz ere lortu ahal izaten dute emakumeek orgasmoa.
Horretarako, sarpena egin aurretik, sexu jolasetan aritu behar izaten da,
sexu-organoak kitzikatu eta sarpenerako prestatzeko. Koitoan zehar, emakumeak
orgasmoa aiseago lortzeko aukera zenbait dago. Sarpena klitoriaren kilikapenaz
lagundu daiteke, harremankide den gizonak edo emakumeak berak eginda.
Misiolariaren jarreran emakumeak berak klitoria kilikatzea erosoagoa da; sarpena
atzetik egiten bada, gizona ere izan daiteke klitoria kitzikatzen duena. Sarpena
egin aurretik, klitoria kitzikatu edo cunnilingusa praktikatzea ere emakumeak
ondorengo koitoan zehar orgasmoa lortzeko bidea izan daiteke. Kasu askotan,
sarpena emakumearen orgasmoarekin bukatzeko emakumeak bultzadatxo bat besterik
ez du behar izaten. Sarpenaren beraren iraupenari buruz, sexologoen artean
egindako inkesta baten arabera, gozamenerako sarpen egoki baten iraupena 3-7
minutukoa izan beharko litzateke eta desiragarria litzateke 7-13 minutukoa
izatea. 1-2 minutukoa laburregitzat jotzen da eta 10-30 minutukoa luzeegitzat .
Sarpenean zehar, baginaren luzeraren lehenengo herena emakumearentzat
gozagarriagoa dela ere frogatu da, zehatzago aurreko aldean, klitoriaren
inguruan eta G puntua kokatzen den gunean . Gozamenerako, baginako atariaz
haraindi sarpen sakonak egitea ere gomendatzen da, zakila aurrera eta atzera
mugituz. Sarpenarekin batera, eskuak erabili gabe, klitoria kitzikatu eta
emakumeak orgasmoa lortzeko koito-lerrokatzearen teknika ere garatu da, non
misiolariaren jarrera erabiliz gizona zertxobait gorago jartzen den, zakila
nolabait bihurrituz; modu horretan, zakilaren oinarriak klitoria kitzikatu
egiten du, emakumearen mugimenduak lagunduta.

Koito baginala ernalketa naturalaren lehenengo pausoa izaten da. Ernalketaren
ondoren, haurdunaldia garatzen da, normaltasunez bilakatuz gero 38 asteren
ondoren haurraren jaiotzarkein bukatuko dena. Koitoan zehar, bagina barruan
isurtzea gertatzen denean, zakilak espermatozoideak askatu, hauek igo baginan
gora igo eta Falopioren tronpa izenekoetan hilabete horretan askatutako obulua
(normalean bakarra izaten da) ernalduko dute. Koitoaren helburu naturala
ugalketa da, animalia eta gizakian ere bai. Eboluzioak gizakia animalia sozial
moduan garatu eta familian elkartzea ekarri du. Gizakia familia batean hazi
beharrak ekarri du koitoak ugalketarako ez ezik, amodioa eta atxikimendua
adierazteko ekitaldia izatea. Horrela, pertsona batek bizitzan burutzen dituen
koitoak milaka izaten badira ere, ernalketa ekarriko dutenak bakan batzuk
besterik ez dira.

Ernalketa eta haurdun geratzea ez da gertatzen sarpen baginala egiten den
guztietan. Obuloa emakumearen hilerokoen artean askatzen denean bakarrik ernal
daiteke, gutxi gorabehera azken hilerokoa hasi zenetik 14 egunetara, baina egun
batzuk lehenago edo beranduago gerta daiteke. Obuloak egun bateko bizitza izaten
du. Espermatozoideek, berriz, 5-6 eguneko bizitza izaten dute. Beraz, aldeko
egun batean sarpen baginala praktikatu eta isurtzea normaltasunez gertatuz gero,
ernalkortasun edo fertilitate arazoak ez dituzten gizon eta emakumeen kasuan
ernalketa gertatzeko aukerak handi samarrak dira (%50ean zenbatetsi dira).

Askotan koitoa praktikatzea bilatzen da, baina emakumea haurdun geratzeko
arriskua ekidinez. Horretarako, praktika daude: erabateko sexu-abstinentzia,
sarpen baginala ezik beste sexu-praktikak egitea (felazioa, cunnilingus, ...),
ernalketa gerta daitekeen egunetan sarpen baginala ez praktikatzea (egutegi
metodoa, alegia), isurtzea gertatu behar denean zakila baginatik erretiratzea
edo coitus interruptus. Egutegi metodoa eta coitus interruptus ez dira ernalketa
ekiditeko praktika fidagarriak eta metodo antisorgailuak hobesten dira, kondoia
esaterako.

Koitoak ernalketa dakarren ekintza dela jakina da kultura gehienetan. Ezaguera
orokor hau inguruko animaliak eta abereak behatuz jaso dela pentsatzen da.
Antropologo zenbaitek, ordea, Australia eta Melanesiako aborigenek koitoak
ernalketa dakarrela ez zekitela jaso zuten XX. mendean. Adibidez, Bronislaw
Malinowski antropologoak Trobiand uharteetako aborigenek haurrak amaren arbaso
batek sortzen zituela pentsatzen zuten. Haurrak amak izandako amets baten
eraginez jaiotzen direlako pentsamendua ere jaso da .

Sarpen baginala haurdunaldi osoan zehar egin daiteke. Emakumearen sabelaren
handitzeak, ordea, koitoa praktikatzeko jarrerak mugatu ditzake: misiolariaren
jarrera alde batera utzi eta atzetik egitea izaten da erosoena. Dena den, koitoa
ez da praktikatu emakumea erditzear dagoenean, umetokiaren tapoia askatu edo
likido amniotikoa askatzen hasi denean. Haurdunaldian zehar, baginako
odoljarioak gertatu, haurgaltze edo abortua izateko arriskua dagoenean. Halaber,
erditze goiztiarra aurresaten denean, aurreko asteetan koitorik ez praktikatzea
aholkatzen da .

Sarpen baginala egiterakoan sortzen diren arazo nagusiak dispareunia, emakumeak
koitoan zehar senti dezakeen mina alegia, eta gizonen kasuna, inpotentzia,
zakila tente ezin mantendu denean, eta isurketa goiztiarra, gizonak zakila sartu
baino lehen eta sartu bezain pronto isurtzea alegia, koitoa etenez horrela.
Dispareunia arrazoi psikosexual zein fisikoengatik sor daiteke: baginismoa
emakumeak bagina nahi gabe itxi egiten duenean gertatzen da, emakumeak sarpen
baginala praktikatzeko beldurra edo urduritasunak edo iraganeko trauma batek
eraginda; baginako lubrifikazio eskasak eragin dezake, emakumeak gogorik ez
duelarik, gizonak bat batean zakila sartu edo sexu jolasetan behar adina
denboran jarduten ez denean; menopausia ondoren ere gutxitu egiten da baginako
lubrifikazioa; baginako infekzioak edo baginan antisorgailu kimiko moduan
sartutako produktuekiko alergiaren batek ere eragin dezake baginako mina koitoan
zehar. Dispareuniarako kausa anatomikoak ere izan daitezke. Sexu-organoekin
zuzenean loturik ez dauden gaixotasunek libido edo sexu gogoaren gutxitzea
ekarri eta baginako lubrifikazio eskasa ekar dezakete. Dispareunia tratatzen ez
bada, gerora koitoan sentitzen den baginako mina areagotzeko arriskua dago,
emakumeak beldurrez bagina itxi egingo baitu, baginismo arazo kroniko bat
sorraraziz horrela. Emakumearen dispareuniaren kausa fisikoa tratatzeaz gainera,
lubrifikatzaile bat gomendatu ohi da kasu hauetarako. Sexu-jolasetan denbora
luzeagoan aritu, lubrifikazio hobea izateko, edo besterik gabe sexu-harremanetan
koito baginala ez egitea. Gizonak ere mina senti dezake koitoan zehar isuri
ondoren: barrabiletako mina, osasun arazo batengatik zein koitoan isuri ez
delako ere gerta daitekeena, edo zakilan erremina, infekzio batengatik izan
daitekeena.

Gizonen kasuan, isurketa goiztiarra arazo psikosexual bat izaten da, sexualitate
lasaiago batez, sexu-jolasekin eta kontrol-ariketak eginez konpondu ohi dena.
Inpotentzia edo erekzio edo zakila gogor mantentzeko ezintasunerako zenbait
arrazoi daude. Konfiantza eza, beldurra eta bestelako arazo psikosexualak ere
izan daitezke inpotentziaren arrazoi. Osasun-arazoak ere izan daitezke kausa.
Nolanahi ere, adinak ere badu eraginik, adinarekin batera erekzioak makaldu eta
zahartzaroan nekez gertatzen baitira. Inpotentziari aurre egin eta erekzioak
izateko ospetsua da gizonengan «Viagra» edo sildenafiloa esaterako.

Koitoa praktikatzeko zailtasunak sortzen dira baita ere, libido edo sexu-gogorik
ez dagoenean. Kasu horietan, gogorik ez badago, koitoa praktikatzeko presioa,
psikologikoa edo soziala, baztertzea da hoberena eta sexu-harremanak modu
atseginago batez hartzea. Sexu-gogoa berpizteko afrodisiako izeneko produktuak
daude, emakumezko zein gizonezkoentzat.

Uzki-koitoa ipurtzulo edo uzkitik egiten den sarpena da. Bikote heterosexual
zein gizonezo homosexualen arteko harremanetarako aukera bat da, gizartean
gizonen arteko homosexualitatearekin lotzen bada ere. Dena den bikote
heterosexual askok praktikatzen duten koito mota ere bada . Psikoanalisiaren
teoria zenbaitetik sarpen anala pertsonaren garapen psikosexual desegoki batetik
sortutako praktika da, beste batzuen ustez praktika hau guztiz normaltzat jotzen
bada ere. Erlijio eta zuzenbide zenbaitetan bekatu edo delitutzat jo izan den
praktika izan da, sodomia izenpean . Beste kultura batzuetan, birjintasuna
atxiki edo ernalketa ekiditeko burutu den praktika izan da. Egungo gizarte
modernoetan, harremankideen adostasuna egonez gero, onartu egiten den praktika
da, erabateko askatasunez egin daitekeena. Nolanahi ere, kontu handia eskatzen
duen praktika da. Uzkia ez dago lubrifikatuta, ez da bagina bezala handitzen
kitzikapenarekin eta ondorioz zakilaren sarpenak mina eragin dezake. Aldi
berean, uzkian infekzioa eragin dezakeen praktika da eta, hori dela eta, kondoia
eta, sarpena errazagoa izan dadin, lubrifikatzaile bat erabiltzea gomendatzen
da. Bikote egonkor baten baitan praktikatzen ez bada, ezinbestekotzat jotzen da
kondoiaren erabilera . Gainera, uzki-koitoa burutu ondoren ez da komeni koito
baginala egitea, osasun-arrazoiengatik

Felazioa, herri-hizkeran frantsesa ere deitzen dena, zakila beste pertsona baten
ahoan sartzea da. Aho-sexu izeneko praktiken barnean sailkatzen da,
cunnilingusarekin batera. Zakila osoa (felazio sakona) edo zati bat bakarrik sar
daiteke ahoan. Zati bat bakarrik sartzen denean, harremankidearentzat erosoagoa
izateaz gainera, zakila mingainaz edo ezpainekin ere kilika daiteke. Felazioa
beste sarpenekin batera egin daiteke: gizonak zakila sarpen baginalerako nahiko
gogorra ez duenean kitzikatu eta gogortzeko erabil daiteke, esaterako. Ernalketa
ekiditeko sarpen baginala baztertu nahi den kasuetan ere aukera bat da.

Sarpen baginala, uzki-koitoa eta felazioa sexu-transmisiozko gaixotasunak
kutsatzeko probabilitate handia dakarten praktikak dira, behar bezalako babesik
gabe burutzen badira. Zakilaren punta, bagina eta ahoa mukosak dira eta
patogenoak izaten dira bertan, koito edo felazioan harremankideari pasa
dakizkiokeenak. Sexu-transmisiozko gaixotasunak dira, besteak beste, klamidia,
gonorrea, herpesa, B hepatitisa, HIESa, kandidiasia, sifilia eta pubis-zorriak.
Gaixotasun hauek arinak izan daitezke (egun batzuetan zehar azalean erremina edo
hazkurea eraginez, besterik ez, kandidiasis gaixotasunaren kasuan esaterako) eta
oso larriak ere bai (kalmidiak eta gonorreak antzutasuna ekar dezakete
emakumeengan). Gaixotasunik jasaten ez duen pertsona batekin koitoa
praktikatzeak ez du esan nahi kutsatzeko arriskurik ez dagoenik: pertsona sano
batek patogenoa izan dezake bere gorputzean eta koitoan zehar beste pertsonari
kutsatu eta gaixotasuna eragin.

Sexu-transmisiozko gaixotasunak neurri batean ekiditeko aholkuen artean hauek
daude, besteak beste: koitoa pertsona bakar batekin egitea, sexu harreman
informal edo noizbehinkakoetan sarpenetan kondoia erabili edo sarpena ez
praktikatzea, gizonak aldiro zakila ongi garbitzea, bagina behar baino gehiago
ez garbitzea (patogenoetarako babes-flora baginala suntsitu egiten baita
horrela), ugaltze-aparatuan edo inguruko azalean ohikoak ez diren sintomak
daudenean sexu-harremanik ez praktikatzea eta sendagilearengana joatea.

Zakila ez ezik, atzamarrak eta zenbait objektu ere sar daitezke baginan eta
uzkian. Hatzamarren sarpena emakumearen kitzikapena lortzeko erabil daiteke,
ondoren zakila aiseago sartzeko. Gizonari zakilari tente jartzen ez zaionean,
baginako sarpena egin eta emakumea orgasmora eramateko metodo egokia ere izan
daiteke, klitoria kilikatzearekin batera esaterako. Halaber, emakumeek
atzamarrak sartu ohi dituzte baginan norberaren masturbaziorako. Felazioa eta
sarpen baginala praktikatzen den aldi berean, uzkitik atzamarra sartu ere egiten
da. Atzamarra uzkitik sartzarena uzki-koitoaren prestakuntza moduan izaten da .
Gizon zein emakumeen uzkian ukabila sartzea ere jaso da.

Zakila irudikatzen duten zenbait objektu ere asmatu da sarpena egiteko:
kontsolagailua edo dildoa, norberak masturbaziorako edo bikotean erabil
daitekeena. Objektu hauek denetariko harremanetan erabil daitezke, berez sarpena
egin ezin duten bikote lesbianetan barne. Historian egurrezko eta beste gaietan
egindako kontsolagailuak erabili dira. Botilak, azenarioak eta txorizoak ere
erabili izan dira kontsolagailu moduan . Dildo bibragailuak ere sarri erabiltzen
dira eta baita plug izeneko dildo antzekoak, eskua erabili gabe erabil
daitezkeenak, eskuak aldi berean klitoria ere kilikatu ahal izateko esaterako.
Ben Wa bolatxo txinatarrak ere erabiltzen dira baginan sartuta gozatzeko.
Fisiologiaren aldetik, dildoz edo bestelako sexu-jostailu batez lortzen diren
orgasmoak zakilaz lortzen direnen berdinak badira ere, hobetsi egiten da bikote
batean kontsolagailua sexu-harreman baten baitan osagarri moduan erabiltzea eta
ez sexu-harremanak ordezteko.

Objekturik gabe, sarpena irudikatu edo zakila sarpen baginalaren antzera
kitzikatzen duten beste praktikak ere badaude: izter arteko sarpena zakila izter
artean sartu eta atzera eta aurrera mugitzea da; emakumeak eskuarekin zakila
hartu eta sarpen baginala irudika daiteke, zakila inguratuz eta gora eta behera
mugituz; edota kubana izeneko praktika non gizonak emakumearen bularren arteko
zirrikituan zakila sartu eta igurzten duen isuri arte. Zoofilia edo animalieko
sexu-praktikarako joera dutenek sarpenak ere egiten dituzte. Historian zehar,
behor, ahuntza eta ardiekiko gizonaren zakil-sarpenak egin izanaren testigantzak
daude. Estatu Batuetan granjetan hazitako gizonen %17ek animaliaren batekin
sexua praktikatu dutela jaso du Alfred Kinsey biologoak. Estatu Batuetan
jarraituz, gizon homosexualek urtxintxaren antzeko karraskariak komuneko
paperaren tututik pasa eta uzkitik sartzearen praktika ere jaso da .

Sexualitatearen inguruko gaiei buruzko inkesten emaitzen fidagarritasuna
eztabaidagarria bada ere, sexu harreman eta koitoari buruzko estatistikak egiten
dira . 2004 urtean Espainian egindako inkesta baten arabera, 18-49 urteko
biztanleriaren %94'1 sarpenezko sexu-harremanak egin ditu bere bizitzan zehar
(gizonen %94,6 eta emakumeen %93,4, zehatzago). Lehenengo sexu-harreman osoaren
adinari buruz (lehenengo sarpena), gizonezkoetan 18,1 urterekin eta 19,1
urterekin emakumezkoen kasuan, denboran zehar adin behera egiteko joera badago
ere.

Koitoa norekin praktikatzen den galderari buruz, 2004 urteko datuen arabera eta
Espainiako estatuan betiere, gizonen %24,4 eta emakumeen %55,6 bizitzan zehar
harremankide bakarra izan dutela baieztatu zuten. Emakumeen %4,1 eta
gizonen %21,6 bizitzan 10 harremankide baino gehiago izan zituztela baieztatu
zuten. Guztietatik %22,3 azken urtean harremankide bat baino gehiago izan zutela
adierazi zuten, portzentaje hau gazteetan askoz ere handiagoa bada ere (%33,9
gazteen artean eta %13,4 40-49 urteko pertsonen artean). Gizonen %27,3ek
prostituta batekin harremanak izan zituela esan zuten, azken urtean ordainduta
koitoa egin zutenak %6,7 izan ziren, eta horretan ez dago alde adierazgarririk
adinari buruz.

Sarpen mota bakoitzaren praktikari dagokionean, espainiar estatuko 15-24 urte
bitarteko gazteen artean (beraz Hego Euskal Herrikoak barne) 2003 urtean
egindako inkesta batean, gazteen sexu-harremanetan izandako sarpen-praktikei
buruzko datu hauek jaso ziren:

Tao, Txinan sortua eta tantra, Indian, sexualitatea pertsonaren
transzendentziarako erabiltzen duten irakaspenak edo bideak dira. Tao bidea yin
eta yang hurrenez hurren printzipio femenino eta maskulinoen arteko mugimendu
edo fluxuz azaltzen da. Sexuak ere printzipio horien orekaz jokatu behar du du
eta horiei jarraiki transzendentziara hel daiteke.. Taoismoak sexualitatean
ezartzen duen praktika adierazgarrienetako bat coitus reservatus edo
isurtze-eza. Koitoan isuri gabe, gizona maila gorenera heltzen joaten da, bere
osasuna hobetuz hasiera batean eta hilezkortasunera helduz azkenik. Isurketaren
kontrol zorrotzaz gainera, koitorako bestelako teknikak ere zehazten dira
taoismoaren tradizioan. Tung-hsuan-tzu bilduman, esaten denez:

Liburu berean bagina barruan zakil-bultzadak egiteko zenbait modu deskribatzen
dira. Adibidez, bultzada mantsoan «amuarekin jolasten duen karpa baten
astinduak» egin behar dira; bultzada bizia, berriz, «txoriek haizearen aurka
duten hegazkera» bezalako izan behar da. Gainaldeko bultzadak «ontzi bateko
arroz-hondarrak mokokokatzen dituen txolarreak» bezala egin behar dira eta
bultzada sakonak «ekaitzari aurre egiten dion belaontzi handiaren moduan».
Bultzada hauek modu egokian tartekatuz, osasunerako onurak lortzen omen dira,
nekerako eta zirkulazio-arazoetarako esaterako.

Indian beranduago, eta taoismoaren eraginpean, sortutako tantra filosofiak
sexualitatea argipen edo gorapen izenekora heltzeko bidetzat jotzen du. Sexua
errealitate kosmikoa da tantran: mundua, zentzu zabalean, Shakti jainkosaren eta
Shiva jainkoaren sexu-harremanak sortzen du, beste kultura askotan kontatzen den
antzera. «Tantrika» edo tantra praktikatzen duenarentzat sexualitatea
jainkotasunez betetzeko modu bat da. Helburu horretara heltzeko, koitoa edo
«maithuna» errituz bete behar da: ardoa edan eta arraina, haragia eta aleak jan
behar dira koitoa praktikatu aurretik, afrodisiako moduan; mantra edo otoitzak
ere errezitatu behar dira eta meditazioa egin, besteak beste; koitoa
geldotasunez burutu behar da isurketa ekiditeko, eta horrela ez balitz isuria
kopetan jarri behar da, isurketaren energia berriz ere bereganatzeko. Modu
horretan, isurketa-ezak kundalini batasun-energia bat abiarazten du gorputzean,
chakra izenekoetara helduz eta gizona betetasunera eramanez. Emakumeak ere heldu
behar dira orgasmora, raja edo baginako lubrifikazioaren likidoa askatzeko, eta
tantra praktika batzuetan gizonak likido hori edan behar du. Beste alde batetik,
tantrarekiko interesa piztu da mendebaldean XX. mendeko bukaera aldera, modu
arrakastatsuan gizarte-sektore batzuetan eta sexu-harremanak beste era batera
ulertzeko praktika-multzo moduan, baina modu indargabetuan eta mamirik gabeko
dibulgazioz askotan.

Horrela, tao eta tantra filosofiek koitoa unibertsoaren orekaren islada gisa
ulertzen dute, printzipio maskulino eta femeninoen arteko batasun moduan.
Sexu-harreman eta koito egokien bitartez, gizakia ere orekara helduko da. Aldi
berean, tantra zein tao sexu-tradizioek ekialdeko herrietako
sexualitate-praktiketan eragin handia izan dute. Ildo horretatik, ekialdeko
tradizioan ugari dira artean eta literaturan sexu-harremanei buruzko gaiak.
Esaterako, mendebaldean ospetsua da Kama Sutra bilduma, sexu-harremanei buruzko
entziklopedia zabala dena. Bertan, koitoari buruzko aholkuak ere ematen dira.
Adibidez, gizonak euren lingam edo zakilen tamainari buruz, erbi, zezen eta
zaldi izan daitezke, txikienetik handienera; emakumeak, berriz, euren yoni edo
baginaren luzerari buruz oreinak, behorrak edo elefanteak izan daitezke:
horrela, Kama Sutraren arabera koitoa parekoen artean izan behar da, erkia
oreinarekin, zezena behorrarekin edo zaldia elefantearekin alegia .

Tradizio judu-kristauan munduaren sorrera azaltzen duen Bibliako Hasiera
liburuan bertan agertzen dira koitoari buruzko lehenengo aipamenak: «Hargatik,
gizonak bere aita-amak utziko ditu bere emaztearekin elkartzeko, eta (haragi)
bat bera izango dira». Pasarte hori baino lehenago, Jainkoak gizona eta emakumea
batera sortu zituela interpretatzen da: «Jainkoak, beraz, bere antzeko egin zuen
gizakia, Jainkoaren beraren irudira egin zuen; ar eta eme egin zituen» .
Interpretazio horri jarraiki, tradizio judua biltzen duen Talmud bilduman bi
pasarte hauetako emakumeak ezberdinak dira. Gizonarekin batera sortu zen
lehenengo emakumea Lilith izan zen eta koitoa egitean, gizona beti gainean
jartzen zitzaiolako kexua azaldu eta azkenik Adan lehenengo gizona abandonatu
zuena. Lilith emakume menderakaitza da, naturako indarra irudikatzen duena. Ihes
eginda, sexu-bizitza nahasia egin zuen, tradizioaren esanetan betiere.
Horregatik guztiagatik, Lilith emakume okertzat jo eta Eva sortzen da emakume
eredu zuzen gisa . Eva sortu baino lehen, Jainkoak «ezagutzeko ahalmena duen
zuhaitzetik» ez jateko ohartarazten dio Adani. Batzuen iritziz, ezagutzeko
ahalmena duen zuhaitza sexualitatea da . Hasiera liburuaren kontakizunari
jarraiki, sugearen iradokizunez, Evak zuhaitz horretatik fruitua hartu eta Adani
ere ematen dio. Fruitua jatearena koitoarekin lotuta dago kultura askotan, baita
Biblian bertan ere. Berehala, euren biluztasunaz lotsatu eta Jainkoak zigortu
egiten ditu. Zigorraren aurretik Eva da Adani fruitua edo sexua eskaintzen
diona, baina zigortzean, Jainkoak «irritsak senarrarengana bultzatuko zaitu, eta
hura izango duzu nagusi» . Emakumeak gizonarekiko harremanetan, baita
sexualitatean eta koitoan ere, jokatu behar duen rola zehazten da modu horretan
. Hilkortasuna ere ezarri zien zigor moduan sexualitatea praktikatu izateagatik
. Sexuaren eta heriotzaren arteko lotura Jesusek ere ezarri zuen, ebanjelioan
esaten den bezala: «Jesusek erantzun zien: Mundu honetan gizon-emakumeak ezkondu
egiten dira; baina datorren munduan eta hildakoen piztueran parte hartzeko
Jainkoak gai aurkituko dituenak, gizonezko nahiz emakume, ez dira ezkonduko;
izan ere, ez daitezke berriro hil, aingeruen antzeko baitira eta Jainkoaren
seme-alaba, piztueran parte dutenez gero».

Sexualitate askea ukatzen duen oinarri horretatik, anitz dira Itun Zaharrean
koitoari buruz agertzen diren debekuak, batez ere Lebitarren liburuan: koitoak
eta isurtzeak kutsadura dakarkiote gizonari , adulterioak, abere batekiko
sarpena egiteak eta gizonen arteko uzki-koitoak heriotza zigorra dakar eta
hilerokoa duen emakume batekin koitoa praktikatzeak herritik bidaltzea dakar
zigor moduan , besteak beste. Tradizio juduko beste arau nagusi bat, gerora
kristautasunak ere bereganatuko zuena, koitoaren helburuari buruzkoa zen:
koitoaren mundura haurrak ekartzeko da eta ez plazera izateko. Adulterioa
heriotza zigortzen bazuen ere, ez zituen gaitzesten, ordea, ezkontza aurreko
sexu-harremanak.

Kristauek ere hasieratik lotu zituzten sexu-harremanak lizunkeriarekin. Jesusek
berak, tradizio judua errespetatuz betiere, koitoa praktikatzeko modu zuzena
matrimonio kristauaren barruan zela nabarmendu zuen, matrimonioa zuzendu behar
duen agape edo maitasunarekin batera. Birjintasunaren mitoa ere bereganatu
zuten. Laster, kristau-legez kanpoko harreman horiek porneia (grekeraz) edo
fornicatio (latinez) terminoetan bildu ziren. Paulo Tartsokoa nabarmendu zen
hasieran sexu-harremanak kristau bizitzarako oztopotzat hartzen eta sexu-gogoari
eustea zen bere ustez onena, adulterioa edo matrimonioz kanpoko sexu-harremanak
hilketa bezain larritzat joaz. . Kristautasunaren zabalkunde eta sendotze
politikoarekin batera, dotrina hauek lege bihurtzen joan zen. Erdi Aroan
Graziano legegizonak Europa osoan onespen zabala izan zuen Concordia
discordantium canonum lege-bilduma (Decretum, labur) osatu zuen, aurreko
eliza-legeetan oinarriturik. Bertan matrimoniorako baldintza bi bete behar
zirela ezarri zuen: hitzezko konpromezua eta ondorengo consummatio edo ezkontza
ondorengo lehenengo koitoa, matrimonioa batasun izpirituzkoa eta fisikoa baitzen
batera, bere iritziz. Ezkon-hitza ez zen nahikoa matrimonioa burutzeko, koitorik
ez badago; eta koitoa elkarren onespenik gabe ere ez zen nahikoa. Ezkondu
ondoren lehenengo koitoa edo consummatioa zen matrimonio sakramentu edo erakunde
hautsezin egiten zuena. Legea horrela ezarrita, posible zen gizon bat emakume
batekin ezkondu, koitoa ez praktikatu eta bigarren aldiz ezkontzea. Koitoa behin
praktikatu eta ondoren sexu-inpotentzia sortzen bazen, matrimonioa ezin zen
desegin eta ondorioz, bigarrenez ezin zen ezkondu. Aldi berean, sexu-harremanak
naturalak izan behar zirela ezarri zuen, uzki-koitoa eta, behar bada, felazioa
ere, gaitzetsiz. Horrela, sexu-delitu hauek ezarri zituen larritasun txikienetik
handienera: fornikazioa, matrimonioz kanpoko edozein harreman alegia;
adulterioa, matrimonioz kanpoko harremana ezkondua izanik; intzestua, arreba
batekin koitoa praktikatzea esaterako; eta naturaren aurkako sexua, uzki-koitoa
adibidez . Koitoa gizona emakumearen gainean izanda praktikatzea zen kristau
kanonen arabera jarrera naturala eta beste jarrerak makurkeriatzat jotzen ziren.

Egun, Eliza Katolikoak koitoa, edo haren hitzetan sexu-ekintza, sexualitatean
integratu beharreko zerbait da, plazer hutsa ekidinez, helburutzat ugalketa
duena, maitasunaren baitan eta gizon eta emakumearen artean betiere. Fornikazio
izenez ezkontzaz kanpoko koitoak ere gaitzetsi egiten ditu. Prostituzioa,
sexu-bortxaketak eta pornografia ere kastitatearen aurkako bidegabekeriatzat
jotzen ditu. Uzki-koitoa eta homosexualek egin ditzaketen beste sexu harremanak
ere okerrak dira bere esanetan, naturaren aurkakoak eta ugalketa helburu ez
dutelako. Koitoaren helburua ugalketa denez, ez dira zuzenak koitoan erabil
daitezkeen antisorgailuak, egutegi metodoan eta abstinentzian oinarritutakoak
ezik .

Koitoa, sexu harremanetako ekintza moduan, pornografiaren osagai nagusienetako
bat da. Kultura eredu nagusiak babestutako generoetan, koitoa ezkutatu egiten
da, amodio-jolasetan ari diren harremankideek koitoari egin behar dioten unean
filmetan sekuentzia edo planoa mozten denean adibidez. XX. mendearen bukaeran
ugaldu den hardcore pornografian, berriz, sarpenak dira gai nagusi. Koitoen
ugaritasuna pornografian narrazio-osagaiaren kaltetarako dela aipatu da. Ildo
horretako kritikekin jarraituz, egungo pornografiak koitoak erakuskeriaz azaldu
besterik ez ditu egiten zenbaiten iritziz eta horrela sexu-harremanen ikuspuntu
murriztailea ematen du: felazioak, koito analak eta baginalak azaltzen dira
etengabe, inolako musu, besarkada eta bestelako elkarrenganako amodiozko
erakusgarririk gabe. Adierazgarria da, baita ere, txortan agertzen diren
pertsonen arteko harremanak, gehienetan ezezagunak edo elkarrekiko atxikimendu
eskasa dutenak izaten direla: oso gutxitan agertzen dira bikote egonkor baten
baitan izandako koitoak. Koitoa gainera unean uneko sexu-gogo bat asetzeko
ekintza moduan agertzen da, bertan dagoen pertsonarekin agertzen dena. Emakumeak
gizonaren mendean agertzen diren eszenak ere ugari dira, matxismorako joera
nabarmen batez. Koiotan zehar, zakil-astindu bortitzak maiz agertzen dira.
Gehienetan, gizonak emozio gutxi erakusten ditu, emakumeak koitoan zehar
plazerraren plazerraz intziriak egiten dituen bitartean. Mito hauek,
pornografiatik kanpo amodiozko harremanak islatzen dituzten narrazio eta
bestelako kultura-produktuetan ere agertzen dira, hala nola koitoan bi
harremnakideak beti heltzen direla orgasmora eta batera gainera edo sarpenak
ematen duen plazerrak eragindako intziriak. Osagai hauekin guztiekin, sexu-eredu
jakin bat taxutzen da, pornografia kontsumitu edo, baita ere, noizean behin
ikusten dutenengan, askotan sexu-esperientzia handirik ez duten gazteak barne.
Pornografia mota horren arriskua, kritiko batzuen arabera, sexu-eredu horiek
errealitatean erreproduzitzea da, sexu-harremana koitoan disolbatuz . Beste
batzuen iritziz, ordea, pornografiaren erakusketa horiek errealitatea islatu
besterik ez dute egiten eta balio hezitzaile garrantzitsua dute, sexu-gaietan
kontserbadurismoaren aurka joaz. Azken finean, pornografiak azaltzen dituen
koito-andanak plazerra eta gozamena besterik ez du erakusten eta jolasgarri
moduan bakarrik hartu behar da.

Sexualitateari buruzko gai guztiak bezala, koitoa tabu gaia izan da gizarte
askotan. Tabu horiek gainditzeko, herri kulturak tabu-terminoa eraldatu egin du
sarri, tabu-gaia azaldu eta era ezberdinetan agertuz.

Horretarako, estrategia ezberdinak daude: koitoaren kasuan, eufemismoak,
disfemismoak eta txisteak daude, besteak beste. Eufemismoa tabu-errealitatearen
adierazpen apala da. Adierazpen literala den koito edo sarpenaren ordez,
eufemismo hauek erabili izan dira tabua saihesteko: amodioa egin, sexu-ekintza
edo lausoa den sexu harreman edo bikotean erabiltzen den jokatu aditza.
Disfemismoak, berriz, tabua gutxietsi egiten du, tabuari adierazpen zakarra
esleituz, tabuaren errealitatearekin distantzia bat sortuz: txortan egin,
gainkatu, zikotu, sakatu, zankatu. Disfemismoak gizarteko hizkuntza-talde
jakinetan sortzen dira, hala nola gazteak. Elipsia ere baliabide arrunt bat da:
adibidez, «Zer, egingo al dugu?», txortan egin edo larrutan egin adierazpen
zakarrak saihestuz. Metafora («iltzea jo», adibidez) eta sinonimia («kanpoan
hustu», coitus interruptus adierazteko, edo «bustitzea», sarpena adierazteko)
ere erabiltzen dira . Koitoa tabu izanik, izaera negatiboa hartu eta iraintzat
ere hartzen da: adibidez, «joan hadi ipurditik hartzera» esaten denean edo hatz
luzea modu jakin batean erakustean .

Koitoa ere umore-gai moduan erabili izan da herri kulturan. Herri-literatura
osatzen duten txisteetan maiz agertzen den gaia da. «Txiste berde» kategorian
bildurik, koitoari buruzko txisteak tabuari aurre egiten zaio, seriotasuna eta
transzendentzia kenduz, baina aldi berean koitoaren inguruko mitoak azaldu eta
indartu egiten ditu.



https://eu.wikipedia.org/wiki/Europa

Europa kontinentearen mugak hauexek dira: Ozeano Atlantikoa mendebalderantz,
Artikoa iparralderantz, Ural mendiak eta Ural ibaia ekialderantz, Kaspiar
itsasoa, Kaukaso mendilerroa eta Itsaso Beltza hego-ekialderantz eta
Mediterranear itsasoa hegoaldean. Asiarekin batera Europak superkontinente bat
osatzen du: Eurasia. Superkontinente horren bostena da Europa. Zabalerari
begiratuz gero, Europa munduko bigarren kontinenterik txikiena da,
11.000.000 km² izanik Ozeania baino apur bat handiagoa baita. Biztanle
kopuruaren aldetik, berriz, hirugarrena da, Asiaren eta Afrikaren atzetik.
Europako biztanleak 2001. urtean 666.498.000 zirela kalkulatu da.

Europari izena ziurki grekotar mitologiako pertsonaia baten izenetik datorkio.
Izan ere, Zeusek (zezen baten irudipean) Europa bahitu eta bortxatu egin zuen.
Beste azalpen arrunt batek ereb semitikotar hitzetik (ilunsentia esan nahi du)
datorkiola dio.

Europan gizakien presentzia Homo Erectusen etorrerarekin hasi zen. Geroago,
Neanderthal Gizakia eta Homo Sapiens etorri ziren. Azken honek gizaki modernoa
garatu zuen.

Idatzitako historia Antzinaroan hasi zen. Antzinako Grezian eta Erroman Europako
lehendabiziko zibilizazio letradunak izan ziren. Garai horietan, gaur egun
Europako sustraiak sortu ziren: Greziakoak dira ezagutzen ditugun filosofia,
artea eta historia bera ere; erromatarrak, berriz, zuzenbidea, alfabetoa eta
hizkuntza andana (hizkuntza erromantzeak hain zuzen ere) besteak beste. Gainera,
garai horietan kristautasuna hasi zen hedatzen. Prozesu motela eta luzea izan
arren, urte askotan Europako ikurretako bat erlijio hori (edo erlijio horren
mota bat) bilakatu zen.

Erromatar Inperioa Mediterraneo inguruko lurraldeak batu zituen, Europan egungo
Portugaldik Turkia arte. K. o. lehendabiziko bi mendeetan ez zuen etsai
arriskutsurik ezagutu, eta mugen barruan bakea (Pax Romana) ezarri zen. Hala
ere, barneko borrokak eta kanpoko inbasioak zirela medio, Europako Mendebaldean
Erromako boterea desagertu zen. Ekialdean, Konstantinopolis hiriburua, Inperioak
segi zuen beste milurteko bat gehiago.

Mendebaldean germaniar inbaditzaileek sortutako erresumek Inperioaren tokia
hartu zuten. Haien artean borrokatu ziren nagusitasuna nork zeukan. Horretan
arrakastatsuena frankoena izan zen. Karlos Handiaren agintepean, erromatarren
titulua berriro hartzeko gai sentitu ziren, eta Inperioa sortu zen berriz
Mendebaldeko Europan (800). Nolanahi ere, inbasio berriak etorri ziren (Migrazio
Garaia): bikingoak, avararrak, hungariarrak eta arabiarrak.

X. mendean, hala ere, herri migratzaile horiek geldiarazita edo finkatuta
zeuden. Hiriak berriro garatu ziren Europa osoan zehar, eta populazioaren
gorakadak ez zuen aurrekaririk. Feudalismoaren arabera egituratu ziren
gizarteak, Eliza Katoliko Erromatarraren agindu moralaren azpian. Ekialdean,
musulmanen presiopean Bizantziar Inperioa gero eta ahulago zegoen. Lurralde
Santuak berreskuratzeko asmoz, Gurutzadak burutu ziren. Azkenean, Lurralde
Santuak eta Inperioa bera (1456an) musulmanen indarraren azpian geratu ziren.

XIV. mendeko krisialdiaren ostean (Ehun Urteko Gerra eta Izurrite Beltza dira
horren irla), erregeen boterea handituz joan zen. Martin Lutherrek hasitako
Erreforma Protestanteari esker, Eliza Katolikoaren nagusitasuna kolokan jarri
zen. Garai berri horri Pizkundea deitu zitzaion, Antzinateko jakinduria eta
estetika berreskuratu zirelako.

Aldi berean, Atlantikoko hainbat herrialdek (Portugalek, Espainiak, Ingalaterrak
eta Frantziak, geroago Herbehereek) Europatik kanpo hedatu nahi zituzten bere
agindupeko lurraldeak. Amerika 1492an aurkitu zenetik, erresuma horiek saiatu
ziren bere kontrolpean ahalik eta lurralde gehien ezartzen. Afrika eta Asia ere
europarren helburu militarra izan ziren.

Europan barnan ere borrokak ohikoak izan ziren, XVI. eta XVII. mendeetan erlijio
kontuengatik batez ere. Hogeita Hamar Urteko Gerra horietako garrantzitsuena
izan zen. Pixkanaka, besteak beste Rene Descartes eta Isaac Newtonen lanei
esker, arrazionalismoa eta ilustrazioa (Europak beretzat dituen beste bi ikur)
zabaldu ziren, eta, garaiko egoera politikoa irauli zen. Lehendabiziko iraultza
Ingalaterrakoa izan zen, baina, eraginengatik, askoz inportanteagoa Frantziakoa
izan zen. Horretan, luze iraun zuen feudalismoari amaiera ofiziala eman
zitzaion. Ideia berri horiek hedatzeko, Napoleondar Gerrek Europa osoa suntsitu
zuten berriro.

Batzeko ahalegin horien aurka, nazionalismoa sortu zen Europan XIX. mendean.
Horren harira, Alemania eta Italia batu ziren, eta Balkanetan gatazkek
etengabeak ziruditen, zenbait herrik independentzia aldarrikatzen baitzuten.
Aldi berean, Erresuma Batuan sortutako Industria Iraultza iparraldeko Europan
zehar hedatu zen XIX. mendean, une horiek arte ezagutu zen egoera ekonomikoa
guztiz irauliz. Bidegabekeria sozialari bukaera eman nahian, Karl Marxek bere
teoriak plazaratu zituen, zeinek eragin sakonak izatekoak ziren hurrengo
urteetan.

Munduaren jabeak, Europako estatu gehienak, nazionalismoak akuilatuta,
nagusitasuna nork zeukan ikusteko borrokatu ziren berriro XX. mendearen
hasieran. Lehen Mundu Gerra latz horrek Europako inperioen amaiera ekarri zuen,
baita Errusiar Iraultzaren eskutik munduko lehen estatu sozialistaren sorrera
ere. Alemaniaren porrotaren eta 1929ko krakaren ondorioz, Adolf Hitlerrek
boterea eskuratu zuen Berlinen. Benito Mussoliniren Italian bezala, faxismoa
edo, behintzat, autoritarismoa, Europa osoan zehar zabaldu zen.

Faxismoaren aurkako borroka Bigarren Mundu Gerra izan zen. Orduko horren
ondorioa Europa bi taldetan (komunista eta kapitalista) banantzea izan zen.
Nolanahi ere, Mendebaldeko Europan, horrenbeste elkarren kontrako borroken
ondoren, batzeko prozesua hasi zen Europako Batasunaren inguruan. Prozesu hau,
komunismoaren erorketaren ostean (1991), ekialdera ere zabaldu da, eta, gaur
egun, 27 estatuk osatzen dute.

Europak, munduko bigarren kontinenterik txikiena, 10.530.751 km² area du, hau
da %7a.

Geografikoki, Europa, Ozeania bezala, ez da kontinente baizik eta "makro-batasun
geografiko" bat, Eurasia kontinentearen beso bat baino ez. Hala ere, ohituraz,
kontinente bat izaten jarraitzen du.

Orografiaren ikuspuntutik, kontinenterik lauena da, 230 metrotako altuerarekin.
Europako mendirik altuenak Ekialdeko Europan 5.642 metrotako Elbrus (Errusia)
eta 5.204 metrotako Shkhara (Georgia) dira eta Mendebaldeko Europan 4.807
metrotako Mont Blanc (Frantzia).

Europako golko eta itsaso nagusiak Bizkaiko golkoa, Ipar itsasoa, Itsaso
Baltikoa, Mantxako itsasoa eta Mediterraneo itsasoa (barnean Itsaso Adriatikoa,
Egeo itsasoa, Alboran itsasoa, Marmara itsasoa, Itsaso Beltza, Joniar itsasoa
eta Tirreniar itsasoa dituena) dira. Bere artean zenbait itsasarte daude:
Gibraltar, Dardaneloak, Bosforo, Messina eta Oresund itsasarteak dira.

Kontinenteko penintsula nagusiak Eskandinavia, Iberiar penintsula, Italia,
Balkanak, Kola, Jutlandia eta Krimea dira.

Europako erlijio garrantzitsuena kristautasuna da, Behe Erdi Aroko garaiatik.
Hiru adar nagusi ditu: katolizismoa, protestantismoa eta eliza ortodoxoa.
Protestanteak iparraldean kokatzen dira, ortodoxoak ekialdean eta katolizismoa
hegoaldean eta mendebaldean.

Islama Balkanetan dago zerbait hedatuta, XVI. eta XIX. mende bitartean Otomandar
Inperioaren mende baitzeuden: Albanian, lehengo Jugoslavian, Bulgarian eta
Grezian. Europako Errusiak kontinenteko komunitate musulmanik handiena dauka,
Volga erdiko tartarrak eta Kaukasoko talde franko (txetxeniarrak, avararrak,
ingushtarrak eta abar) bere baitan edukita. XX. mendeko migrazioak direla medio,
Mendebaldeko Europan ere gutxiengo nabarmena bilakatu dira musulmanak.

Juduek historia luzea daukate Europan, baina gutxiengoen erlijioa izanda. Gaur
egun Frantzia da Europako herrialde bakarra non judutarren populazioa %1era
iristen den. Europako juduek bi adar nagusi dituzte: askenaziak eta sefardiak.
Askenaziak VIII. mendean heldu ziren, eta sefardiak Iberiar penintsulan lehenago
ere finkatu ziren. XX. mendean Holokaustoak urritu egin zuen judu europarren
kopurua, era zuzenean (6 bat milioi hil baitzituzten) edo emigrazioa eraginez.

Garai modernoetan, sekularizazio zabala gertatu da, batik bat XIX. mendeko
Frantzian eta XX. mendeko herrialde komunistetan. Gaur egun, sinesmen
erlijiosoen maila oso desberdina izan daiteke tokia zein den: Polonian %95 da
erlijiosoa, baina %20 besterik ez Txekian. Batez beste, 2005eko Eurobarometroak
adierazi zuen europarren %52k jainkoarengan sinesten zuela.



https://eu.wikipedia.org/wiki/Alemania

Alemaniako Errepublika Federala (alemanez: Bundesrepublik Deutschland) Europar
Batasuneko ipar-erdialdeko estatu burujabe bat da. Mugakide ditu iparraldean
Ipar Itsasoa, Danimarka eta Itsaso Baltikoa, ekialdean Polonia eta Txekia,
hegoaldean Austria eta Suitza eta mendebaldean Frantzia, Luxenburgo, Belgika eta
Herbehereak.

Etimologiaren aldetik, Alemania hitzak «alamanen lurra» esan nahi du. Alamanek
V. mendean zehar Rhin ibaia gurutzatu eta Galia erromatarra inbaditu zuten.
Germania izena ere erabili ohi da, antzinako erromatarrek lurralde horri
Germania zeritzotelako.

Ia bere historia guztian zehar, Alemania hitza termino politikoa baino gehiago
geografikoa izan da, Germaniako Erromatar Inperio Santua osatzen zuten estatu
anitzei izena emateko erabiltzen baitzen. Alemania estatu batua 74 urtean zehar
izan zen (1871 eta 1945 artean- Alemaniar Inperioa, Weimarko Errepublika eta
Hirugarren Reicha), baina, Bigarren Mundu Gerra amaitu eta gero, bitan zatitu
zuten: Alemaniako Errepublika Federala (AEF) edo Mendebaldeko Alemania eta
Alemaniako Errepublika Demokratikoa (AED) edo Ekialdeko Alemania. 1990eko
urriaren 3an, AEDak AEFarekin osatu zuen berriro Alemania batua.

Frantzia, Erresuma Batua edo Danimarkak ez bezala, Alemaniak ez dauka itsasoz
haraindiko lurralderik.

Alemaniako lurraldea Europako Batasuneko laugarren zabalena da, hegoaldeko
Alpeetatik iparraldeko Baltiko eta Ipar Itsasoaren itsas ertzetara. Herrialdeko
erdigunean baso lurralde garaiak (Westerwald, Taunus, Harz, Turingiako oihana...
) eta Oihan Beltza eta Jura hego-mendebaldean.

Mendirik garaiena Zugspitze (2.962m) da. Alpeetan dauden beste mendi batzuk
Hochwanner (2.744m), Watzmann (2.713m) eta Dreitorspitze (2.682m) dira.

Alemaniako ibai handiena Danubio da. Alemanian sortzen bada ere ekialderanzko
norabidea hartzen du eta Europa zeharkatu ondoren Itsaso Beltzean itsasoratzen
da. Gainontzeko ibaien artean garrantzitsuenak Rhin, Main, Weser, Elba eta Oder
dira. Hegoaldean (Alpeetan) edo erdialdeko mendikateetan sortu eta iparraldeko
itsasoetara doaz hauek.

Ipar Atlantikoko Korronte epelak Ipar itsasoaren ertzetan klima ozeanikoa
ezartzen du eta prezipitazioak ohikoa dira urtean zehar, batez ere uda aldean.
Negua beraz epela da eta uda ere suabea, nahiz eta batzuetan tenperaturak 30 °C
pasa ditzakeen.

Hego-mendebaldeko lurretan klima kontinentala da. Neguak hotzak dira, udak
epelak eta lehorte aldiak ere luzeak izan daitezke.

1806. urtearen ondoren, Napoleondar Gerrak zirela eta, Germaniako Erromatar
Inperio Santuaren azken enperadoreak abdikatu zuenean, Inperioko estatu ohiak
hasi ziren estatu alemaniar batu bat osatu nahian.

Auzia Frantziako Lehen Inperioaren porrotaren ondorioz gauzatu zen. Napoleon,
enperadorea, suntsitu egin zuten baina atzerriko menderaketa bukatzeak ez zuen
1815eko Konfederazio Germanikoaren barruan Alemania batua ekarri.

1848ko martxoan, Iraultza hasi zen Alemanian. Aurreko auzia berriro piztu zen:
derrigorrezkoa zen Alemaniaren lurraldea definitzea Alemania estatu nazionala
izateko. Lehendabiziko Parlamentuak, Frankfurten sortuak, estatu pangermaniko
bat eratzea ezinezkoa zela ulertu zuen, Austria hor zegoen eta. Hori zela eta,
"Alemania Txikia" sortzea erabaki zen, beti Prusiaren nagusitasunaren menpe.

1860ko hamarkadan Otto von Bismarck kantzelariak Prusian Parlamentuaren aurkako
eta exekutiboaren aldeko kanpaina egin zuen. 1866an Zazpi Asteko Gudak "Alemania
Txikia"ren aldeko auzia erabaki zuen.

Estatua, harrezkero Alemania, 1871ko urtarrilaren 18an eratua, Alemaniar
Inperioa izendatu zen Prusiaren hegemoniaren menpe (1870-1871 Franko-Prusiar
Gudaren garaipena lortu eta gero). Horrela 1848ko Iraultzaren xedea lortu zuten:
alemaniar batasuna.

1918an Lehen Mundu Gerraren ondoren inperio deuseztatu zenean, Urriko Iraultza
gertatu eta Gilen II.a enperadorea agintea uztera behartu zuten eta Weimarko
Errepublika hasi zen.

1919 ko Versaillesko Itunaren baldintzek eta munduko Depresio Handiak eraginak
eragindako krisi ekonomikoa partidu antidemokratikoen babesaren jatorri
nagusienetakoa bihurtu zen. Gainera, gudan zehar, Alemaniaren garaipen ziurraren
ideia zabaldurik zegoen eta porrota, Dolchstoßlegende teoriaren arabera, partidu
demokratikoek (eta baita komunistak eta juduek ere) aberria saltzeagatik izan
zela zabaldu zen.

1932ko uztaileko eta urriko hauteskundeetan, Langileen Alemaniako
Nazional-Sozialista Partiduak bozken %37,3a eta %33,0a lortu zituen hurrenez
hurren. Ezegonkortasun politikoak eta gobernu sendo bat osatzeko ezintasunaren
ondorioz Gobernuko presidenteak berak hautatu zuen kantzelaria
(Präsidialkanzler), hori Parlamentuaren zeregina izan arren, baina 1933ko
urtarrilaren 30ean NSDAP alderdiaren presioaren ondorioz, bere liderra zen Adolf
Hitler hautatu zen Gobernuburu. Orduan hasi zen Alemania Naziaren edo Hirugarren
Reicharen historia.

Hitlerren Lebensraum ("bizitzeko tokia") politikarekin inguruko herrialdeak
anexionatzen hasi zen Alemania eta 1939ko irailaren 1ean Poloniaren inbasioak
Bigarren Mundu Gerraren hasiera eragin zuen. Guda osoan zehar, Estatu alemanak
inoiz izan den sarraskirik zabal eta bihozgabeena antolatu zuen, milioika
pertsona (juduak, ijitoak, homosexualak...) kontzentrazio-esparrutan sartuz eta
bizi baldintza jasanezinetan mantenduz. Alemanian ezezik lurralde okupatuetan
ere antolatu zituen kontzentrazio-esparruak. Genozidio horrek Holokausto edo
Shoá izena du.

Gerra galtzean Alemaniak bere lurraldearen zati handia galdu zuen, eta aliatuek
okupatuta eta banatuta eduki zuten 45 urtean zehar. Hamabost milioi alemaniar
ordura arte Reichenak ziren lurraldeetatik bota zituzten. 1949an, mendebaldeko
zatian konstituzio berria onartu ondoren, Alemaniako Errepublika Federala (AEF)
eratu zen britainiarren estatubatuarren eta frantziarren okupazio eremuak
elkartuz. Urte batzuen buruan, bere burujabetasuna lortu eta Europar Batasunaren
eta NATOren kidea bihurtu zen. Ekialdeko zatian (sobietarren okupazio eremuan)
Alemaniako Errepublika Demokratikoa (AED) osatu zen, Varsoviako Ituna sinatuz
Bloke komunistaren kide izango zena.

Alemania bien arteko liskar eta arazoak bukatuta, 1989ko azaroaren 9an Berlingo
Harresia ireki zuten, Hungaria eta Txekoslovakia zeharkatu zuten udako ihesaldi
jendetsuen ostean. Alemania 1990eko urriaren 3an birbateratu zen etaBigarren
Mundu Gerrako Estatu garaileen kontrol politikoa eta militarra behin betiko
bertan behera uztean subiranotasun osoa berreskuratu zuen.

Alemania birbatuak XIX. mendeko ohiturak mantentzen ditu: sufragio unibertsala
eta Reichstagaren garaian garatu zen Parlamentuaren egitura. Lurraldearen
jarraitasuna ere mantendu du: Bi gehi Lau Akordioak, Alemania birbatuaren
hasierako nazioarteko akta izan zenak, "Alemania Txikia"ren ideia berretsi du.
1950. urtean, Robert Schumanek (alemaniar jatorriko Frantziako ministroak) bere
adierazpena egin zuenetik, herrialde bien arteko harremanak Europar Batasunaren
motor bihurtu ditu.

Alemania 16 estatu autonomotan banatuta dagoen Errepublika Federala da: Länder
edo Bundesländer deritze, singularrean Bundesland.

Alemania 402 administrazio barrutitan zatiturik dago. Horietatik 295 landa
barrutiak dira (Landkreise); eta beste 107ak hiri barrutiak dira, (Kreisfreie
Städte / Stadtkreise), barruti horietako bakoitza hiri bat baita.

Alemania Errepublika Federala herrialde demokratikoa da. Gaurko sistema
politikoak 1949ko Konstituzioan edo Grundgesetzen (lege nagusia) du oinarri.
Sistema parlamentarioa da eta Parlamentuak gobernua burua edo Bundeskanzler
(Kantzelari Federala) hautatzen du.

Parlamentua edo Bundestag (Biltzar Federala), lau urtean behin hautatzen da,
ordezkaritza zuzena eta proportzionala bateratzen dituen sistema korapilatsu
baten bidez. Hamasei Bundesländerrek (Estatu federatuak) Bundesraten (Kontseilu
Federala) ordezkaritza dute, honek —gaiaren arabera— Bundestagek baino garrantzi
handiagoa izan dezake. Batzuetan bi ganbaren arteko liskarrak daude eta
administrazio arazoak agertzen dira.

Estatu burua Bundespräsidenta (presidente federala) da, baina ordezkaritza eta
zeremonial zereginak baino ez dauzka.

Europar Batasunean, Alemania da Europako Parlamentuan ordezkaritza handiena duen
Estatua, Batasuneko estaturik populatuena baita. Honetaz gain, Günter Verheugen
alemaniarra 2004-2009 urteetarako Europar Komisioaren presidenteordea da.

2007. urteko lehendabiziko seihilabetekoan, Alemania izan da txandakako Europar
Batasunaren Kontseiluko Presidentea. Ohiturari jarraituz, Angela Merkel
gobernuburua izan arren Frank-Walter Steinmeier kanpo-harremanetako ministroa
izan da Europar Batasuneko Presidentea. Alemaniak aurrera eraman dituen egitasmo
garrantzitsuenak 2020. urterako Europako Batasunean %20 energi iturri
berriztagarriak erabiltzea eta "Berlingo Deklarazioa" izan dira. 2007koa
Alemaniak presidentzia daukan hamabigarren aldia izan da. Aurrekoa, 1999. urteko
lehendabiziko seihilabetekoan izan zen, orduan Joschka Fischer izan zen
presidentea.

Alemaniako Armada edo Bundeswehr bost ataletan banatuta dago: Lurreko Armada
(Heer), Itsasokoa (Bundesmarine), Airekoa (Luftwaffe), Mediku Zerbitzu Zentralak
eta ororen zerbitzuan aritzen diren komando taldeak. Bake garaian, Defentsako
ministroak eta kantzelariak zuzentzen dute Bundeswehr. Guda garaian, ordea,
kantzelariari berari dagokio agintea.

Bederatzi hilabeteko soldadutza nahitaezkoa da Alemanian, eta Gobernuak
BPGaren % 1,6 armadan xahutzen du. Alemaniako Armada, bere teknologia handiari
esker, arma nuklearrak egiteko gai da, bere gobernuak hala aginduz gero.
Alemaniako industria militarrak gerra-gurdiak, ibilgailu korazatuak, artilleria,
itsaspekoak eta guda-ontziak egiten ditu. Arma gehienak Bundeswehrrek berak edo
NATOko aliatuek erabiltzen dituzte.

Alemania Europar Batasunaren estaturik populatuena da. Hala ere, azken
hamarkadetan, jaiotza-tasaren jaistea eta bizi-itxaropenaren gehitzea direla
eta, biztanleriaren batezbestekoa zahartu egin da eta immigrazioak eutsi dio
demografia-mailaren egonkortasunari. Alemanian 7 milioi atzerritar bizi dira,
asilo-politikoa dutenak eta gonbidatutako langileak (Gastarbeiter), gehienbat.

Iparraldean danimarkar gutxiengo bat bizi da eta Saxonian esloveniarrak daude.
Frisiera hizkuntza, ingelesetik gertuen dagoen hizkuntza, ama hizkuntza da
12.000 alemaniar baino gehiagorentzat. Ipar Alemaniako herri txiki batzuetan oso
hedatua dago behe-saxoiera.

Immigrazioaren atalean, turkiarrak aipatu behar, 2,3 milioi lagun baitira.
Horiez gain kroaziar, italiar, errusiar eta poloniarrak ere asko dira.

2010. urtean, Alemaniak 81.799.600 bizilagun zituen. 2014ko abenduaren 16an
jakin zenez, 16,2 milioi herritar, biztanleria osoaren %20,3, pobrezian edo
bazterketa sozialean bizi ziren 2013an.

Bere ekonomiaren garapena dela eta, Alemania gaur egungo munduko hirugarren
potentzia da, Europako lehendabizikoa. 2006an bere Barne Produktu Gordina (BPG)
3 bilioi US dolar baino gehiagokoa zen. Industria arloko jarduera nagusiak
garraio-materiala, aparatu elektriko eta elektronikoak, makineria, produktu
kimikoak, material sintetikoak eta elikadura prozesatuak.

Alemania aberastasun-gunea da eta bere itzala Erdialdeko Europa osoan hedatzen
da. Errepide azpiegitura zabala eta bizi-maila altua du. Munduko herrialderik
garatuenetako bat da zalantzarik gabe.

Joschka Fischer kanpo-harremanetako ministro ohiaren esanetan, Alemania
«esportazioaren munduko txapelduna» da, 2004 urtetik izan duen
kanpo-merkataritzaren saldo positiboari esker. 1999an Alemaniako komertzioaren
ia %78a herrialde garatuenekin egin zen; Europar Batasunerako esportazioak %54a
ziren eta Estatu Batuetara berriz %10a baino ez zen bidali.

Deutsche Bundesbankek (Banku Zentralak) eta Europako Banku Zentralak (EBZ)
Frankfurt hirian dute bere egoitza.

1930eko hamarkadan Hirugarren Reichak munduko lehenengo autobide-sarea egiten
hasi zenetik, Alemaniak 11.980 kilometro autobide (Autobahnen) dauzka.
Gainontzeko errepideek 40.000 kilometro osatzen ditzute gainera eta kilometro
guzti hauei ondorioz Alemania munduko ibilgailu dentsitate handiena duen
herrialdea da. Autobide guztiak doakoak dira ibilgailu pribatuentzat; baina 2005
eta gero, kamioiek satelite bidez kontrolatzen den bidesaria ordaindu behar dute
(ordainketa kilometroen araberakoa da).

Alemania ubideak eraikitzen ere munduko lehena da. XIX. mendetik aurrea kanalek
indar handia hartu zuten. Kielgo ubidea adibidez, Baltikoa eta Ipar Itsasoa
lotzen dituena, oso garrantzitsua da. Beste batzuk aipatzekotan hor daude
Rhin-Main-Danubio ubidea, Dortmund-Emsekoa eta Elba-Lübeck Kanala besteak beste.

Bestetik, energi iturri berriztagarriak gero eta inportanteagoak dira
herrialdearen garapenean, batez ere Bündnis 90 / Die Grünen partidu ekologista
gobernu federalean sartu zenetik. Friburgoko Vauban ekoauzoak esate baterako
eguzki energia baliatzeko instalazio modernoak ditu.

Alemaniako eskualde industrializatu handiek, hala nola Ruhr eskualdea, Rhin-Main
eskualdea edo Westfalen-Rheinland-Pfalz eskualdeak, bere oinarri industrialari
zerbitzuen esparrua ere gehitu eta garapen ekonomiko handia izan dute.

Alemania zientzilari handiak eman dituen herrialdea izan da. XVI mendean
Johannes Keplerrek planeten mugimenduak deskribatu zituen. XIX mendean Theodor
Schwann eta Jakob Schleidenek Teoria zelularra formulatu zuten eta inoizko
matematikari handienetakoa izan den Carl Friedrich Gaussek bere legeak ezarri
zituen.

XX mendean Nobel Sariak banatzen hasi ziren eta lehenengo hamarkadetan
alemaniarrek sari ugari eskuratu zituzten. Hauetaz gain badaude zientzilari
aipagarriak ere, hala nola Kontinenteen jitoa deskribatu zuen Alfred Wegener
geologoa.

Alemaniaren ekarpenak munduko kulturari kontaezinak dira: Beethoven, Bach,
Brahms eta Wagner bezalako konpositoreak; Goethe, Lessing eta Schiller poetak;
Kant, Hegel, Marx edo Nietzsche filosofoak, eta Humboldt, Einstein, Planck eta
Gauss zientzialariak.

Alemana behin Erdialdeko Europako lingua franca zen. Hori dela eta Europako
pertsona ospetsu batzuk, alemanak izan ez arren, Alemaniako kulturaren barnean
daude: Wolfgang Amadeus Mozart, Franz Kafka edo Nikolas Koperniko adibidez.

Hil arte, Literaturako Nobel Saria duen Günter Grass zen egungo Alemaniako
kulturaren erreferentzia.

Alemaniako Kirol Federakundeak (DSB) ia 27 milioi kide ditu. Haren datuen
arabera, biztanleriaren herenak kirola egiten du herrialdean diren 127.000
instalazioetan. Azken urteotan, DSBk kirol paralinpikoentzako baliabideak gehitu
egin ditu.

Alemaniaren parte-hartzea Joko Olinpikoetan betidanik nabarmendu da. Alemaniak
bitan antolatu du gertaera: 1936an Berlinen eta 1972an Munichen.

Alemaniako Futbol Federazioak (DFB) 26.000 klub baino gehiago ditu, 6 milioi
kiderekin (munduan kide gehien duen federazioa). Hain da kirol hori han famatua,
ezen Alemaniako Futbol Selekzioak hirutan lortu baitu Munduko Koparen txapelduna
izatea (1954, 1974, 1990 eta 2014). Era berean, Munduko Futbol Txapelketa bitan
antolatu dute: 1974an eta 2006an. Klub mailan FC Bayern München da talderik
handiena, lau aldiz irabazi baitu UEFAko Txapeldunen Liga eta birritan
Kontinente arteko Futbol Kopa. Alemaniako futbol txapelketa nagusiak Bundesliga
eta Alemaniako Kopa dira.

Eskubaloia Alemaniako bigarren kirol garrantzitsuena da. Selekzioak Munduko
Txapelketa hiru aldiz irabazi du, azkenengoa 2007an etxean, finalean Polonia
garaituz. Nesken selekzioak berriz lau aldiz irabazi du Munduko Txapelketa.

Klub mailan ere emaitza onak izan ditu, EHF Txapeldunen Liga 15 aldiz irabaziz
gizonezkotan eta lau aldiz emakumezkoetan. Talderik onenak VfL Gummersbach
(Europako txapelduna 5 aldiz), SC Magdeburg (3 Europako Kopa) eta THW Kiel
(Alemaniako Ligan garaipen gehien dituena).

Michael Schumacher alemaniarra da txapelketa gehien irabazi dituen pilotua, 7
hain zuzen ere. Azken bi txapelketak beste alemaniar batek irabazi ditu,
Sebastian Vettelek. Bederatzi garaipen hauekin Erresuma Batuaren ondoren
bigarren herrialdea da garaipen kopurutan.

Steffi Grafek Grand Slameko 22 txapelketa irabazi zituen eta Boris Beckerrek
sei. 80. hamarkada arrakastatsua izan zen Alemaniarrentzat, garaipen
indibidualez gain selekzioak ere hiru aldiz irabazi baitzuen Davis Kopa.



https://eu.wikipedia.org/wiki/Phishing

Phishing iruzurraren munduko delituari erreferentzia egiten dion hitz
informatiko bat da, zeina informazio konfidentziala (pasahitza edota kreditu
txartel edo bankuko edozein informazio) era iruzurgile baten bidez
eskuratzeagatik ezagutzen den gizarte-ingeniariaren erabilpenaren bitartez
praktikatzen den. Iruzurgilea, phisher izenez ezaguna, ustezko komunikazio
elektroniko ofizial baten bitartez (normalean posta elektroniko edo bat-bateko
mezularitza edota dei telefonikoen bidez ere burutua) konfiantzazko enpresa edo
pertsona bezala aurkezten da.

Phishing-arekin zerikusia duen salaketa kopuru altua dela eta, babeserako metodo
gehigarriak behar dira. Phishing-aren praktika hau zigortzen duen legeak
ezarriz, erabiltzaileak ohartarazteko kanpainak eginez eta programetarako neurri
teknikoak ezarriz, aurre egiteko saiakerak burutu dira.

Phishing hitza ingelerako arraia hitzetik eratortzen da, ingeleraz "fishing"
(arrantza), erabiltzaileak geroz eta amu sofistikatuagoen bidez harrapatzearen
ekintzari deritzo. Modu honetan, informazio finantzaria eta pasahitzak
eskuratzen da. Honetan aritzen direnei phisher izenarekin ezagutzen dira.
Phishing izena "password harvesting fishing"-aren (pasahitzen uzta eta arrantza)
kontrakzioa dela ere esaten da, seguruena hau akronimo retro-aktibo bat dela.

Euskararako itzulketan honako izenak egokiak lirateke: amu edo iruzur
elektronikoa.

Phishing izenaren lehenengo agerraldia, 1996eko Urtarrilean izan zen, hackers
alt.2600 berri taldean, baina hacker "2600 Magazine" inprimatutako berri
buletinaren edizioan lehenago agertu zen terminoa. Phishing terminoa, AOL
erabiltzaileak "arrantzatzen" zituzten crakcer-engatik hartu zuren; ph f
ordezkatzeko erabiltzen dute hacker-ek, "phone phreaking" izenez ezagutzen den
hacking erabilera zaharra bezala.

AOL-eko phishing-a warez (software pirata elkartrukatzen zutenak)
komunitatearekin erabat erlazionatuta zegoen. Crakcer bat, AOL-ko langile
batengatik pasatzen zen eta berehalako mezu bat bidaltzen zion biktima
potentzial bateri. Biktima iruzurtzeko eta informazio konfidentziala emateko,
"kontuaren ziurtatzea" edo "ordain-agiri informazioaren baieztapena" mezuak
eduki zitzakeen. Behin biktimak bere pasahitza bidalita, erasotzaileak
biktimaren kontura sartzea zeukan eta zenbait asmo kriminaletarako, spam barne,
erabil zezakeen. Phishing-a zein Warez-a AOL-en, orohar cracker-ak idatzitako
programez baliatu behar ziren.

1997.an AOL-ek, phishing eta Warezaren politikak gogortu zituen eta AOL
zerbitzarietatik kaleratuak izan ziren denak. Garai horretan AOL-en phishing-a
hain sarria zenez, berehalako mezu sisteman honako testu lerro bat txertatzea
erabaki zen: "no one working at AOL will ask for your password or billing
information" ( "AOL-en lan egiten duen inork, ez dizu ordain-agiriaren
informazioa edo pasahitzik eskatuko"). Aldi berean AOL–ek, phishing-en aritutako
kontu baten desaktibazio automatikoa egiten zuen sistema bat garatu zuen,
normalean biktima erantzun aurretik egikaritzen zena. Behin behinekoz,
phisher-ak AOL-en berehalako mezu sistemara (AIM) mugitu ziren,ezin izan
baitzituzten AIM zerbitzaritik kanporatu. AOL-eko Warez eszenaren behartutako
itxiera zela eta, phisher askok zerbitzua hau uztea erabaki zuten, eta ondorioz
honen praktika.

quienteadmite eta noadmitido dira MSN erabiltzaileei, beren kontaktuen
erabiltzaile listatik ezabatuak izan diren edo ez jakitearen truke, izena eta
pasahitza lapurtzeko erabiltzen diren web orri berrienetarikoak.

Phishing-aren gaur egungo saiakera berrienek, biktimatzat, bankuko bezero eta
online ordainketa eskaintzen duten zerbitzuak hautatu dituzte. Nahiz eta, goian
azaltzen den irudian ikus daitekeen bezala, phisher-ek banku edo online
zerbitzuko bezero bati bidalitako dokumentua izan, gaur egungo ikerkuntzek
adierazten duten bezala, iruzurgileek jakin dezakete bezero batek zein
bankurekin izan dezakeen harremana, eta modu horretan, bezero horri banku horren
izenean gezurrezko mezu bat bidali. Orokorrean, erabiltzaile jakin batekiko
eraso hauek, spear phishing (lantza bidezko phishing-a) izena hartzen dute. Asmo
sozialetarako erabiltzen diren Interneteko guneak ere phisher-en helburu bihurtu
dira, toki hauetan erabiltzen den informazio gehiena, nortasun lapurretarako
erabil baitateke. Esperimentu batzuek, sare sozialetako phishing
erasoetan, %90eko arrakasta tasa lortu dute. 2006 urte amaieran, har informatiko
batek MySpace webguneko zenbait orrialde bereganatu zituen, erabiltzaileen
loging-erako informazioa lapurtzeko erabiltzen zen web orri batera zuzendutako
loturak aldatuz.

Phishing-aren metodo gehienek, diseinuaren bidezko iruzurra erabiltzen dute, hau
da, iruzurgileak, benetako konpainiakoa bailitzan, posta elektroniko baten bidez
lotura faltsu bat bidaltzen dio bezeroari. Gaizki idatzitako URL-ak edota
azpi-domeinuen erabilerak dira phisher-ek normalean erabiltzen dituzten
iruzurrak, ondoren helbidea adibidez,
http://www.bankuarenizena.com.adibidea.com/. Lotura faltsu hauek apaintzeko
beste adibide bat, a bildua (@) karakterea daukaten helbideak erabiltzea da,
ondoren erabiltzaile izena eta pasahitza galdetzeko (estandarren aurkakoa).
Adibide bezala, http://www.google.com@members.tripod.com/ har dezakegu. Helbide
honek bezeroa engainatzen du eta irekitzera doan helbidea www.google.com dela
sinestarazten du, benetan irekiko den helbidea members.tripod.com denean (eta
www.google.com-eko erabiltzaile izena eta pasahitzarekin sartzen saiatzean,
erabiltzaile hori existitzen ez bada, orria normaltasun osoz irekiko da). Hortik
aurrera metodo hau erauzia izan da Mozilla eta Internet Explorer
nabigatzaileetatik. Beste phishing saiakera batzuek, JavaScripts-ak erabiltzen
dituzte helbide barra aldatzeko. Azken hau, helbide barraren gainean,
entitatearen benetako URL-aren irudi bat jartzen egiten da edota benetako
helbide barra itxi eta faltsuzko helbidea gordetzen duen beste berri bat irekiz.

URL-en beste arazo bat, Nazioartekotutako Domeinuaren Izena (NDI)-ren
nabigatzaileetako erabilerarekin zerikusia du, gerta baitaiteke, begira ezaguna
egiten zaigun helbide bat desberdina izatea (adibidez, domeinua.com,
domeinua.com-aren berdina dirudi, baina bigarren helbidean "o" hizkiak omicron
letra grekoarengatik, "o", ordezkatua izan. Teknika hau aurrera eramatean,
erabiltzaileak iruzurretarako erabiltzen den orrietara bideratu dezake biktima.
Nahiz eta akats honen inguruan ( NDI Spoofing edo eraso homografo izenez
ezagutua) publizitatea egin, phishing-aren erasorik ez da ezagutu hau erabili
duenik.

Gaur egungo gezurrezko enpresek, e-mail, txat, irc edota beste bideen bitartez
langileak bereganatzen saiatzen ari dira , ez bakarrik etxetik lan egiteko
aukera eskainiz, beste zenbait irabazi erakargarri ere. Eskaintza onartzen duten
pertsonek, automatikoki, horren jakitun izan gabe, delitu larri baten parte
hartzen dute: iruzurrezko ekintzen ondorioz lortutako diru zuriketa.

Pertsona hauek, enpresa mota hauetan parte hartzeko edo lanean hasteko,
formulario bat bete beharko dute, non beste hainbat datuen artean, beraien
bankuko kontu zenbakia eman beharko duten. Phishing-aren bidez lortutako dirua,
langile-biktimaren kontu korrontean sartzea da honen helburua. Biktima behin
kontratatuta dagoela, pertsona hau automatikoki, herri-hizkeran ezaguna den
mandoa izatera pasako da.

Phishing-aren ekintza bakoitzarekin, biktimak diru kopuru handi bat jasoko du
bere kontu korrontean eta enpresak, eragiketa honetaz ohartaraziko dio. Behin
diru-sarrera eginda,lanaren komisio bezala, biktima, diru totalaren zati batekin
geratuko da, %10-%20 inguruan egon daitekeena eta gainontzekoa, diru bidalketa
zerbitzu baten bidez, ustezko enpresara bidaliko da.

2004ko Maiatzetik 2005eko Maiatzera estimatzen da, AEBetako 1.2 milioi
konputagailuen erabiltzaileek phishing-a zela medio galerak izan zituztela
estimatzen da, gutxi gora behera 929 milioi estatubatuarreko dolar. Bezeroak
biktimak ziren bitartean, AEBetako negozioek urtean 2000 milioi dolar inguru
galdu zituzten. Erresuma Batuan phishing-aren hazkuntza ere nabaritu zuen.
2005ko martxoan, phishing-aren praktikarengatik Erresuma Batuak galdutako
dirutza, 12 milioi libera esterlina ingurukoa izan zen.

Phishing-ari aurre egiteko enpresek erabiltzen duten estrategietako bat, beraien
langileei arriskuez ohartarazi eta gerta litezkeen erasoen aurrean trebatzea da.
Phishing-aren taktika berri batek, zeina konpainia jakin batera posta
elektronikoak bidaltzean datza, zenbait lekutan entrenamendua sustatu du, Estatu
Batuetako West Point-eko Akademia Militarrean barne. 2004ko ekainean spear
phishing-arekin egindako esperimentu baten, West Point-eko 500 kadeteen %80a
iruzurrean erori zen, posta elektroniko bat jaso eta beraien datu pertsonalak
eman zituzten.

Erabiltzaile batek, zeinarekin mezu elektroniko baten bidez komunikazio bat
ezarri den eta bere kontu elektronikoa "baieztatu" behar duela esan, ezer egin
baino lehen, bi aukera izango ditu, konpainiarekin zuzenean harremanetan jarri
edota postan agertzen den lotura eskuz nabigatzailean tekleatu loturaren
helbidera birbidalia ez izateko. Konpainia askok, eBay eta PayPal barne, posta
elektronikoetan bere bezeroekin erabiltzaile izenez ezartzen dute harremana,
hortaz, posta elektroniko bateko agurra orokorra bada ("eBayeko erabiltzaile
agurgarria"), litekeena da phishing saiakera bat izatea.

Anti-phishing-a eskaintzen duen zenbait programa informatiko daude. Programa
hauen gehiengoak, webgune eta posta elektronikoetako phishing edukia bilatzen
lan egiten du; anti-phishing software batzuk, adibidez, web nabigatzaileetan eta
posta elektroniko bezeroetan integratu daitezke bisitatutako domeinu erreala
azaltzen duen erreminta barra bailitzan. Spam filtroek ere erabiltzaileak
babesten dituzte phisher-en garretatik, jasotako phishing-arekin zerikusia duten
posta elektroniko kopurua jaisten baitu.

Erakunde askok, galdera sekretuaren ezaugarria gehitu dute, erabiltzaileak eta
erakundeak soilik jakin dezakeen informazioa gordetzen duena. Interneteko web
orriek ere egiaztatzeko erremintak gehitu dituzte, zeinak erabiltzaileei
aurretik aukeratutako irudi sekretuak ikusteko aukera ematen dien; irudi hauek
agertzen ez badira, orduan webgunea ez da benetakoa. Hauek eta beste zenbait
kautotze erak, erasoenganako sentiberak izaten jarraitzen dute, 2005ean Nordea
banku eskandinaviarrari geratu zitzaion moduan.

Anti-Phising Working Group-ek, phishig-aren aurkako legeak aplikatzen dituen
industria eta elkarteak, adierazi du phishig-aren oibnarrizko teknikak geroan
zaharkituak gera litezkeela, phisher-ek erabiltzen dituzten gizarte ingeniariako
metodoak azaleratzen doazen heinean. Hauek, denbora gutxiren buruan, pharming
eta malware-aren beste erabilpen batzuk, informazioaren lapurretarako tresna
arruntagoak bilakatuko direla suposatzen dute.

2004ko Urtarrilaren 26an, Estatu Batuetako FTC-ak (Federal Trade Commission,
"Merkataritzaren Batzorde Federala"), phisher susmagarri baten kontrako kasu bat
eraman zuen auzitegira. Susmagarria, Kaliforniar gazte bat, ustez, American
Online-en web gunea ematen zuen orria sortu eta erabili zuen, kreditu txartelen
zenbakiak lortzeko. Bai Europa eta Brasilek, Estatu Batuarren praktika jarraitu
zuten, ustezko phisher-ak jarraitu eta atxilotuz. 2005eko Martxoaren bukaeran,
24 urteko estoniar gizon bat, backdoor-a erabiltzen zegoela atxilotua izan zen,
bere webgune faltsuan jarritako keylogger-aren bitartez, bertara sartzen ziren
erabiltzaileen pausoak monitorizatzen zituelarik. Era berean, agintedunek beste
phisher bat atxilotu zuten, kingpin izenez ezagutua, Valdir Paulo de Almeida,
phishig sare handienetako baten burua, zeinak bi urteren buruan 18 eta 37
estatubatuar dolar artean lapurtu zuena. 2005eko ekainean, Erresuma Batuko
agintedunek, bi gizon atxilotu zituzten phishing-aren praktikagatik, kasu bat,
Estatu Batuetako Zerbitzu Sekretuetako Operacion Firewall delakoarekin loturik
zegoelarik, zeinak phishing-aren praktika aurrera eramaten zituzten webgunean
bilatzen saiatzen ziren.

Estatu Batuetan, Patrick Leahy senatariak, 2005eko martxoaren 1eko 2005eko
Anti-Phishing-aren Akta kaleratu zuen. Anti-phishing-aren lege federal honek,
erabiltzaileei iruzur egiteko helburuarekin spam-a posta kontuetara bidaltzen
zuen webgune faltsuak sortzen zuten gaizkileek, 250000 USD-etarainoko isuna jaso
lezakete eta 5 urtetarainoko kartzela zigorra.

Microsoft konpainia phishing-aren aurkako esfortzura batu da. 2005eko martxoaren
31ean, Microsoft-ek Washington-go Korteen Barruti-ra 117 auzi federal eraman
zituen. Horietako batzuetan, "John Doe" phisher-a, pasahitz eta informazio
konfidentziala lortzeko metodoak erabiltzeagatik akusatua izan zen.
Microsoft-ek, kasu hauen bitartez, inportantzia handiko phishig-aren zenbait
eragile plazaratzea espero du. 2005eko martxoan, Australiako gobernuaren eta
Microsoft-en arteko elkarte bat sortzea pentsatu zen, delitu zibernetikoei aurre
egiteko legearen hobekuntzak lortzeko asmoz, phishing-a barne.



https://eu.wikipedia.org/wiki/Ur

Ura gai elkartua da, oxigeno atomo bat eta bi hidrogeno atomoz osatua (H2O).
Giro-tenperaturan likidoa da, usaingabea, zaporegabea eta koloregabea.
Nahitaezkoa uste da bizitzarako, ez baita ezagutzen uraren gabezia osoan bizi
den izakirik. Lurrean nahiko ugaria den gai elkartua da, hainbat leku eta
itxuratan ageri dena: ozeanoetan eta plaka polarretan nagusiki, baina baita
hodei, ibai, aintzira eta bestelakoetan ere. Urak lurrazalaren % 71 estaltzen
du. Ur horren % 97,2 gazia da, eta % 2,8 geza. Ur geza horren % 1 baino ez dago
egoera likidoan, gainerakoa poloetan izoztuta baitago.

Ura da baldintza naturaletan hiru egoera fisikoetan (solido, likido edo gas
egoeran) aurki daitekeen gai bakarra da. Urak ez dauka ez zapore, ez kolore,
ezta usainik ere. Kimikoki aratza den urak ur destilatu izena hartzen du eta ez
du inolako gairik bere barnean disolbatuta, H2O bakarrik.

Uraren irakite tenperatura 100°C-koa da itsas mailan eta izozte tenperatura 0º
C-koa. Uraren gehienezko dentsitatea 1g/ml da, 4 °C-ko tenperaturan, beste
edozein tenperaturatan dentsitate txikiagoa du. Solido egoeran, hau da, izotz
egoeran, dentsitatea 0,917g/ml da.

Uraren bero espezifikoa 1cal/°C.g da. Disolbatzaile unibertsala dela esaten da,
molekula polarra izanik, substantzia gehien disolbatzen dituen substantzia
delako. Ur molekulak hidrogeno zubi izeneko lotura batzuen bitartez elkartzen
dira. Ura bi polo dituen molekula da. Hidrogeno bien arteko lotura 104,45º koa
da. Gainera urak termoerregulatzaile lana egiten du.

Ura da substantzia gehien disolbatzen dituen elementua, horregatik esaten da ura
disolbatzaile unibertsala dela. Ezaugarri hau da ziur asko bizitzarako
garrantzitsuena, berari esker talde polarrak edo karga ionikoak (karga + eta –
dituzten alkohol, R-OH taldedun azukre, aminoazido edo proteinak) dituzten
substantziekin hidrogeno lotura egonkorrak eratzen dituelako urak.

Urak gatzak ere disoziatu ditzake disoluzio ionikoak eratuz. Azken hauen kasuan
uraren dipoloek gatzetako ioiak erakartzen dituzte. Urak ioi hauek inguratzen
ditu ioi hidratatuak eratuz.

Hidrogeno loturak oso indartsu eta egonkorrak dira, hauek ura konprimaezina den
likido bihurtzen dute. Konprimaezina izatean hezurdura hidrostatiko bezala egin
dezake intsektu batzuetan, uraren indarrari esker arrokak zulatzen dituzten
intsektuetan gertatzen den bezala.

Kapilaritatea ere uraren eta beste substantzia batzuen artean eratzen diren
hidrogeno zubien ondorioa da. Ile bat urez beteriko ontzi batean sartzen bada,
urak ilean gorantz egiten du, ontzian duen maila baino goragoa lortu arte, ileak
uretan egiten duen presioa berdinduz. Fenomeno honek landareek gatz mineralak
eta ura sustraietatik hostoetaraino garraiatzeko duen gaitasunarekin zerikusia
du.

Bero espezifikoak ere molekulen artean eratzen diren hidrogeno zubiekin
zerikusia du. Urak bero kantitate handia jaso behar du hidrogeno lotura hauek
apurtzeko, beraz tenperatura oso astiro igotzen edo jaisten da. Honek zitoplasma
urtsua tenperatura aldaketetatik babesten du, termoerregulatzaile gisa
tenperatura konstante mantenduz.

Urak forma desberdinak hartzen ditu naturan: hodeiak zeruan, itsasoak,
izozguneak mendialdean eta poloetan eta akuiferoak lur azpian, beste askoren
artean. Lurrunketa, prezipitazio eta jariakortasunari esker ura etengabe dago
mugitzen, ziklo bat burutuz etengabe, uraren zikloa.

Prezipitazioek, nekazaritzan eta orokorrean gizakiarentzat duten garrantzia
kontutan hartuta, izen desberdinak hartzen ditu itxuraren arabera. Euria da
orokorrean baina elurra, kazkabarra, ihintza… Ur tantek argi izpiak errefrakta
ditzakete ortzadar izeneko gama koloretsua eratuz.

Uraren jariakortasuna ere garrantzitsua da, erreka eta ibaiei esker nekazaritza
garatu delako. Ibai eta itsasoak bidaiatzeko eta garraiorako bide garrantzitsuak
dira. Aldi berean erosioak ere garrantzia handia izan du, ibai haranak eratuz
nekazaritzarako lur emankorrak lortzen dira eta baita biziguneak altxatzeko leku
lauak.

Ura lur azpian ere sar daiteke akuifero edo lurpeko urak eratuz. Hemengo ura
lurrazalera aterako da gero putzu artifizialen edo iturri naturalen bitartez edo
azpian tenperatura altuak egon ezkero geiser eran.

Urak substantzia ugari eduki ditzake disolbatuta, beraz, gizakiak uraren
edangarritasuna ezagutzeko zentzuak garatu ditu eta horregatik dugu nahiago
iturburuetako ura, itsasokoa edo lakuetakoa baino.

Urak bizitzarentzat ezinbestekoak diren propietateak ditu: disolbatzaile ona da
eta gainazaleko tentsio handia dauka. Uraren dentsitate maximoa 3,98º C-tan
ematen da, eta jaitsi egiten da ura berotu edo hoztu ahala. Ura solidotzean
molekulek erle-panel antzeko bat eratzen dutelako dentsitatea txikiagotuz.

Atmosferan ur molekula hauetako bakoitzak, berotegi efektuaren eragile diren
izpi infragorri kaltegarriak xurgatzen ditu. Uraren bero espezifiko handiari
esker, ozeanoetako urak, klima globalaren erregulatzaile gisa jokatzen du.

Ura disolbatzaile ona da, eta metabolismoaren konplexutasunean parte hartzen du,
azukre eta gatzak erraz disolbatu eta erreakzio kimikoak bultzatuz. Olioak edo
beste substantzia hidrofobiko batzuk ordea ez dira disolbatzen uretan, eta
lipido eta proteinaz osaturiko zelula mintzek kontrolatzen dituzte erreakzio
kimikoak. Uraren gainazaleko tentsioari esker gertatzen da hau nagusiki.

Ur-tantak egonkorrak dira, gainazaleko tentsioari esker; beira bezalako gainazal
ez-disolbagarri batean ur-tantak botatzen baditugu konpaktatuta gelditzen dira,
ez dira sakabanatzen. Propietate honek garrantzi handia dauka landareen
transpirazioan.

Uraren egoera solidoak, izotzak, likidoan flotatzea ere propietate garrantzitsua
da. Hau posible izango da, hidrogenoak tenperatura txikietan eratzen dituen
geometria indartsuei esker. Uraren dentsitate maximoa 3,98º C-tan ematen dela
kontutan izanik, lakuetan ematen den fenomeno berezi bat ulertuko dugu.
Mendialdeko laku batean ura 3,98º C-tara heltzean, hondoratu egiten da eta
gainerako ura gorantz doa. Horrela nahiz eta laku batean gaineko geruza izoztuta
egon, propietate honi esker lakuren hondoko lurra termikoki babestuta egongo da.

Uraren egoera naturala prozesu naturalen bitartez alda daiteke. Adibidez, azpian
dituen lur edo arroken, intsektuen edo animalien hondakinen eraginez.
Artifizialki, hau da, gizakiaren eraginez ere alda daiteke uraren egoera.
Adibidez, meategietako aktibitateak uraren azidotasuna (pH) edo gazitasuna alda
dezake. Urak mantenugai gehiegi izatea ere arriskutsua izan daiteke alga gehiegi
hazi daitezkeelako eguzkiaren argia pasatzea ekidinez eta ondorioz arrainak
hiltzen dira.

Prozesu hauetaz aparte badaude ura kutsatzen duten substantzia toxikoak. Beruna
eta kadmioa bezalako metal astunak biometaketa sortzen dute eta gizakien
hondakinek ur beltza delakoa eratzen dute.

Ur araztegietan ura arazteko prozesuan kaltzio hidroxidoa eta aluminio sulfatoa
gehitzen zaio urari (koagulatzaileak) eta hauek uretan igeri dagoen aluminio
hidroxidoa eratzen dute, maluta izenaz ezaguna. Prozesu honek malutapen izena
hartzen du.



https://eu.wikipedia.org/wiki/Gipuzkoa

Gipuzkoa Euskal Herriko zazpi herrialdeetako bat da, haren iparraldeko
erdialdean dagoena. Mugakide ditu Bizkaia mendebaldean, Araba hego-mendebaldean,
Nafarroa Garaia ekialdean, Lapurdi ipar-ekialdean eta Bizkaiko golkoa
iparraldean. 42º58'10-43º8'5" ipar latitudeen eta 1º5'13"-1º56'47" mendebaldeko
longitudeen artean hedatzen da. Hedaduraz 1.909 km² ditu, eta 66 km luze du
itsasertza. 2012ko erroldan, 712.097 biztanle zituen Gipuzkoak, eta horien
laurdena hiriburuan bizi dira. Administratiboki Euskal Autonomia Erkidegoko foru
lurraldea edo lurralde historikoa da.

Hiriburua Donostia du, han daude Gipuzkoako Foru Aldundiaren eta Gipuzkoako
Batzar Nagusien egoitzak.

Gipuzkoak iparraldean Bizkaiko golkoa du mugakide; mendebaldean, Bizkaia;
hegoaldean, Araba eta Nafarroa Garaia; eta ekialdean, Nafarroa Garaia eta
Lapurdi.

Lehorreko mugakide guztiak Euskal Herriko beste herrialde batzuk dituen Euskal
Herriko herrialde bakarra da. Hedadurari dagokionez espainiar estatuko
probintziarik txikiena da, 1.909 km²-rekin.

Gipuzkoan, Euskal Herriko gainerako herrialdeekin alderatuta, ibaiek ibilbide
laburra eta arro hidrologiko txikia dute, iturburuak sortzen diren mendiak
itsasotik hurbil baitaude. Emari handiko eta iraunkorrekoak dira, euri asko eta
sarria egiten baitu.

Ekialdetik mendebalderantz, lehen ibaia Bidasoa da, iturburua Nafarroan duena
710 m-ko garaieran. Gipuzkoan Endarlatsan sartu eta 9 km egiten ditu
Lapurdirekin mugan. Ibaian gora ibar estua da, itsasoratze aldean zabalduz eta
Hendaia, Hondarribia eta Irun kokatzen diren eremu laua sortuz. Itsasoratzean
Txingudi badia dago, Hondarribiko eta Ondarraitz hondartzek itsasotik babesten
baitute.

Oiartzun ibaia 15 km luze den ibai laburra da, Aiako Harrian jaio, Errenteria
igaro eta Pasaiako badian isurtzen dena. Malda handiko ibaia da (milako 45,3)
eta, horregatik, hondar kopuru handia garraiatzen du eta badiara eramaten.

Urumea ibaiak Leitzan du iturburua 710 m-ko garaieran eta 53 km luze da.
Hernanin Añarbe ibaiaren urak jaso eta Donostian itsasoratzen da, Urgull eta
Ulia mendien artean, Gros auzoko hondar eremuak sortuz (Zurriola).

Oria ibaia da Gipuzkoako luzeena (80 km baititu), bai eta Gipuzkoan arro
hidrologiko handiena duen ibaia ere. Lizarratetik hurbil du iturburua, Aizkorri
mendilerroan, itsas mailatik 660 metro gorago. Hainbat ibaiadar ditu: Leitzaran,
Berastegi, Amezketa, Araxes, Amundarain, Agauntza eta Urtsuaran. Orion
itsasoratu aurretik, herri hauek zeharkatzen ditu: Zegama, Segura, Olaberria,
Beasain, Ordizia, Legorreta, Alegia, Tolosa, Billabona, Andoain, Lasarte-Oria
eta Usurbil.

Urola ibaiak Legazpitik hurbil du iturburua, Aizkorriren iparraldeko magalean
720 m-ko garaieran. Urrestilla eta Errezil ibaiadarrak ditu eta honako herri
hauek zeharkatzen ditu Zumaian itsasoratu baino lehen: Zumarraga, Urretxu,
Azkoitia, Azpeitia eta Zestoa.

Deba ibaiak 825 m-ko garaieran du iturburua, Leintz Gatzagako Elgeako
mendilerroan. 58 km luze da eta ibaiadar ditu Ego, Aramaio eta Arantzazu ibaiak.
Izen bereko herrian itsasoratzen da, Deban, eta herri hauek zeharkatzen ditu:
Leintz Gatzaga, Eskoriatza, Aretxabaleta, Arrasate, Bergara, Soraluze, Elgoibar
eta Mendaro.

Gipuzkoa haritz lurraldea izan da 500-600 m bitartean eta pago lurraldea
aipaturiko metroetatik gora. Gizonaren eskuak, halere, errotik aldatu du
ikuspegia eta XX. mendearen hasieratik pinudiak dira nagusi Gipuzkoako mendi eta
basoetan. Basoari dagokion eremua herrialde osoko % 59,5 da (118.850 ha, % 62,5
pinua da). Aipagarriak dira, halaber, pagadiek (11.500 ha) eta hariztiek (2.700
ha) hartzen dituzten sailak.

Lurraldeko hegoaldean kokatuta daude hurrengo mendilerroak, Arabarekin mugan,
mendebaldetik ekialdera: Elgea (Aumategigaña, 1.189 m), Aloña (Gorgomendi, 1.250
m) eta Aizkorri (Aizkorri, 1.528m.). Zaraia (Kurtzebarri, 1.133 m),
hego-mendebaldean kokatuta dago Elgearen atzealdean, apur bat barrualderantz eta
Aloñatik hurbil.

Gipuzkoako hego-ekialdean bestela, Nafarroako mugan, Aralar mendigune ezaguna
dugu, Ganboa (1.402m.) eta Txindoki (1.346m.) tontorrekin. Aralarretik
erdialderantz Murumendiko mendilerroa dago, Goierrin, izena ematen dion
Murumendi (867 m) tontorrarekin besteak beste.

Azkenik, Izarraitz mendigunea Gipuzkoako erdialdean dago, Urola Erdiako
eskualdean, Erlo (1.026 m) mendiarekin.

Erromatarrengandik heldu zaizkigun izkribuetan gaur egungo Gipuzkoan zenbait
tribu bizi zirela aipatzen da hauen lurraldeen distribuzioa oso argia ez den
arren nagusiak barduliar eta baskoiak lirateke.

Erromatar inperioaren gainbeheraren ondorengo mendeetako berri gutxi da.
Gehienbat, Gipuzkoak bisigodo, franko eta beste zenbait herriren joan-etorri eta
erasoak jasan behar izan zituela.

Gipuzkoa izena lehenengoz 1014. urteko dokumentu nafar batean ageri da, non
Donostiaren aldeko lur batzuen donazioa aipatzen den. Bada fidagarritasun
handiagoa duen 1025. urteko beste dokumentu bat ere. Beraz, oro har, esan liteke
gaur egun lurralde honek daraman izena bigarren milurtekoaren hasierarekin
batera zabaldu eta erabiltzen hasi zela.

Gipuzkoako ekonomian bigarren sektoreak du garrantzirik handiena nahiz eta,
hirugarren sektorean, turismoak gero eta indar handiagoa duen. Lehen sektoreak
ere badu indarra, batez ere, barnealdeko eskualdeetan; nahiz eta eskualde
horietan ere bere pisua BPGean ez den %3,5 baino handiagoa.

2009ko urtarrilaren 1ean 705.698 biztanle zituen lurraldeak (708.207 b.
2014-01-01ean). Biztanleriaren %26 Donostian biltzen da eta %60 Gipuzkoako herri
populatuenetan, 2008 urteko datuen arabera:

Honako taula honetan Gipuzkoa osoko eta Gipuzkoako herri populatuenetako
biztaleriaren XX. mendeko bilakaera jasotzen da:

XX. mendearen hasieran Gipuzkoan bizi ziren ia 200.000 lagunak hirukoiztu eta
gehiago egingo ziren mendearen bukaeran. Gehikuntza nabarmen hau ez da Donostian
bakarrik gertatzen eta industria jarduera ekonomiko nagusi duten tamaina
ertaineko herrietan ere gehikuntza handia izango da, 1955-1975 urte bitartean
izandako immigrazioaren ondorioz. Donostiak bost halakotu egingo zuen mende
hasierako biztanleria, Arrasatek sei halakotu eta Errenteriak bederatzi.
Donostiak lurraldearen biztanlerian mendean zehar hartu duen nagusitasuna
nabaria da: mende hasieran bost gipuzkoarretatik bat donostiarra bazen,
mendearen bukaeran hirutik bat izango zen donostiar. Beste herri batzuek tinko
eutsi diote XX. mendeko hasierako proportzioari: Irun lau aldiz txikiagoa bazen
biztanleriari dagokionean, mendearen bukaeran berdintsu mantentzen da
proportzioa. 1975. urtetik aurrera baby boom fenomenoa guztiz apaldu eta
biztanleriaren zahartze eta, azkenean, gutxitze bat izango da XX. mendeko azken
urteetan atzerritik etorritako etorkinei esker gehienbat.

Gipuzkoako lurralde historikoa 10 eskualdek eta 89 udalerrik osatzen dute.
Biztanleriari dagokienez, Donostia handiena da eta Baliarrain, berriz, txikiena.

Gipuzkoa judizialki 6 barruti judizialetan banatzen da. Barrutiko buruan
kokatzen dira barrutiko epaitegi guztiak. Gipuzkoako Probintzia Auzitegia
Donostian dago; Euskal Autonomia Erkidegoko Auzitegi Nagusia aldiz, Bilbon.
Hauek dira barruti judizialak:

Espainiako Gobernuko eta Eusko Legebiltzarretako hauteskundeetan, Gipuzkoa
hauteskunde barruti bakar gisa aurkezten da. Foru hauteskundeetan aldiz,
gipuzkoarrek 4 hauteskunde barrutitan bozkatzen dute udalerriaren arabera:

Gipuzkoan mintzatzen den euskara bi euskalkitan sailkatzen da: gipuzkera
(nagusia) eta bizkaiera (mendebaldean). Gaur egun, euskara hizkuntza ofiziala da
gaztelaniarekin batera. Gipuzkoako mendebalean bizkaiera da nagusi (Debagoiena
eta Debabarrena, Deba, Mendaro eta Mutrikun izan ezik).

Gipuzkoako ipar-ekialdeko euskalkia, aldiz, goi-nafarrera da (Irun, Hondarribia,
Lezo eta Oiartzun). Gipuzkeraz hitz egiten da gainerako eskualde guztietan.
2001eko datuen arabera, Gipuzkoan biztanleen % 51,1ek euskalduntzat zuen bere
burua eta % 19,7 ia euskalduntzat.

Hezkuntzari dagokionez, 1999-2000 ikasturtean, esaterako, unibertsitatez kanpoko
ikasleen % 81 D eta B ereduetan ari zen ikasten Gipuzkoan, EAEko
batezbestekoaren gainetik 19 puntutan. Euskara hutsezko D eredua da gainera
Gipuzkoan gehiena hazi dena, eta euskarazko irakaskuntza, maila askoz ere
apalagoan bada ere, Lanbide Heziketara ere gainerako lurraldeetan baino gehiago
zabaldu da. 2006-2007 ikasturtean ikasleen %70,1 D ereduan aritu zen, %19,8 B
ereduan eta %10 A ereduan.

Koldo Zuazoren azken sailkapenaren arabera (1998), herrialdeko eremu handienean
nagusiki mintzatzen den euskalkia erdialdekoa euskara edo gipuzkera izenekoa da.

Gipuzkoaren mendebaldean Mendebaldeko euskara edo bizkaiera egiten da. Eremu
hori Bizkaiarekiko mugari paraleloan jarraitzen dion Deba ibaiaren ibarrak
eratzen du, hots, Debagoiena eta Debabarrena eskualdeek.

XX. mendearen bigarren erdialde arte, nafarrera hitz egiten zen ipar-ekialdean;
iparraldeko goi nafarrera, zehazki. Euskalki horretan aritzen ziren Hondarribia,
Irun, Lezo eta Oiartzun udalerrietako biztanleak, baina gaur egun gipuzkera alde
horretara ere zabaldu da (Beterriko gipuzkera, zehazki).

Bernardo Atxaga idazlea (Asteasu, 1951), Euskal Herrian ez ezik, mundu osoan ere
ezaguna da eta haren liburuak hainbat hizkuntzatara itzuli dituzte, tartean
"Obabakoak" (1988) lan nagusia.

Euskarazko beste egileen artean, nabarmentzekoak dira, besteak beste, Joxe
Azurmendi, Anjel Lertxundi, Koldo Izagirre, Ramon Saizarbitoria, Arantxa
Urretabizkaia, Mariasun Landa eta Harkaitz Cano.

Bestalde, gaztelaniaz idatzi dutenen artean, Pío Baroja eta Gabriel Celaya dira
egile nagusiak.

Historikoki Gipuzkoa izan da bertsolaritzak garrantzia gehien izan duen
lurraldea, eta bertakoak dira inoizko bertsolari onenetako asko: "Txirrita",
"Basarri", "Uztapide", "Lazkao Txiki" eta abar.

Gaur egungoen artean aipagarria da Andoni Egaña (Zarautz, 1961), bera dugu
Euskal Herriko Bertsolari Txapelketa Nagusia gehien (lautan) irabazi duen
bertsolaria.

Gipuzkoa errepide sare garrantzitsu batek zeharkatzen du. Errepide
garrantzitsuenak A-8, AP-1 eta N-1 dira. Gipuzkoa Espainiako eta Frantziako
estatuen arteko mugan dagoenez, mugaz bi aldeetan errepide sarea asko eraldatu
da azken urteetan (Irun Hegoaldean eta Hendaia Iparraldean).

Errepide Sareaz gain, Renfe Operadorak Aldirien zerbitzua eskaintzen du
probintzia osoan zehar, Zumarragatik Irunera. Halaber, EuskoTrenek ere garrantzi
handia du.

Gipuzkoako garraio porturik garrantzitsuena Pasaiako portua da. Beste portu
guztiak kirol portuak edo portu arrantzale txikiak dira, esaterako Donostiako
portua.

Lurralde Historikoak duen aire-bidezko garraio bakarra Donostia-Hondarribiko
aireportua da. Gaur egun Madril eta Bartzelonara eskaintzen ditu hegaldiak.



https://eu.wikipedia.org/wiki/Madril

Madril (gaztelaniaz eta ofizialki: Madrid, maˈðɾið ahoskatua) Espainiako eta
Madrilgo Erkidegoko hiriburua eta hiri nagusia da, Iberiar penintsularen
erdialdean dagoena. 2011ko biztanle-erroldaren arabera 3.293.601 biztanle ditu
(6.543.031 Madrilgo metropolitar gune osoan). Honenbestez, Europar Batasuneko
hirugarren metropoli-barrutirik handiena osatzen du Madrilek.

Madril Espainiako Gobernuaren eta Gorteen egoitza da, baita Administrazio
Zentralaren eta Estatuaren erakundeen bilgunea. Ekonomikoki, finantza eta
industria gune garrantzitsua da Madril, enpresa nazional eta mundu mailako
enpresa askoren egoitza baita. Estatu mailan, berebiziko garrantzia du kultur
arloan, bertan baitaude Pradoko Museoa, Thyssen-Bornemisza eta Reina Sofía
museoak.

Madril erdialdeko Iberiar Penintsulan dago, bere lekuko muinoa den Cerro de los
Ángelestik kilometro gutxietara. Hiriko koordenadak 40° 26′ N, 3° 41′ W﻿ /
﻿40.433°N,3.683°W﻿ / 40.433; -3.683 dira eta batez besteko altuera 667 metrokoa
da, Europako hiriburu altuenetariko bat izanik.

Geografiko eta meteorologikoki hegoaldeko Iberiar goi-lautadan dago,
Guadarramako mendilerrotik kilometro batzuk hegoalderantz.

Hidrografikoki, Tajoaren arroan dago. Hiriko ibai nagusia Manzanares da, El
Pardo inguruan izen bereko urtegian Madrilen sartzen dena. Ibai honen zenbait
ibaiadarrek ere hiria zeharkatzen dute, Meaques edo Leganitos tartean. Gainera,
Jaramaren ibaiadarrak diren Moraleja, de la Vega, Valdelamasa edo Viñuelas
errekek edo Guadarramaren ibaiadarra den Cedrón errekak udalerria ere
zeharkatzen dute.

Madrilgo klimak klima kontinental eta klima mediterraneo nahasten ditu, hiriko
ezaugarrien eragina jasan ondoren. Bataz besteko tenperatura 14,5 °C-koa da.

Neguak hotzak dira, bataz besteko tenperatura 4-5 °C-koa, sarritan izozteak
dituztenak. Udak, berriz, beroak dira eta bataz besteko tenperatura 24 °C-koa
izanik, nahiz eta batzutan 35 °C-koak baino altuagoak ere izan. Oszilazio
termikoa handiagoa da periferian erdialdean baino, gizakien eragina zela eta.
Urtean 400 mm-ko baino prezipitazio handiagoak dituzte, ekainetik irailera
hilabete lehorragoak izanik.

Hiriaren jatorria zehatzeke dago, hilobi bisigodoak eta aurreerromatar
aztarnategiak (zeltar carpetani) topatu dituztelako. Madrilgo hiria musulmanek
sortu zuten IX. mendean (arabieraz: مجريط Maǧrīţ), Matrice izeneko vicus
bisigodoa zegoen tokian. Mohamed I.a emirrak ibaiaren ondoan (non egun Madrilgo
Errege Jauregia dagoen) gotorleku bat eraiki zuen, Guadarramako mendilerroa
kontrolatzeko eta iparraldeko erresumetara zihoazen razziek geltoki bat izan
zezaten. 1023 eta 1030 artean, Maǧrīţ Santaverreko Banu Dhi l-Nun leinuaren
eskuetan zegoen, Toledoko taifa gobernatzen zuena.

1083an Alfontso VI.a Leon eta Gaztelakoak hiria konkistatu zuen. 1123an
hiribildu izendatu zuten eta kontzeju bilakatu zen (Comunidad de Villa y
Tierra). 1188an lehendabizikoz Gaztelako Gorteetan parte hartu zuen eta 1202an
Alfontso VIII.ak lehenengo forua eman zion.

1520an Karlos I.a ailegatu baino lehen, Gaztelako Komunitateen Gerran, Juan de
Zapatak zuzendua komuneroen alde egin zuen baina, Villalarreko gudua eta gero,
erregearen gudarosteek hartua izan zen. Filipe II.ak aukeratu zuen Gorteen
egoitza izateko 1561ean. Orduz geroztik, bere horretan jarraitu du, 1601. eta
1606. urteen arteko epe laburrean izan ezik, Valladolida aldatu baitzuten orduan
hiriburutza. Bestalde, Gerra Zibilean zehar, Espainiako gobernua Valentziara
aldatu zen lehenengo, eta Bartzelonara ondoren. Hala ere, gerra bukatu zenean
Madrilek hartu zuen berriz lekukoa, eta horrela mantendu da gaur egun arte

Madrilgo hitzarmenak 1616an egin ziren lehen aldiz. Espainiako Karlos V.aren eta
Frantziako Frantzisko I.aren arteko hitzarmena izan zen (1616ko urtarrilaren
14). Frantziako erregea Espainiako enperadorearen eskuetan zegoen Madrilen,
Paviako borrokaren ondoren. Hitzarmen honen bidez Frantziako erregeak
Burgundiako dukerria emango zuela, Italiari eta Flandesko Jaurgoari buruz zituen
asmoak baztertuko zituela eta Leonorrekin, Karlos V.aren arrebarekin, ezkonduko
zela agindu zuen. Hala ere, askatu zutenean ez zituen akordioak onartu eta
hitzarmena indarrik gabe geratu zen.

Hiriburu bilakatu zenetik, Madrilgo biztanleriak hasi eta hasi egin du eta
1625ean harresiak bota zituzten, jadanik gaindituak zituztelako. Espainiako
Ondorengotza Gerran Filipe V.aren hiriburua izan zen eta, austriarren aldekoek
bitan hartu zuten, 1706an eta 1710ean hain zuzen ere.

1721ean, Madrilgo azken hitzarmena gertatu zen. Espainiaren, Frantziaren eta
Ingalaterraren artean egindako hitzarmena, Utrecht, Baden eta Londreseko
hitzarmenak bateratzen zituena. Hitzarmen honen asmoa Espainiaren eta Erresuma
Batuko Inperioaren arteko arazoak konpontzea zen.

Borboitarrek Erdi Aroko hiria berreraiki zuten eta Francesco Sabatini, Ventura
Rodríguez edo Juan de Villanueva bezalako arkitektoei esker, 1755erako Karlos
III.ak europar hiriburu neoklasikoa zuen. Madrildarrek, berriz, ez ziren kontent
eta 1766an Esquilacheren aurkako matxinada piztu zen.

Borboitarrek artisautza babestu zuten, XIX. mendearen erditik aurrera industria
bilakatu eta Espainiako ekonomiaren eragile bihurtu zen (kimika, metalurgia,
elektronika, farmazeutikoa). Hala ere, XX. mendearen hasieran Madril hiri
modernoarena baino herri txikiaren irudia zuen. Lehenengo herenean biztanleria
bikoiztu eta 950.000 biztanle izatera ailegatu zen. Las Ventas, Tetuán edo El
Carmen bezalako aldiri berriak langileen etxeez bete ziren, erdi-mailako
klaserako zabalgune bat eraiki zuten bitartean.

Espainiako Bigarren Errepublika Puerta del Solen aldarrikatu zuten eta Gerra
Zibila piztean legitimitatearen alde egin zuen. Hori zela eta, 1936 eta 1939
artean setioa jasan zuen. Frankismoan barneko immigrazioak hiriaren biztanleria
handitu zuen, txabolismo sortuz.

1983an Madrilgo Erkidegoa sortu zutenean, bere hiriburu izendatu zuten.
Harrezkero, hiriak bere etengabeko hazkunde ekonomikoari ekin zion baina une
latzak ere jasan zituen: 2004an Madrilgo aldirikoen tren sareko 4 trenetan
egindako eraso terroristak izan ziren, Europako historian handienak izan
zirenak.

Madrilgo biztanleriak gorakada nabarmena izan du hiriburu izendatu zutenetik.
Hazkunde horrek izandako garairik aipagarriena 1940. eta 1970. urte bitartekoa
izan zen, barne-immigrazioaren gorakadaren ondorioz. 1970eko hamarkadaren
ondoren, ordea, hazkunde horrek behera egin zuen, biztanleria jaisten ere hasi
zela, baina 1995. urteaz geroztik berriro ere hazten ari da, oraingo honetan
kanpo-immigrazioaren ondorioz.

Datu publikoen arabera, 3.155.359 biztanle zituen hiriak 2005eko uztailaren 1ean
eta 2001ean, berriz, 2.938.723 zituen.

2004. urtean 32.851 jaiotza izan ziren hirian, aurreko urtean baino gehiago.
Azken urteotan jaiotza kopuruak joera gorakor etengabea izan du, jaiotza tasa
10,38ra iritsi da.

2004. urtean 26.527 heriotza izan ziren hirian, 2003an baino gehixeago, baina
2000, 2001 eta 2002an baino gutxiago. Heriotza tasa 8,38koa da, azken urteetan
baino baxuagoa.

Espainiako hiriburua izanda, Madrila Penintsulako leku guztietatik ailegatu
ziren, tartean euskaldun asko. Euskaldunek Madrilgo Euskal Etxea eratu zuten,
Jovellanos kalearen 3.ean dagoena.

Espainiarrek biztanleriaren %83,8a osatzen dute, latinamerikarrak, 2007an
europarrak, asiarrak, iparamerikarrak eta afrikarrak %16,2a izanik.

Hona hemen etorkin gehien dituzten hamar herrialdeak: Ekuador: 104.184,
Errumania: 52.875, Bolivia: 44.044, Kolonbia: 35.971, Peru: 35.083, Txina:
34.666, Maroko: 32.498, Dominikar Errepublika: 19.602, Brasil: 14.583 eta
Paraguai: 14.308. Badaude filipinar, ginea-ekuatortar, bulgariar, indiar,
italiar, argentinar, senegaldar eta poloniar asko ere.

Etorkin gehien dituzten barrutiak honakoak dira: Centro (%27,22), Tetuán
(%19,58), Carabanchel (%17,34) eta Usera (%16,29). Immigrazio gutxien dutenak,
ordea, honako hauek dira: Moratalaz (%7,63), Fuencarral-El Pardo (%8,43), Retiro
(%8,75) eta Hortaleza (%8,84).

Madrilgo Udalak zuzentzen du hiria. Udaleko arduradunak lau urtean behin
aukeratzen dira, 18 urtetik gorako biztanle guztien botoekin. 2015tik hona,
Manuela Carmena izan da hiriburuko alkate.

Hiria 21 barrutitan dago zatituta, eta horiek auzotan antolatuta daude. Barruti
bakoitza "Barrutiko Udal Batzordea" deituriko organoak administratzen du,
hiritarren parte-hartzea bideratzea helburu duena. Madrilen azken zatiketa
administratiboa 1988koa da, eta honako barruti eta auzo hauetan banatzen du
hiria:

Madrilgo metropoli eremua Madril hiriaz eta inguruko berrogei udalerriez osatuta
dago. 6.271 milioi laguneko biztanleria eta 4.609,7 km² azalera ditu. Espainiako
metropoli eremurik handiena eta, Londres eta Parisen ondoren, Europar Batasuneko
hirugarrena.

Madrilek museo garrantzitsuak ditu, hiriko gune-turistiko nagusienak direnak.
Ezagunenak artearen hirukia osatzen duten hiru museoak dira:

Madril biztanle bakoitzeko gune berde gehien duen Europako hirietako bat da (70
metro koadro). Horien artean ezagunenak hauexek dira:

Espainiako Orkestra Nazionalak hiri honetan dauka egoitza nagusia. Bestela,
aipatzekoak dira Madrilgo Errege Antzokia eta Madrilgo Auditorio Nazionala
aretoak.

1980ko hamarkadan mugimendu "kontra-kulturala" sortu zen Espainiako hiriburuan,
irratsaio batzuk bultzatuta eta telebistan "La bola de cristal" saioa ikur
nagusitzat zeukana. Nacha Pop, Alaska y los Pegamoides, Radio Futura, Los
Secretos, Gabinete Caligari, Tequila eta Ramoncín nabarmendu ziren musika
arloan, baina mugimenduak zinema, literatura, komikiak eta fanzineak ere barne
hartu zituen. Enrique Tierno Galván alkatearen sasoiarekin bat egin zuen, eta
honek nolabait mugimendua sostengatu egin zuen.

Hiriburuko gastronomia tradizionala Espainiako gastronomiaren barnean, eta batez
ere, Gaztelako gastronomiaren barnean sailkatu dezakegu, nahiz eta Filipe
II.aren Gortearen garaiko plater berezi batzuk mantendu: eltzeko Madrilgo erara,
tripakiak Madrilgo erara, baratxuri-zopa, barrukiak orotara edo erroskilla
tontas y listas, santu-hezurrak edo ogi-torrada bezalako azken burukoak.

Madrilgo sukaldaritzaren usain gozoa frijituarena da: txurroak,
patata-arrautzopila, txibi-ogitartekoak edo patata bravak kalean erosi eta jaten
dituzte. Hala ere, egun sarritan janari lasterreko jatetxeak edo kebabak ikusiko
ditugu eta baita etorkinek ekarritako txinatar, ekuadortar edo errumaniar
platerak.

Austriarrak aginpidean izan ziren garaiaren aurretik ez zen izan Madrilen
monumentu edo artelan aipagarririk. Filipe III.ak, Madril hiri handi bihurtzeko
asmoz, Plaza Mayor izenekoa eraikitzea agindu zuen (1617an hasia, Gómez de
Moraren zuzendaritzapean). Aipaturiko plaza lauki zuzena da, eta hiru solairu
duten etxeek inguratzen dute.

XVIII. mendeko eraikuntzarik azpimarragarriena Palacio Real edo Palacio de
Oriente da. G. Sachetti italiar arkitektoak egin zuen, Filipe V.aren aginduz;
aipagarriak dira eskailera eta elipse formako oin planoa duen kapera. Beste
eraikuntza aipagarri bat San Francisco el Grande izeneko eliza da (1784),
Goyaren eta Zurbaránen koadroekin.

San Antonio de la Florida da Madrilgo monumentu azpimarragarriena, Goya
margolariak hango hormetan margoturiko freskoei esker. Karlos III.aren aginduz
eraiki zen Museo del Prado ezaguna, Juan de Villanuevaren lana, estilo
neoklasikokoa. Gaur egungo arkitekturak eman dituen lanen artean Zarzuelako
Hipodromoa aipa daiteke (E. Torroja, 1935).

2003an Madrilgo barne produktu gordina 79.785.000.000 €-koa zen, Espainiako
osoko %10a zena. Sektore ekonomiko nagusia hirugarrena da, hiriko
ekonomiaren %85,09a dena. Honen barruan finantza-zerbitzuak (BPGren %31,91a) eta
merkatal-zerbitzuak (BPGren %31,84a) nagusiak dira. Industriak %8,96a eta
eraikuntzak %5,93a osatzen dute. Nekazaritza, berriz, hondarrekoa da, apenas
BPGren %0,03a izanik.

Madril Espainiako enpresa-gunerik inportanteena da: 2008an, Espainiako 2.000
enpresa handienen %72ak Madrilen zuen bere egoitza. Egun, Espainiako 5.000
enpresa nagusien diru-sarreren %50,1a Madrilen egoitza duten enpresak izaten
dituzte, nahiz eta %31,8a baino ez direlako.

Erakustazokak antolatzen ere Espainiako hiririk nagusiena da, eta baita Europa
mailan ere. IFEMA erakundeak FITUR, Madrid Fusión, ARCO, SIMO TCI, Automobil
Azoka edo Cibeles Madrid Fashion Week antolatzen ditu.

Une honetan, Madrilgo metro-sarea Europako handienetarikoa da, Londreskoaren eta
Pariskoaren atzetik, betiere.

Metro-sarea 226.729 km luze da, eta 13 lineak osatzen dute (12 linea + adar
bat). Horietatik bederatzi, Madrilgo udalerrian bertan daude osorik; hiru,
udalerritik kanpo ibiltzen dira zati batean; eta beste linea bat osorik dabil
Madrilgo hiritik kanpo. 238 geltoki ditu metroak, eta horien artean 151 dira
bakunak, 26 bikoitzak, 10 hirukoitzak, eta bat laukoitza (Avenida de América).
Horrez gain, hiru tranbia linea ditu, Metro Ligero (metro arina) izenekoak, bai
eta Renfe Aldirikoak zerbitzuarekin lotunea duten 19 geraleku ere.

Renfe Operadora eta Adif dira Madrildik igarotzen diren tren guztiez arduratzen
diren enpresak. Geltokirik garrantzitsuenak Madrid-Atocha geltokia eta
Madrid-Chamartín geltokia dira, Merkantzien garraiorako, ordea, Vicalvaroko
geltokia da ezagunena.

Hiri barruko autobusen kudeaketaz CTM eta EMT arduratzen dira, guztira 2.000
auto eta 194 linea dituelarik. Ibilbide luzeko autobusentzako geltokirik
garrantzitsuenak Avenida de America eta Mendez Alvarokoa dira.

Madrilgo aireportu nagusia Madril-Barajas aireportua da (IATA: MAD, OACI: LEMD),
hiriaren ipar-ekialdean dagoena, erdialdetik 12 kilometrora. 1928an hasi zen
zerbitzua eskaintzen, ofizialki 1931n inauguratu zen arren.

Bigarren mailako aireportu bat ere badu Madrilek, Cuatro Vientoskoa, nagusiki
erabilera militarra duena.

Espainiako hedabide nagusien egoitzak Madril inguruan daude. Telebisten artean,
Televisión Españolak Pozuelo de Alarcónen, Antena 3ek eta LaSextak San Sebastián
de los Reyesen eta Telecincok Fuencarral auzoan dute bere egoitza. Irrati
nagusiak ere (Radio Nacional de España, SER edo COPE) Madrilen dute egoitza.

Egunkari orokor nagusien artean "ABC", "El Mundo", "El País" eta "La Razón"
nagusitzen dira, eta kirol egunkarien artean "As" eta "Marca".

Madrilgo futbol talderik ezagunena Real Madrid, munduan talderik
ospetsuenetariko bat dena eta 9 Txapeldunen Liga irabazi dituena. Bertoko arerio
nagusia Atlético Madrid du. 1982an, Santiago Bernabeu estadioan 1982ko Munduko
Futbol Txapelketaren finalaren egoitza izen zen. Rayo Vallecano eta Getafe CF
eskualdeko taldeak Espainiako Ligako lehen mailan ere aritzen dira.

Espainiako saskibaloi ligako (ACB Liga) bi talde ere baditu: Real Madrid
Baloncesto eta Estudiantes, hainbat titulu lortu dituztenak.

Tenisean Mutua Madrileña Madrid Open txapelketaren egoitza da, ATP World Tour
Masters 1000 txapelketarako baliagarria dena. Formula 1eko HRT F1 Team ere
bertan du bere egoitza, Jaramako zirkuitua gertu izanik. Urtero Espainiako
Vuelta bertan du amaiera, Parisen Frantziako Tourra amaitzen den moduan.

Historian 1972, 2012 eta 2016ko Udako Olinpiar Jokoetarako bere hautagaitza
prestatu arren, ez du inoiz lortu. 2011n, 2020ko Udako Olinpiar Jokoetarako ere
hautagaia izango dela esan zuten..

Espainiako hiriburuan jaiotako pertsona ezagunen artean Gregorio Marañón
medikua, Lope de Vega, Calderón de la Barca eta José Echegaray idazleak, Plácido
Domingo tenorea, Joaquín Sabina abeslaria ditugu, besteak beste.



https://eu.wikipedia.org/wiki/Galiziar

Galiziarrak edo galegoak Galiziako herritarrak dira, bere arbasoak edozein
izanda ere. Multzoari <<galiziar herria>> deitzen zaio eta esanahi anitzeko
kontzeptua da. Antropologiaren ikuspegitik, ikerketa genetikoek erakutsi dute
jatorriz Europa erdialdekoak direla eta Iberiako beste herriak baino
Mediterraneoko eragin gutxiago dutela, euren biztanleen isolamenduagatik eta
kokapen geografikoarengatik. Hizkuntza eta kultura propioa izanda, galiziarrak
etnia bezala onar daitezke edo ez norberaren arabera

Galiziako hizkuntza galiziera bada ere, galiziar gehienak elebidunak dira,
gaztelania bigarren hizkuntza izanik. Galiziar asko, emigrazioaren ondorioz,
mundu zabalera zabaldu dira.

Ohikoa da Galiziatik kanpo, bereziki Amerikako estatu askotan, esaterako,
Argentina, Txile, Venezuela, Brasil, Uruguai eta Kuban galiziarren ondorengoak
aurkitzea. Historikoki, galiziar herriaren emigrazioa hainbat faktorek eragin
dute: politika, ekonomia eta arrazoi sozialak. XIX. mendeko galiziar diasporaren
ondorioz, egun 10 milioi pertsona, galiziarren ondorengoak, daudela pentsatzen
da, horietako asko Europan eta Amerikan . Horietatik milaka Centros Galegos
delakoetan biltzen dira. Hauek elkartzeak dira eta asko XIX. mende bukaeran
sortu ziren . Jatorri galiziarreko pertsona gehien dituen estatua Argentina da.
Bertan, 100.000 galiziar baino gehiago daude eta galiziarrek bosgarren
probintziatzat jotzen dute.

Galiziar izendapena (galizieraz: galegos), latineko gallaeci edo callaeci
(galaikoak) hitzetik dator. Galaikoak (latinez: Gallaeci, grezieraz: Καλλαϊκοί)
Iberiar penintsulako ipar-ekialdeko herri handi at zen, Erromako Inperioa baino
lehen zegoena K.A. I. mendean. Beste batzuen arabera, galaiko hitza Duero ibaiko
tribu txiki bat izendatzeko erabiltzen den. Hala eta guztiz ere, hitz honek egun
homogeneoa den talde etnikoa kulturalki izendatzeko erabiltzen da, Duero
ibaiaren eta Kantauri itsasoaren artean kokatzen dena.

Galaikoen lehen erreferentzia historikoa K.A. 136. urtean dago, Dezimo Junio
Bruto buruzagi erromatarra Erromara itzuli zenean - aurretik ezezagunak ziren bi
herriren kontra borroka armatua irabazi ondoren: lusitaniarrak eta galaikoak.
Gallaecus (galaiko) izendapena jaso zuen egin zuen espedizio militarrarengatik.
Lehen kontaktu hauen ondoren, mundu greko-latindarrak izendapen hau hartuko du,
Estrabonek, Pliniok eta Apianok egin zuten bezala. Gallaecus izendapen hori
eraldatuz joango zen hurrengo 13 mendean, eta galego bihurtuko.

Gatazkatsuagoa da gallaicus (galaiko) kontzeptuaren berezko esanahia. Honen
inguruan jardun zuen lehena Isidoro Sibiliakoa izan zen, VII. mendean. Haren
ustez, galaiko izenarekin aipatzen zen biztanleek azal zuria zutela, Galiako
biztanleenaren antzekoa. Ondorengo autore askok hitz horren jatorria bilatu nahi
izan zuten: Alfontso X.a Jakitunak, Ramón Barros Sivelok edota Manuel Murguíak.
Egun kontzeptua zelta eta indoeuropar hizkuntzekin lotzen bada ere, berezko
esanahiak ezezaguna izaten jarraitzen du.

INEren arabera, 2009ean, Galiziako biztanleak guztira 2.796.089 ziren.
Horietatik 1.145.488 A Coruñako probintzian, 355.195 Lugoko probintzian, 335.642
Orenseko probintzian eta 959.764 Pontevedrako probintzian. Hiririk populatuenak
Vigo, A Coruña, Lugo, Santiago de Compostela, Pontevedra eta Ferrol ziren
hurrenez hurren.

Galizian bizi diren 2,8 milioi galiziarrez gain, Espainiako beste lekuetan
milioi bat galiziar baino gehiago bizi dira. Madrilgo Erkidegoan 300.000 baino
gehiago bizi dira, nahiz eta ofizialki 77.880 galiziar dauden. Katalunian
200.000 baino gehiago bizi dira, nahiz eta ofizialki 77.754 diren. Kanarietan,
80.000 baino gehiago dira nahiz eta ofizialki 26.455 izan eta Euskal Autonomia
Erkidegoan 46.884 dira. Hala ere, erroldaren kontuengatik, ofizialki Galiziatik
kanpo baina Espainian 370.079 galiziar bizi dira.

Galiziar askok Galiziaz kanpoko hiri handietan egiten dute lan, hala nola
Madrilen eta Bartzelonan. Hala ere, euren jatorrizko herrian daude erroldatuta;
beraz, estatistiketan ez da ageri haien benetako bizilekua.

Galiziako Xuntako estatistika erakunde ofiziala Instituto Gallego de Estadística
(IGE) da.

Iberiako beste eskualdeetan bezala, Galiziako historia modernoan emigrazio
handia egon da. XIX. mendean eta XX. mende hasieran galiziar asko Espainiako
beste lurraldeeta, Portugalera eta Amerikara joan ziren.

Gainera, Galiziako nekazaritza Espainiako atzeratuenetakoa da eta nekazaritzako
produktibitatea asko jaitsi zen nekazari eta abeltzainek minifundioetan egiten
zutelako lan. Minifundioa familiako ondorengoen artean lurra berdin banatzeko
sortu zen, maiorazgoaren aurkakoa. Baina tasa demografiko handia belaunaldi oso
gutxitan, lurra asko zatitu zen eta familiek bizirauteko arazoak izan zituzten.

Arrazoi hauengatik, Galizian emigrazio handia egon da. 1900 eta 1981 bitartean,
825.000 galiziar baino gehiagok alde egin zuten. Munduan, galiziar gehien dituen
bigarren hiria Buenos Aires da. Horregatik, Espainiatik emigratutako guztiei
galiziar deitzen zaie. Frankismoan, beste emigrazio aldi bat egon zen Frantzia,
Suitza, Alemania eta Erresuma Batura .

Galiziako ondasun kulturala oso anitza da. Antzinako Erromako arrasto aberatsak
ditu, horien artean Lugoko harresia, Gizateriaren ondare izendatua. Herkulesen
Dorrea, A Coruñan, ere Gizateriaren Ondare da. Donejakue Bidea eta Santiago de
Compostela UNESCOk 1985ean Gizateriaren Hiri Ondare izendatu zituen 1985ean.

Galiziarren tradizio gastronomikoa oso garrantzitsua eta oso anitza da eta
galiziar gizartean eta kulturan garrantzi handienetako bat duena. Ezagunak dira
bertako tapak . Aipatzekoa da bere aniztasuna eta produktuen kalitatea.
Horietatik 30 produktu galiziarren jatorri izendapena dute . Galiziar gizarteak,
halaber, oso gustoko ditu jatorduak eta edozein jardueretan, ekintzetan eta
elkartzeetan jatorduak eta festa gastronomikoak antolatzen dira .

Galiziar sukaldaritzako elementurik garrantzitsuena eta ezagunena itsaskia edo
mariskoa da, batez ere, kostaldean. Galiziar itsasadaretan ekoizten da eta mundu
mailan kalitate altuenetakoa dute . Galiziar sukaldaritzako beste oinarrizko
produktua zerria da eta arraina kostaldean. Galiziar gastronomiako produkturik
garrantzitsuenak hauexek dira: greloa, patata, gaztaina, Padroneko piperra,
eztia, lakoia, hestebetea, gazta eta ogia.

Galizar sukaldaritzako plato tradizionalak hauexek dira: eltzekoa, "callos",
haragi txigortua, mariskoa, galiziar enpanada, galiziar olagarroa besteak beste.
Azkeburuko edo postreetan, Santiagoko tarta, Mondoñedoko tarta, "orellas" eta
"filloa" dira aipatzekoak.

Edarietan, pattarra, queimada eta ardoaren jatorrizko bost izendapen (Ribeiro,
Rías Baixas, Monterrei, Valdeorras eta Riberira Sacra) dira aipagarriak.

Galiziar sukaldaritzan patata gaur egun ezinbestekoa da. Hala ere, patata
landatzen XVIII. mendearen bukaeran hasi ziren . Patatak gaztaina ordezkatu zuen
galiziar salda eta beste hainbat plateretan. Oliba olioa erabiltzen XIX. mendean
hasi ziren, zerriaren gantza ordezkatuz.

Galiziar mitologia kondaira herrikoien multzo eta Galiziako folkloreko naturaz
gaindiko izakiez osatuta dago. Galiziar mitologiak antzekotasun handiak ditu
irlandarrarekin eta bretainiarrekin, baita asturiarrarekin eta portugesarekin
ere. Europa guztian bezala, kristautasunaren aurreko erlijio paganoari
lotutakoak dira eta zeltiar eragin handia dute . Kristautasunaren sinkrestismoak
izaki mitologiko hauek moldatu egin zituen mendeetan zehar. Galiziar mitologian
honako izakiak aurkitzen dira: "mouroak" , "estadea" , "meigak", "maruxainas",
"ananos", "trasnoak", "baluros", .

Galiziarren garaian garaiko festak ospatzen dituzte eta landa-munduari lotuak
egon ohi dira. Sineskerian oinarritutako festak ere ospatzen dituzte. Festarik
aipagarrienak hauexek dira: Magosto , "Os Maios", "Rapa das Bestas", Entroido,
"Día dos enganos". XX. mendean, beste hainbat tradizio ere berreskuratu dira,
hala nola, hilen gauen kalabazak jartzea, eta Gabon-gaueko Apalpador pertsonaia
mitologikoa, Olentzeroren parekidea dena.



https://eu.wikipedia.org/wiki/Cookie

Cookie bat (['ku.ki] ahoskatzen da; hitzez hitz ingelesez gaileta esan nahi du)
web zerbitzari batek erabiltzailearen fitxategi sisteman (erabiltzailearen
nabigatzailean) idazten duen testu-fitxategi txiki bat da. Erabiltzaileak
webgune hori kargatuko duen aldi bakoitzean, nabigatzaileak cookie hori atzera
bidaliko dio zerbitzariari, erabiltzailearen aurreko jarduera jakinarazteko.
Horrela, zerbitzariak erabiltzaile horri modu pertsonalizatuan erakutsi ahal
izango zaio webguneko informazioa.

Cookie-en bidez nabigatzen ari denaren inguruko ohiturak ondorioztatu daitezke
eta ondorioz cookie-en erabilera maltzurra egin daiteke. Herrialde batzuetan
lege bereziak sortu dituzte erabiltzaileen pribatutasuna babesteko. Hala ere,
cookie-ek testu-fitxategi txikiak dira eta ezin dute ezabatu konputagailuko
daturik, leiho berririk ireki, edo zabor-posta sortu, batzuetan esan den moduan.

Cookie baten segurtasuna hiru puntutan oinarritzen da: bisitatzen ari den
webgunearen segurtasuna, bisitariaren nabigatzailearen segurtasuna eta ea
cookie-a enkriptatuta bidaltzen den. Hiru puntuetako batean segurtasuna ez
badago ziurtatuta hacker batek irakur litzake cookie-aren datuak.

Cookiea sortzen duen zerbitzariak iraungitze data bat jarri diezaioke
fitxategiari, horrela, data horretan fitxategia ezabatu egingo da. Iraungitze
datarik jartzen ez bada cookiea nabigatzailea ixten denean ezabatzen da, ez
besteak bezala, saiotik saiora gorde egiten dela. Horregatik, iraungitze data
duten cookieak iraunkorrak direla esaten da.

Egungo web nabigatzaile gehienek cookieak onartzen dituzte. Normalean
erabiltzaileari nabigatzaile ezagunenek ondorengo hiru aukera nagusiak
eskaintzen dituzte:

JavaScript onartzen duten nabigatzaile gehienek helbideen lekuan
javascript:alert("Cookies: "+document.cookie) idatziz aktibo dauden cookieak
ikusi daitezke.



https://eu.wikipedia.org/wiki/Txekia

Txekia txekieraz: Česko, ˈt͡ʃɛsko ahoskatua) ofizialki Txekiar Errepublika
(txekieraz: Česká republika, ˈt͡ʃɛskaː ˈrɛpuˌblɪka ahoskatua) Erdialdeko
Europako estatu itsasgabea da, Bohemia, Moravia eta Txekiar Silesia eskualde
historikoek osatua. Ipar-mendebalde eta mendebaldean Alemaniarekin du muga,
ipar-ekialdean Poloniarekin, hego-ekialdean Eslovakiarekin, eta hegoaldean
Austriarekin. 78.866 kilometro koadroko eremua du, eta 10,5 milioi biztanle.
Europar Batasuneko kidea da. Hiriburua eta hiri nagusia Praga da.

Lehen Mundu Gerra bukatutakoan Txekoslovakia izeneko herrialdea osatu zen estatu
burujabe gisa. 1939an galdu zuen independentzia, Alemania Naziak inbaditu
zutenean. Bigarren Mundu Gerraren ondoren, Sobietar Batasunaren eragin eremuaren
barruan geratu zen. 1968an, Txekoslovakian egiten ari ziren erreformek herrialde
sozialisten batasuna arriskuan jar zezaketelakoan, Sobietar armada herrialdean
sartu zen. 1991n, Sobietar Batasuna desegin zenean, Txekoslovakia sobietar
eraginpetik askatu eta Mendebaldeko Europaren eraginpera lerratu zen. 1993ko
urtarrilaren 1ean, bakean banandu ziren Txekoslovakia osatzen zuten bi herri
nagusiak: Txekia eta Eslovakia.

Txekiar Errepublika Erdialdeko Europako estatu itsasgabea da, ipar latitudeko
48° eta 51° artean, eta ekialdeko longitudeko 12° eta 19° artean hedatua. 49.035
kilometro koadroko eremua hartzen du.

Ipar-mendebalde eta mendebaldean Alemaniarekin du muga, ipar-ekialdean
Poloniarekin, hego-ekialdean Eslovakiarekin, eta hegoaldean Austriarekin.
Moldauhafen izeneko lurraldea, Hanburgoko portuko 30.000 metro koadroko eremua,
Txekiaren aldi baterako barrendegia da, Versaillesko Itunak Txekoslovakiari
emandakoa itsasora irteera izan zezan. Lurralde hau Alemaniari itzuliko zaio
2028an.

Txekiar Errepublikako geografia askotarikoa da. Bohemia, herrialdearen
mendebaldean dagoena, arro zabala da, Elba (txekieraz: Labe) eta Moldava
(txekieraz: Vltava) ibaiek zeharkatua, eta mendi ez oso garaiek (Sudeteak)
inguratua. Bertan kokatua dago herrialdeko tontor handiena, Sněžka mendia (1.602
metro). Moravia, ekialdean dagoena, menditsuagoa da. Eskualdeari izena ematen
dion Morava ibaia da garrantzitsuena, eta bertan dago Oder ibaiaren (txekieraz:
Odra) sorlekua.

Txekiako ibaiak hiru itsaso desberdinetara isurtzen dira: Elba eta Moldava Ipar
itsasora, Oder Baltikora eta Morava Itsaso Beltzara.

Txekiak klima kontinental epela du; urteko batez besteko tenperatura 7,9 °C da
(0,5 °C otsailan, 18,6 °C ekainean). Temperaturak altitudearekin aldatzen dira.
Horrela, Sněžka mendian (1.602 metro) urteko batez besteko tenperatura 0,4 °C
besterik ez da, eta hego-ekialdeko Moraviako ordokietan, berriz, 10 °C. Batez
besteko tenperaturarik gorenak Pragan neurtu ohi dira, hiriko bero-uhartea
dela-eta. Iparraldeko Jizera mendigunea (Sudeteak) da eskualderik euritsuena
(1200 mm baino gehiago urtean); prezipitaziorik txikienak hego-ekialdeko
Moravian eta Bohemiako ipar-mendebaldean jasotzen dira.

Energia sortzeko indarretxeek sufre bioxido asko kanporatzen dute, eta euri
azidoa eragiten dute. Airearen kutsadurak baso eremu handiak hondatu ditu.
Lurraldeko zuhaitzen %75 inguruk defoliazio arazoak ditu. Ura ere oso kutsatua
dago leku askotan, batez ere nekazaritza inguruneetan. Industriak, meatzaritzak
eta nekazaritzak sortzen dituzten hondakinek arriskuan jartzen dute lurrazalako
eta lur azpiko uraren garbitasuna.

Eskualde honetako lehenengo giza-aztarnak K. a. 28.000. urte ingurukoak dira. K.
a. III. mendetik aurrera, boio izeneko herri zelta iritsi zen. Geroago
marcomanni eta quadi tribu germaniarrak finkatu ziren bertan. Migrazioen
Garaian, Erdialdeko Europatik hegoaldera eta mendebaldera jo zuten germaniar
askok. IV. mendean, eslaviarrak iritsi eta Bohemia erdialdean finkatu ziren.

IX. mendearen amaieran Premysl dinastiak Bohemiako lehenengo erreinua sortu
zuen, eta XI. mendean Moraviako lurraldeak hartu zituen. Erdialdeko Europako
Erdi Aroko erresuma garrantzitsu samarra izan zen, eta Germaniako Erromatar
Inperio Santuan egon zen beti. 1310. urtean Luxenburgo dinastiak hartu zuen
aginpidea. 1355ean, Bohemiako errege zen Karlos I.a Bohemiakoa Inperio Santuaren
enperadore izendatu zuten, eta Pragan ezarri zuen Inperioaren hiriburua. Garai
hartan kulturak gorakada handia izan zuen.

XV. mendean Jan Husek erreforma bultzatu zuen erlijioan. Haren jarraitzaileak,
hustarrak, gogor borrokatu ziren katolikoen aurka, baina 1526. urtean Bohemia
Habsburgotarren esku geratu zen. Hala ere, hustarrek borrokak jarraitu zituzten,
eta 1627an, Hogeita Hamar Urteko Gerraren ondoren, lurraldea Fernando II.a
enperadorearen mendean geratu zen.

XVIII. mende amaieran txekiar nazio sentimentua berpizten hasi zen. 1780ko
hamarkadan lehenbiziko txekiar egunkariak karrikaratu ziren eta 1792an Pragako
Unibertsitatean txekierazko hizkuntza eta literatura katedra sortu zuten.
Napoleondar Gerretan, Germaniako Erromatar Inperio Santua desegindakoan,
Austriar Inperioaren zati bilakatu zen Bohemia, eta Austria-Hungariako
Inperioarena 1867an.

Lehen Mundu Gerraren amaieran, Austria-Hungariako Inperioa bukatuta,
Txekoslovakiako Errepublika independentea eratu zen 1918an. Bohemia, Moravia,
Silesia, Eslovakia eta Rutenia Transkarpatikoa zeuden bilduta. Estatu berriak
Polonia eta Hungariako zatiak, eta Sudeteetan hiru milioi alemaniarren bizilekua
hartzen zituen barruan, gerra irabazi zutenek hala erabakita. Txekiar eta
eslovakiar buruzagiek konstituzioa prestatzeko agindu zioten Nazio Biltzar bati.
Biltzarrak sistema parlamentario zorrotza hautatu zuen -presidentea, bere
ministro kabinetea, eta legegintzarako bi ganbera- eta emakumeari botoa emateko
zein hartzeko eskubidea ezagutu zitzaion, aurreneko aldiz. Biltzarrak Tomáš
Masaryk izendatu zuen errepublikako lehendakari. Baina estatu berriak alemaniar,
hungariar, poloniar eta ruteniar gutxiengoak zituen. Hainbat eskubide eman
bazitzaizkien ere, lurralde-autonomia izan gabe, nahigabea eta Txekoslovakiatik
alde egiteko gogoa hedatu ziren zenbaiten artean.

1929tik aurrera, mundu osoa erasan zuen Depresio Handiak eragin handiagoa izan
zuen Sudeteetan, eskualde industrializatuena zelako, eta alemaniar nazionalismoa
piztu zuen. Adolf Hitlerrek agintea lortu zuenean, 1933an, nazionalismoa
areagotu egin zen. Sudeteetako alemaniarrek Txekoslovakiatik bereiztea eskatu
zuten. 1938an, Ingalaterrak, Frantziak, Italiak eta Alemaniak Txekoslovakiaren
egonkortasuna lortzeko Sudeteak Alemaniaren eskuetan uztea erabaki zuten, 1938ko
Municheko Itunaren bidez. Masarykek kargua utzi zuen, eta haren ordez, Edvard
Beneš izendatu zuten. Ia aurreikus zitekeen bezala, hurrengo urtean Alemaniako
gudarosteak Txekoslovakia osoa hartu zuen. 1939ko martxoan, Eslovakia
independizatu zen, Hitlerrekin aliatuta. Okupazioa 1945eko maiatzaren 9an amaitu
zen. Bigarren Mundu Gerraren ondoren, Sobietar Batasuneko gudarosteak okupatua,
Txekoslovakiak 1919ko mugak berreskuratu zituen atzera. Hurrengo urteetan, 2,7
milioi alemaniarrak Alemaniara eta Austriara kanporatu zituzten.

1946ko hauteskundeetan, Txekoslovakiako Alderdi Komunistak botoen %38 eskuratu
zituen, eta 1948an, botoen %51. Azkeneko urte horretan, ekainean, gobernu
komunistak hala aginduta, herrialdeak Herri Errepublika izena eta sobietarrena
bezalatsuko eredu ekonomikoa hartu zituen. Halaber, Txekoslovakia Sobietar
Batasunaren mendeko itun sistemako kide bihurtu zen, alegia, COMECONeko eta
Varsoviako Ituneko kide. 1960an, Txekoslovakiako Herri Errepublikak Sozialista
deitura hartu zuen. Hamarkada hura aldaketa politiko baten hasiera izan zen.
Aurreko hamarkadan Alderdi Komunistatik kanporatutako buruzagi eslovakiarrak
atzera onartu zituzten, eta eslovakiarrak sutsuago aritu ziren beren
autonomiaren alde borrokan, konstituzio sozialista berriak murriztu egin
baitzuen.

1967an, ikasleen manifestazioek alderdi komunistako burua, Antonín Novotný, bere
karguaren dimisioa ematera behartu zuten. 1968ko hasieran, Alexander Dubček
hautatu zuten Alderdi Komunistako idazkari, eta Ludwik Svoboda lehendakari. Bi
buruzagi berriek ekonomiaren deszentralizazio programa bat abiarazi eta
nazioaren burujabetasuna berretsi zuten, herriaren gehiengoaren babesaz.
Sobietar Batasunak eta Varsoviako hitzarmeneko gainerako kideek erreforma haiek
herrialde sozialisten batasuna arriskuan jartzen zutela iritzi zioten, eta
abuztuan sobietar gudarostea herrialdean sartu zen. Pragako Udaberria deitzen
zaioneko buruzagiak alderdi komunistatik kanporatu zituzten, eta herrialdeko
politika Sobietar Batasunaren esanetara jarri zen ostera.

Mikhail Gorbatxovek Sobietar Batasunean bultzatu zuen erreformak aldaketa
handiak eragin zituen Txekoslovakian. 1989an, errepresioa gorabehera,
gobernuaren kontrako protestak handitu egin ziren, eta erregimena kinka larrian
geratu zen. Gobernuak oposizioko taldeak ordezkatzen zituen Foro Hiritarrarekin
negoziatzen hasi behar izan zuen. Urtearen bukaeran, behin-behineko gobernu bat
eratu zen, gehiengo ez komunistarekin. Horrela, 1946. urteaz geroztik agintean
zegoen erregimen komunistari amaiera eman zitzaion. Abenduan, Foro Hiritarrak
alderdi komunista salatu zuen alderdikideak postu nagusietan jartzeaz. Pragan
berrehun mila pertsona inguru elkartu ziren, kabinetean oposizioko kide gehiago
egon behar zuela eskatzeko. Gustáv Husák lehendakariak dimisioa aurkeztu zuen,
eta Václav Havel idazleak hartu zuen haren lekua. Havelek preso politikoentzat
amnistia dekretatu zuen, eta hauteskundeak deitu zituen 1990eko ekainerako.

1989tik aurrera, sobietar eta txekoslovakiar gobernuek Armada Gorriko 70 mila
soldadu handik ateratzeko egin beharreko urratsak hitzartu zituzten.
Lehendakariak kontinentea erdibanatzen zuten bi bloke militarren desagerpena
aldarrikatu zuen lehenago, baina Varsoviako Ituna indargabetu zenez gero, eta
Jugoslaviakoak bezalako gerra nazionalistak pizteko arriskuaren aurrean, 1991n
NATOrekin nolabait elkartzeko eskaria egin zuen, Hungaria eta Poloniarekin
batera.

1990eko ekaineko hauteskundeetan Havel atera zen garaile, eta Txekia eta
Eslovakiako Errepublika aldarrikatu zen. Hauteskundeen ondoren, Foro Hiritarra
bitan banandu zen: Alderdi Hiritar Demokratikoa, eskuinekoa, eta Mugimendu
Hiritarra. Eslovakian, Eslovakia Demokratikoaren aldeko Higikundeak herrialdea
hartzen ari zen eskuin joerari aurre egitea deitu zuen. Gobernu berriaren
erreformek ez zituzten berehala emaitza onak eman. 1991ko martxoan, 185.000
pertsona lanik gabe zegoen, eta urteak aurrera egin ahala askoz gehiago izango
zirela kalkulatzen zen.

1992ko hauteskundeetan, Txekiako Alderdi Hiritar Demokratikoa eta Eslovakia
Demokratiko baten aldeko Higikundea atera ziren garaile, zein bere errepublikan.
Federazio berriaren estatutuari buruzko negoziazioek ez zutenez aurrera egiten,
txekiar eta eslovakiar buruzagiek elkarrengandik banatzea erabaki zuten, alegia,
Txekoslovakia mapatik desagerraraztea eta haren ordez bi errepublika burujabe
sortzea: Txekiar Errepublika eta Eslovakiar Errepublika. Txekoslovakiako
lehendakari federalak, Václav Havelek, bere karguaren dimisioa eman zuen 1992ko
uztailean, Eslovakiako Biltzar Nazionalak errepublika honen burujabetasuna
aldarrikatu ondoren. Eslovakiaren nahi nazionalak areagotuta, 1993ko
urtarrilaren 1ean Txekiar Errepublika eta Eslovakia jaio ziren.

1993an, Vaclav Havel bera izan zen Txekiar Errepublikako lehen lehendakaria, eta
Václav Klaus lehen ministroa. 1994an, Txekiako Errepublika Bakerako Elkartean
sartu zen, bloke sozialistako herrialdeak pixkana sartzeko NATOk sortutako
erakundean, hain zuzen. Herrialdearen zorra inguruko herrialde komunista ohiena
baino txikiagoa zen, eta atzerritarren inbertsioa, berriz, handienetako bat.
Klaus lehen ministroak gidatu zuen erreforma ekonomikoa, pribatizazio kanpaina
azkar batean oinarritua. 1995ean, Txekiar Errepublika Ekonomia Lankidetza eta
Garapenerako Antolakundeko (OCDE) kide egiten zen lehen herrialde komunista ohia
bihurtu zen. 1996ko hauteskundeetan, sozialdemokratek aurrera egin zuten, eta
Klausek Legebiltzarreko gehiengoa galdu zuen. Abenduan, Txekiako Errepublikak
eta Alemaniak adiskidantza agiri bat izenpetu zuten. Agirian, Alemaniak
barkamena eskatzen zuen naziek Bigarren Mundu Gerran egin zituzten
gehiegikeriengatik. Txekiar Errepublikak ere barkamena eskatzen zuen, gerraren
ondoren hiru milioi alemaniar Sudeteetatik egozteagatik.

1997an zehar, diruaren debaluazioak kaos politikoa ekarri zuen. Alderdi Hiritar
eskuindarra eta haren burua, Klaus, finantza talde jakin batzuei ezkutuko sariz
laguntzeaz akusatu zituzten. Havelek Klausi kargua uzteko eskatu zion
jendaurrean. Klausek azaroan aurkeztu zuen dimisioa eta Josef Tosovskyk hartu
zuen haren lekua. Krisi ekonomikoaren batera, xenofobiak gora egin zuen, eta
arrazismo ekintza bortitzak gertatu ziren ijitoak bezalako gutxiengoen aurka.
Itxura denez, ekintza horiek biztanleriaren parte handi baten babesa dute.
1998ko apirilean, Txekiar Errepublika NATOko kide bihurtu zen.

2004an Europako Batasunean sartu zen. Václav Klaus politikari kontserbadorea
izan zen lehendakaria 2003 eta 2013 bitartean, eta nahiz ez zen Europako
Batasunaren zalea, Txekiar Errepublikari egokitu zitzaion 2009ko lehenengo sei
hilabeteetan Europako Batasunaren lehendakaritza. 2013ko martxotik Miloš Zeman
da Txekiako presidentea.

Txekia ordezkaritza bidezko demokrazia parlamentarioa da. Presidentea da
estatuburua, eta lehen ministroa gobernuburua. Parlamentuak (txekieraz:
Parlament České republiky) bi ganbera ditu: Diputatuen Ganbera (txekieraz:
Poslanecká sněmovna), 200 eserleku dituena, eta Senatua (txekieraz: Senat), 81
eserlekurekin.

2000tik, Txekiar Errepublika 13 eskualde (kraje, singularra kraj), gehi
hiriburuaz (hlavní město), osaturik dago. Eskualde bakoitzak Eskualde Batzar bat
du (krajské zastupitelstvo) eta hejtman edo lehendakari bat. Pragan, eskumen
hauek udalbatzak eta alkateak dituzte. Lehengo banaketa administratiboa, 76
barrutikoa (okresy, sing. okres), 1999an aldatu zen.

2015ean Txekiak 10.553.843 biztanle zituen, 134 biztanle kilometro karratuko
dentsitatearekin. Biztanleriaren banaketa ez da berdina alde guztietan:
Moraviako iparraldeko industria guneetan jende asko bizi da, eta beste leku
batzuetan, berriz, Bohemiako hegoaldean, adibidez, oso jende gutxi. Biztanle
gehienak hirietan bizi dira, %73 2015ean. Adineka, berriz, honela dago banaturik
biztanleria: 0-14 urte bitartekoak %15,1, 15-64 urte bitartekoak %66,4, 65
urtetik gorakoak %18,5. Bizi itxaropena 78,6 urtekoa da, 75,7 urtekoa
gizonezkoena eta 81,8 urtekoa emakumezkoena (2016ko zenbatespena).

Txekiarrak dira gizatalde nagusia, biztanleen %64,3. Moraviarrak %5 dira eta
eslovakiarrak %1,4 (2011ko zenbatespena). Horiez gainera, poloniarrak,
alemaniarrak, ijitoak, hungariarrak eta ukrainiarrak daude.

Txekiera da hizkuntza ofiziala, biztanleriaren 95,4-k hitz egiten duena.
Eslovakieradunak %1,6 dira.

2011ko dauen arabera, %34 ateoak dira, %10 katolikoak eta %0,8
protestanteak; %45ak ez zuen erantzun.

Txekia Europako herri industrializatuenetako bat izan da XIX. mendearen
erdialdez geroztik. Bloke komunistaren baitan ere, Txekoslovakia COMECON (estatu
sozialisten arteko ekonomia harremanak sendotzeko eta elkarren laguntza
sustatzeko sortu zen erakundea, Europar Ekonomia Erkidegoaren parekoa)
erakundeko potentzia industrial handienetakoa zen, eta Alemaniako Errepublika
Demokratikoarekin lehiatzen zen teknologia handiko produkzioetan. Komunismoa
erori zenean, Txekiak merkatu kapitalistaren beharrizanetara egokitu behar izan
zuen bere produkzio azpiegitura. Horrek sektore guztien birmoldaketa eta
modernizazioa eragin zuen, eta aldaketa traumatikoa izan zen askotan. Hala ere,
Txekiak Europa ekialdeko beste herrialdeek baino baldintza hobeagotan aurre egin
zion prozesuari, bere teknika eta zientzia maila handiari esker.

2015ean, nekazaritza eta abeltzaintzak hartzen zuten barne produktu
gordinaren %2,5. Moraviako eta Bohemiako lur behereetan, laboreak eta azukre
erremolatxa egiten dira batez ere, eta behi eta txerri hazkuntzak garrantzi
handia du. Bohemiako ibarretan, berriz, zekalea eta patata egiten dira. Oloa
pentsutarako erabiltzen da, eta garagarra garagardoa egiteko, batez ere. Izan
ere, Txekia munduko garagardo ekoizle handienetakoa da. Laboreez gainera, azukre
erremolatxa, patata, tabakoa, kalamua eta lihoa egiten dira, eta baita mahatsa
eta fruta ere, baina lekurik beroenetan bakarrik. Abere hazkuntzak ere
garrantzia handia du, lurraldeko larre eremu eta pentsu produkzio handiei esker.
Basoek lurraldearen laurdena hartzen dute, eta paper eta altzari fabrikak
hornitzen dituzte.

Baina Txekiaren aberastasun handienetako bat bere mea baliabideak dira:
harrikatza, lignitoa, grafitoa eta uranioa Bohemian, eta ikatza Moravian.
Meatoki nagusiak Bohemiako iparraldean eta batez ere Ostravako ikatz arroan
daude, Silesian. Gai horiez gainera, gas naturala, burdina, urrea, zilarra eta
mea erradioaktiboak ustiatzen dira.

Industriak barne produktu gordinaren %37,3 sortzen du. Bi sektore nabarmentzen
dira guztien gainetik: ehungintza, iparraldean, eta siderurgia, Silesian eta
Bohemian. Eraikuntza mekanikoen sektorea ere oso aurreratua dago: zentral
nuklearretako osagaiak egiten dira Pilsenen, motorrak Brnon, gerrarako makinak
eta tresnak Vitkovicen. Industria kimikoa ere oso aurreratua dago, Ostravako
eskualdean batez ere, eta garrantzi handikoa da, baita ere, nekazaritzako
produktuen eraldatze industria, batez ere azukregintza eta garagardogintza
(Praga eta Pilsenen batez ere). Azkenik, oinetako eta larruzko produktuen
fabrikak eta Bohemiako beira industria ospetsua aipatu behar dira.

Turismoa herrialdearen diru iturri nagusietako bat bihurtu da. Ekialdeko
Europako beste herrialde batzuetan ez bezala, Errumanian edo Jugoslavian, esate
baterako, Txekian bakean gauzatu ziren erreforma demokratikoa eta herrialdearen
zatiketa, eta horri esker turismoak ez zuen batere indarrik galdu, alderantziz
baizik. Praga da, bertako kultura tradizioagatik eta hiriaren
bikaintasunarengatik, turista gehien erakartzen duen lekua.

Idazle txekiarren artean, azpimarragarriak dira Franz Kafka, alemanez lan egin
zuena, eta Milan Kundera, txekieraz eta frantsesez idatzi zuena.

Txekiako Orkestra Filarmonikoa munduko hoberenen artean dago. Bestalde, Antonín
Dvořák (1841-1904) da musikagile klasikorik ezagunena.



https://eu.wikipedia.org/wiki/Mata_Hari

Mata Hari, benetako izenez Margaretha Geertruida Zelle, (Leeuwarden,
Herbehereak, 1876ko abuztuaren 7a - Vincennes, Frantzia, 1917ko urriaren 15a),
striptease dantzari ospetsu bat izan zen, espioitzagatik hiltzera zigortua eta
Lehen Mundu Gerran zehar exekutatua izan zena.

Aita kapelagina zen eta ama javatar jatorrikoa (Java, garai hartan, Herbeheretar
Inperioaren zati zen). Neska gazte honen ama hil ondoren, bere aitak, oso goiz
bere edertasunagatik nabarmendu zen gazte batentzat kontu gehiegikeriekin
ordeztu zuen amaren falta. 18 urterekin ezkondu zen, ezagutzen ez zuen militar
batekin gutun bidalketa labur baten ondoren, bera baino nagusiagoa zena eta
egunkari batean iragarki bat jarri zuen militarra. Txikitatik, jantzi militarrek
berebizi erakarri zuten. Bi seme-alaba izan zituen, semea, ustez, Mata Hariren
senarrak tokiko zerbitzari bati emandako tratuaren ondorioz mendeku bezala
pozoitua izan zena. Seme honen heriotza, familiarentzat kolpe latza izan zen.
Mata Hariren senarra, horren ondorioz, edaten hasi zen, eta ez zen askotan
etxetik agertzen. Esaten denez, bakardade honek, Mata Hari, javatar kulturarekin
eta ekialdeko maitasun teknikekin lehen harremanak izatera eraman zuen, urte
batzuk beranduago, luxuzko kortesana gisa ospe handia emango ziotenak.

Europara itzultzean, banandu eta Herbehereetan, bere senarrak adierazi zuenaren
arabera, Javan izan zuen bizitza lizunaren ondorioz, bere alabaren zaintzari
buruzko epaiketa galdu ondoren, Parisen, moda diseinatzaileen modelo bezala huts
egin zuten saiakera batzuk egin zituen, bere bizitzan zehar trauma handia eragin
zioten porrotak, bizitzeko baliabide ekonomikorik ez baitzuen. Beranduago,
berriz Parisera itzuli zen, kemenez betea, eta, bere amagandik jaso zituen bere
ekialdeko itxuraz baliatuz. XIX. mende amaierako aldentze literatura
erromantikoak, ekialdekoaren irudi lauso eta faltan botea ospetsu egin zuen.
Baldintza hauek probestuz, Javako ustezko printzesa zela sinetsarazi zuen,
dantzari exotiko bezala lan eginez, striptease ikuskizunen protagonista
bihurtuz. Gezurrak eta irudimenak, bere egoera ekonomiko kaxkarra gainditzeko
behartutako irtenbide bezala, bere emaitzak ematen hasi zen, eta, bere ondorio
mesedegarriak ikusita, ohikoa bihurtu zen. Parisen, bere dantza ikuskizunak
lehen ilaratik ikusteko borrokak eragin zituen asaldatze handi bat bihurtu zen.
Kortesana ere izan zen, eta funtzionario militar ugarirekin eta maila altuko
politikariekin, eta, oro har, maila altuko gizartearekin harreman sekretuak izan
zituen.

1917an, Gerra Handia bezala ezagutu izan zen Lehen Mundu Gerra amaitu baino 7
hilabete lehenago, Frantzian epaitu zuten, espioi bezala lan egitea leporatuz,
Alemaniarentzako agente bikoitz bat izatea eta milaka soldaduren heriotza eragin
izana. Froga sendorik gabe eta, egungo epaiketa batean, batere fundamenturik
izango ez zuten frogatu gabeko hipotesietan oinarrituz, erruduntzat jo zuten.
Izan ere, bera jaio zen herriko elkarte batek, Justizia Ministerioari, kasuaren
geroago azterketa bat eskatu zion, baina eskakizun honi ez zioten kasurik egin.

Bere gorpua, lurperatu ez zena, medikuntza ikasleentzako anatomia ikasketarako
erabili zen, garai hartan exekutatuekin egiten zen bezala, baina bere burua,
baltsamatua, Frantziako Kriminalen Museoan mantendu zen 1958 arte, urte
horretan, ziur aski miresleren batek lapurtu zuena.

"Emagaldua?, Bai!, baina traidorea, sekula ez!", epaiketan zehar Mata Hariri
ematen zaion esaldi bat da.

Maiteminduta zegoen 23 urteko errusiar ofizial gazteak, eta, norentzat, esaten
denez, Frantziarentzako, Madrilgo enbaxadore alemaniarra espiatzeko enkargua
onartu zuen, Mata Hariri buruz, "emakume abenturazale" bezala hitz egin zuen,
kartzeleratu zutela jakin ondoren. Margaretha autoritate frantziarrengana joan
zen, gerra garaian herrialdetik ibiltzeko bisa berezi bat lortzeko, beharrezkoa
zena ofizial gazte hura, zauritua izan ondoren zegoen ospitalera bisitatzera
joateko. Orduan proposatu zion ofizial hark Errepublikako gobernuarentzako
espioi bezala lan egitea.

Mata Hariri buruzko tesirik hedatuena, alemaniarren mugimendu militar batzuei
buruzko datuak jakinarazi zituen arren, Kaiserraren ofizial batzuk Marokon gauez
lehorreratzea kasu, eta, etsaiari, Parisko prentsagatik ezagutzen zituen
frantziar tropen mugimenduak jakinarazi zizkiola, ez dirudi Mata Hari espioi
garrantzitsu bat izan zenik, Frantziak, Herbehereetan, horretarako espreski
prestaturiko eskola batean espioi bezala prestatua izan zela leporatu zion
arren. Mata Hari, garai hartan, krtesana zen, bere bizitza maila mantentzeko eta
bere maitea gerran zegoen lurraldean bisitatu ahal izateko halako enkarguak
onartu zituena. Pertsonaia hau aztertu dutenek, egia esan, lan hau jolas bat
bezala hartu zuela diote, zuen arriskua kontutan hartu gabe.

kontutan hartu behar da Lehen Mundu Gerra honek suposatu zuen adimen gerra
egoera berria. Mezu ugari bidaltzen ziren etsaiaren asmoei eta tropa mugimenduei
buruz nahasteko asmoz. Klabeak lortzeko eta hauen aldaketen berri izateko
borrokak ere buruhauste ugari eman zituen. Pozoitutako irrati-telegrama hau,
Parisen, Eiffel Dorrean jarritako irrati antenak hartu zuen, eta Mata Hariren
erruduntasun froga nagusi bezala balio izan zuen. Mezuak, H21 izen klabea zuen
alemaniar agente bat aipatzen zuen, Parisera joango zena eta, banketxe batetik
diru kopuru bat aterako zuena. Datak eta ekintzak, dirua sekula ordaindu ez
zioten arren eta Frantziari eginiko zerbitzuengatik jasotako soldataren zati zen
arren, Mata Hari Parisera itzuli izanarekin bat etorri ziren.

Jakina da preso hartu zutenean, garbitzeko denbora emateko eskatu zuela, eta,
bere harraparien aurrean biluzik agertu zela, urte batzuk lehenago, jeneral
alemaniar batek oparitu zion kasko prusiar batean bonboiak eskaintzeko
aitzakiarekin. Ausarkeria eta maitale etsaiekin zituen kontaktuen adierazpen
honek, gerra garaian, Mata Hari, ordezkatzen zuen mitoaren jokaerarekin
erakusten dute, maila altuetan zituen kontaktuek, ukiezin bihurtuko zutenaren
ziurtasuna balu bezala. Gertaera hauek, beste batzuen artean, 1950eko hamarkada
ondo sartu arte publikoki adierazia izan ez zen epaiketa aktan agertzen dira.

Mata Hari, 1917an 41 urterekin hila, oraindik ere pertsonaia mitiko izaten
jarraitzen du. Bera hil zutenetik igaro den denborak ematen duen urruntasuna
gora-behera, oso urriak dira, argi eta garbi, dirudienez, benetan, luxuz beterik
bizitzen jarraitzeko edozer egiteko prest zegoen emakumea baino ez zen
adierazten duten bereganako hurbiltzeak.



https://eu.wikipedia.org/wiki/Mahoma

Mahoma edo Mahomet, izen osoa Abu l-Qasim Muhammad ibn Abd Allah al-Hashimi
al-Qurashi (arabieraz: محمد‎, transliterazioa: Muḥammad; Meka, Arabia, gaur egun
Saudi Arabia, 570 aldean - Medina, Arabia, 632ko ekainaren 8a) Islamren
sortzailea eta profeta nagusia da.

Musulmanek uste dute Islamaren ardatzak Mahomaren aurrekoak direla, eta
haientzat Adam, Noe (Nuh), Moises (Musa) eta Jesus (Isa) ere Jainkoak bidalitako
profetak ziren. Haien arabera, Jainkoak, Gabriel goiaingeruaren bitartez,
errebelazioa egin zion Mahoma profetari.

Mahoma Mekan jaio zen 570ean, Quraix tribuko familia aberats batean. Aita Abd
Ala ibn Abd al-Mutalib zen, hashimi klaneko kidea, eta Mahoma sortu baino lehen
hil zen. Tradizioaren arabera, haurra basamortuko familia beduino batera eraman
zuten jaio eta laster, uste baitzuten desertuko bizitza Mekakoa baino
osasuntsuagoa zela. Beraz, bi urte bete arte Halima izeneko amatzakoarekin bizi
izan zen. Sei urte zituenean, ama hil zen, eta umea aitona Abd al-Mutalib-en
gain gelditu zen. Aitona bi urte geroago hil zenez, osaba Abu Talib, Ali ibn Abi
Taliben aita, arduratu haurraren heziketaz.

Gaztaroan, Damasko eta Meka artean aritu zen merkataritza lanetan, Khadijaren
esanetara. Khadija, Juwaylid (arabieraz: خديجة بنت خويلد‎) merkatariaren alaba,
alargun aberatsa zen, Mahomak baino 20 urte gehiago zituena. Mahomak 25 urte
zituelarik, Khadijarekin ezkondu zen; lau alaba izan zituzten: Zainab, Ruqayyah,
Umm Kulzum eta Fatima. Bi seme ere izan zituztela dirudi, Al-Qasim eta Abdullah,
baina berehala hil ziren; zazpigarren ume bat ere izan zuen Medinan, Mariyah
Al-Qibtia koptoarekin: Ibrahim. Seme hau ere oso gazterik hil zen, 17 edo 18
hilabete zituelarik.

Mahomak Arabiatik Siriara zihoazen karabanak antolatzen zituen, eta baliteke
batzuetan bera ere joatea. Mekara iristen ziren judu eta kristauekin hitz
egiteko aukera asko izan zuenez gero, Biblia nahiko ongi ezagutzen zuen.

610 aldean, Mahomak 40 urte zituela, Gabriel goiaingerua (arabieraz: جبريل‎,
Jibril) azaldu omen zitzaion, Mekatik gertu dagoen mendi batean. Jainkoak (Alak)
bidaltzen zizkion bertsoak buruz ikasi eta behin eta berriro errepikatzeko
agindua jaso zuen; geroago, bertso horiek Koranean idatzi ziren. Gabrielek azken
profeta zela esan zion, eta Jainkoaren hitza predikatzen hasi behar zuela.
Mekako biztanleek jarraitzen zuten betidaniko politeismoaren aurrean, erlijio
berri hau monoteista zen, eta Azken Epaiaren Eguna iragartzen zuen.

Koranaren arabera, Mahoma analfabetoa zen (ummi). Gabrielek agertu zion
Jainkoaren hitza errezitatzen zien jarraitzaileei, eta hauek behin eta berriro
errepikatuz memorizatu egin zuten. Profeta hil zenean, inongo aldaketarik gabe
jaso nahian, idatziz jarri zuten; hartatik aldentzen ziren bertsioak, Uthman ibn
Affan kalifaren garaian (651-652an) galeraziak izan ziren.

Senideak izan zituen lehen jarraitzaileak, eta ondoren esklabo eta beduino asko
elkartu zitzaizkion. Jarraitzaileak ugaritzea mehatxu izaten hasi zen tribuetako
buruzagientzat. Tribu haien aberastasuna Kaaban zetzan, Mekako erlijio gune
garrantzitsuenean. Mahoma politeismoaren aurka zegoen eta horrek arrisku handia
zekarkion bere tribuari, Quraix-eri, Kaabaren zaintzaile baitziren. Hori izan
zen Mahoma eta bere jarraitzaileei egin zitzaien jazarpenaren arrazoi
nagusienetako bat.

Bizitza arriskutsu bihurtu zen, eta Mahomaren jarraitzaileek Mekako merkatarien
biolentzia pairatu zuten. 619an, Jadiya, Mahomaren emaztea, eta osaba Abu Talib
hil ziren. Tristuraren urtea deitu izan zaio. Bere burua arriskuan ikisirik,
Mahoma Ta'ifeko oasisera joan zen babes bila; baina bertako biztanleek egotzi
zuten, ezbaitzuten haserretu nahi Mekako merkatariekin. Horren ondoren,
Jathribeko dizipulu batzuekin jarri zen harremanetan; 622ko ekainaren 23an,
Aqaban, Itsaso Gorriaren bazterrean, hitzarmen bat sinatu zuen Jathribeko
ordezkariekin, Mekatik 400 km iparraldera zegoen oasis-herri horretan (geroago
Medina deitua), Mahomaren 70 jarraitzaile onartzeko.

622ko uztailaren 16an abiatu ziren Mekatik Mahoma eta bere jarraitzaileak; ihes
hori, Hejira (arabieraz: هجرة‎), musulmanen egutegiaren hasiera urtetzat hartzen
da harrezkero. Aqaban eite politikoa hartu zuten profetaren ekintzek. Komunitate
politiko-teokratiko baten buru bilakatu zen, aldi berean profeta eta agintari
zela. Mahomaren lana ez zen jadanik fede berria zabaltzera mugatu.

Gizon horiek izan ziren ondoko urteetan Mahomaren ondorengo; beraz, lehenengo
lau kalifak Mahomarekin erlazionaturik zeuden, ezkontzez bitartez. Musulmanek
rashidun (arabieraz: الخلفاء الراشدون‎) deitzen diete, «zuzenduak».

Mahomak jarraitzaileen (musulmanen) eta erlijio komunitatearen (islamaren)
jokabidea osorik gidatu eta antolatuko zuen lege bat ezarri zuen. Estatu
berriaren arrakasta handiagotu egin zen, ordu arte leinuetan sakabanaturik bizi
ziren arabiar guztiek bat egitearen aldeko jarrera agertu zutenean. Guztiona
izango zen hizkuntza poetikoa izan zen batasun hori aurrera eramateko bidea.

Mahomak Medinan egin zuen lanaren helburua islamismoa eta inguruko erlijio
monoteistak bereiztea zen eta, aldi berean, ekintza militar handiak aurrera
eramatea fede berriaren arerioen kontra: Jihad edo Gerra Santua. Gerra piztu zen
Meka eta Medinaren artean eta 630ean garaile sartu zen Mekan, hango idoloak
ezabatu zituen, bere erlijio berria ezarri zuen, eta etsaiei barkatu zien;
horrek ospe handia eman zion arabiarren artean. 631n beste garaipen batzuk lortu
zituen tribu etsaien kontra. 632rako Arabiar penintsula osoa islamera bihurtua
zen, Siria eta Palestinarekin batera, eta Islama zabaltzen ari zen etengabe.
Mahomak izan zuen arrakastaren arrazoiak alde batetik predikurako gaitasuna eta
garaipen militarrak izan ziren, eta, bestetik, ordu arte zatikaturik egon zen
arabiar herriari egoera horretatik irtenarazteko izan zuen kemena. Ordena
politiko eta militar berriak batasun sendoa eta herri zentzua eman zien arabiar
leinuei.

Gaixotasun labur baten ondoren, Mahoma 632ko ekainaren 8an hil zen, Medinan,
burua Aisharen altzoan zuela. Musulmanen tradizioaren arabera, 63 urte zituen.

Mahoma hil ondoren, Abu Bakr, Aisharen aita, aukeratu zuten kalifa, bera baitzen
profetaren gogokoa; haren ondorengoak Omar eta Uthman izan ziren. Uthman hil
ondoren, Ali, Mahomaren lehengusu eta suhia, hautatu zuten kalifa, baina ez aho
batez. Aliren aldekoak eta aurkakoak, Muawiyah I.a buru zutenak, Siffingo guduan
borrokatu ziren.

Gatazka horrek zatiketa eragin zuen musulmanen artean, eta bi multzo eratu
ziren: sunitak eta xiiak. Suniten ustean aginpidea herriak aukeratutako kalifen
esku egon behar zen; kalifa horiek ez ziren hutsezinak, eta koranaren tradizioa
eta Sunna errespetarazi behar zuten. Xiiak gutxiengoa ziren; haien ustez,
berriz, aginpideak Mahomaren suhi Aliren eta haren ondorengoen esku behar zuen
egon. Oinordekotza hark berekin zekarren, gainera, kalifak erlijio buruzagi
hutsezinak izatea, profetaren odola baitzuten haren alaba Fatimaren bidez.
Zatiketa horrek liskar handiak sortu zituen Islamaren baitan. Borroka haiek
zirela eta, inperio musulmana estatu askotan zatitu zen berehala. Kalifa
Omeiarren eta Abbasiarren arteko gerrak X. mendeaz geroztik gero eta handiagotu
ziren zatiketa haien adierazgarri izan ziren.

Mahomaren ondorengoei sayyid (edo sharif) izena ematen zaie. Herrialde
musulmanetako hainbat lider eta noblek Mahomaren ondorengotzat jotzen dute beren
burua: Iparraldeko Afrikako fatimitar dinastiak, idrisiek, egungo Jordaniako
errege familiak, Aga Khan titulua erabiltzen duten iman ismaildarrek...

Mahomaren bizitzaren berri Koranaren bidez jaso dugu. Ezagutzen den biografia
zaharrena Ibn Ishaqen Jainkoaren profetaren bizitza (768) da, Mahoma hil eta 120
urtera idatzia; al-Waqidiren biografia 822. urtekoa da.



https://eu.wikipedia.org/wiki/Koordenatu_geografiko_sistema

Koordenatu geografiko sistemak Lurreko edozein puntu adierazten du koordenatu
esferiko sistemako hiru koordenatutik bi erabiltzen.

Babiloniatik eratorritako teoriak erabilita, geroago greziar pentsalaria zen
Klaudios Ptolemaiosek berriz hartuta, zirkulu oso batek 360 gradu osatzen ditu.
(360º).

Latitudea edozein puntu eta ekuatorearen arteko angelua da. Latitude konstanteko
puntuak batzen dituen marra paraleloak dira. Lurraren inguruan zirkuluak sortzen
dituzte, ahalik eta poloan 90ºko latitudea dagoen arte.

Ekuatorean latitudea 0º da eta diametro handieneko paraleloa, Lurra alde
zabaletik inguratzen duelako. Ekuatoreak, gainera, Lurra bi zatitan banatzen du:
Ipar hemisferioa eta Hego hemisferioa.

Badira beste paralelo txikiago batzuk, Ekuatorea baino txikiagoak. Hona hemen
aipagarrienak: Kantzerko Tropikoa eta Kaprikornioko Tropikoa, Zirkulu Polar
Artikoa eta Zirkulu Polar Antartikoa.

Longitudea Lurreko puntu aukeratu batekiko ekialdera edo mendebaldera dagoen
angelua da. Gaur egun, Greenwicheko Royal Observatory delakoan dago jarrita 0ºko
puntua. Antipodak aldi berean 180ºM eta 180ºE longitudera daude.

Luzera konstantea duten puntuak meridianoak dira. Meridianoak ez dira
paraleloak, Ipar Poloan eta Hego Poloan elkartzen baitira.

Meridianoek ordu banaketa egiteko ere balio dute eta, horren bidez, Lurraren
ordu-eremuak ezagutzeko.



https://eu.wikipedia.org/wiki/Kuba

Kuba, ofizialki Kubako Errepublika (gaztelaniaz: República de Cuba, reˈpuβlika
ðe ˈkuβa ahoskatua), Amerikako estatua da, izen bereko uharteak (Antilletako
uharte handiena) eta Karibe itsasoko beste uharte batzuek osatua. Iparraldera,
Ameriketako Estatu Batuak ditu; mendebaldera, Mexiko; hegoaldera, Kaiman
Uharteak eta Jamaika; eta ekialdera, Haiti.

Biztanle gehien dituen Karibeko estatua da, 2012an 11.167.325 biztanle
baitziren. Toki askotatiko kultura eta ohituren nahasketa dira kubatarrak,
jatorrizko taino herriaren, Inperio garaiko espainiarren, Afrikatik ekarritako
esklaboen eta Estatu Batuen eraginaren artekoa.

Kuba Karibe itsasoan dagoen uhartedia da. Uharte nagusia Kuba bera da, beste lau
uharte talde nagusiz inguratua: Los Colorados, Sabana-Camagüey, Jardines de la
Reina eta Los Canarreos. Kuba uhartea herrialdearen gehiena da (105.006 km²)
eta, hedaduraz, munduko hamazazpigarrena. Bigarren uharte handiena Isla de la
Juventud («Gaztetasun uhartea») da, hego-mendebaldean, 3.056 km² luze-zabal
dena. Guztira, 110.860 km²ko eremua du herrialdeak.

Uharte nagusiaren lur gehienak zabaldi gorabeheratsuz osatuta dago.
Hego-ekialdeko muturrean, Sierra Maestra mendilerro malkartsua dago: hantxe dago
mendi garaiena (Pico Turquino, 1.974 m).

Kubako klima tropikala da, inguruko itsasoek samurtua. Urtaro euritsua uda da.
Batez besteko tenperaturak 21 °C urtarrilean eta 27 °C uztailean dira.
Hego-ekialdeko probintzietan, Santiago de Cuba eta Guantánamon, klima lehorragoa
da. Bestalde, Karibeko urak epelak direnez eta uharteak berak Mexikoko Golkoaren
sarrera ia guztiz ixten duenez, Kubak urakan ugari jasaten ditu.

Kubako lehen biztanleak ziboney, guanahatabey eta geroago heldu ziren arawak
(edo taino) indiarrak izan ziren. Kristobal Kolonek bere lehen bidaian Kubako
kostaldea aztertu zuen, baina konkista ez zen 1511. urtea arte hasi.

1511n hartu zuten egoitza lehen espainiarrek uhartean, Diego Velázquezen
gidaritzapean (Hernán Cortés, Bernal Díaz del Castillo, Pedro de Alvarado,
Bartolomé de las Casas eta 300 soldadu). Konkistatzaileek berehala menderatu
zituzten indiarrak eta urte gutxiren buruan, lan gogorra egitera beharturik, eta
europarren gaixotasunek sortutako izurriteen ondorioz ia desagertzeraino urritu
ziren (100.000 ingurutik 5.000ra 1540an, eta 1.000ra 1570ean). Indiarrik ezean,
Afrikako esklaboak inportatu ziren lanerako.

Uhartea menderaturik, zenbait hiri sortu ziren hurrengo urteetan, eta Kuba
Ameriketarako espedizio askoren abialekua izan zen. XVII. mendean koloniak
ingeles, holandar eta frantses piraten erasoei aurre egin behar izan zien.
XVIII. eta XIX. mendeetan Kubak azukre kanaberaren ekoizpena, esklaboen
inportazioa eta azukre industria izan zituen ekonomiaren aurrerabide. XIX.
mendearen erdialdean, bertako azukre industria munduko aurreratuena zen, eta
Estatu Batuak zituen bezero eta finantzatzaile nagusiak. 1865ean esklaboen
salerosketa debekatu zen eta Mexikoko indiarrak eta txinatarrak kontratatu ziren
lanerako, baina esklabotasunak indarrean segitu zuen, 1868a arte.

XIX. mendearen bukaeran Espainiarekiko harremanak gaiztotu ziren (erreforma
ekonomiko-sozialek huts egin zuten eta zergak jaso ziren) eta matxinada batzuen
ondoren, 1868an hasi zen independentziaren lehen gerra (Hamar Urteko Gerra)
Carlos Manuel de Céspedesen gidaritzapean. Bake hitzarmen batekin eman zitzaion
amaia gerrari, baina kubatar batzuek ez zituzten eskainitako baldintzak onartu
eta borrokan segitu zuten. José Martí idazle eta politikariaren gidaritzapean
—artean Estatu Batuetan erbesteratuta zegoen—, askapen mugimendua antolatzen
hasi zen 1892an, Kubako Alderdi Iraultzailea sortu zen, eta 1895ean
independentziarako bigarren gerra piztu zen.

1898ko otsailean, leherketa baten ondorioz, Habanako portuan zegoen Estatu
Batuetako USS Maine gerra-ontzia hondoratu zenez, apirilaren 25ean Estatu Batuek
gerra deklaratu zioten Espainiari. Estatu Batuetako gudarosteak erraz menderatu
zuen Espainiakoa eta Parisko itunean (abenduaren 10) Espainiak Kuba, Puerto
Rico, Guam eta Filipinak utzi behar izan zizkien Estatu Batuei.

Estatu Batuak Kuban egon ziren denboran (1989ko apirilaren 1etik 1902ko
maiatzaren 20 arte) beren hezkuntza, ekonomia eta kultura ezartzen ahalegindu
ziren. 1901ean konstituzio errepublikarra onartu zen, nazioarteko hitzarmenak,
ekonomia eta barne arazoak Estatu Batuen mende zeuden arren. Horrezaz gainera,
ontzi-base bana ezarri zuten, bata Bahia Hondan (1913an itzulia) eta bestea,
Guantanamon.

1902an, Tomás Estrada Palmak hartu zuen Kuba independentearen presidente kargua,
eta 1906ko hauteskundeetan agintaldian jarraitzeko ahaleginak Estatu Batuetako
gudarostearen esku-hartzea ekarri zuen, 1909 arte uhartean egon zena. 1909an
José Miguel Gómez liberalak hartu zuen lehendakaritza. Haren agintaldian
ekonomiak aurreramendu handia egin zuen Estatu Batuetako inbertsioekin, azukre
industriarekin, turismoarekin eta jokoarekin, baina ustelkeria eta Kubako
beltzekiko bidegabekeriak handiak izan ziren.

Beste gobernu ustel batzuen ondoren, 1933an Ramón Grau San Martín irakasleak eta
Fulgencio Batista sarjentuak lehendakari eta gudarostearen buruzagi karguak
hartu zituzten, hurrenez hurren. Hurrengo urteetako gobernuak Batistaren
eskumenean egon ziren. 1952an kolpe militarra jo eta aginpidea eskuratu zuen
Batistak.

Fulgencio Batistaren kontrako oposizioa zabala zen: unibertsitateko ikasleak,
langileak eta erdi mailako klasea. 1956aren bukaeran, Fidel Castro abokatuak
Sierra Maestrako mendietan babes harturik, diktadoreari aurre egiteko gerrilla
antolatu zuen. 1958an, Castrok, bere anaia Raul, Camilo Cienfuegos eta Che
Guevararekin batera, Batista ihes egitera behartu zuen, eta 1959ko urtarrilaren
8an Habanan sartu zen. Castrok Lehen Ministro kargua hartu zuen eta Manuel
Urrutia Lleók errepublikaren lehendakariarena. 1959ko uztailan Osvaldo
Dorticosek hartu zuen lehendakari kargua.

1961ean, talde iraultzaileek Kubako Iraultza Sozialistaren Alderdi Batua sortu
zuten, 1965etik aurrera Kubako Alderdi Komunista izan zena. Kubak Sobietar
Batasunaren sozialismoa hartu zuen eredutzat eta lankidetza hitzarmenak izenpetu
ziren bi herrialdeen artean. Kubako gobernuak nekazaritza erreforma egin eta
lurrak nekazarien artean banatu zituen, banketxeak, azukre industria,
atzerritarren ondasunak eta industria nazionalizatu zituen, hezkuntza,
alfabetatze kanpainak eta hirigintzaren erreforma bultzatu zituen. Aldaketa
horien ondorioz, Estatu Batuen eta Kubaren arteko harremanak gaiztotu ziren;
1961ean, Estatu Batuak uhartea mendean hartzen ahalegindu ziren Cochinos badian,
eta merkataritzaren blokeoa, Kubara esportatzeko debekua eta erregimen berria
eraisteko konspirazioak bultzatu zituen. 1962an, John F. Kennedy Estatu
Batuetako lehendakariak Sobietar Batasunak Kuban ezarriak zituen misilak
kentzeko agindu zion Kubari, eta kendu ezean, uhartea hartuko zuela mehatxatu
zuen.

1962an, Estatu Batuek hala eskatuta, Amerikar Estatuen Erakundetik (OEA) kanpo
bota zuten Kuba, eta Kubak Latinoamerikako iraultza higikundeak sustatu
zituenean, OEAko herrialde gehienek Kubarekiko harremanak hautsi zituzten.
Halaber, 1960-1970. urteetan Kubak gudarosteak bidali zituen Afrikara, Angolara
eta Etiopiara batez ere, Sobietar Batasunaren estatu-bezeroei laguntzera.
Halaber, Asiako hego-ekialdeko iraultza mugimenduak bultzatu zituen.

1975ean, Kubako Alderdi Komunistaren lehenengo biltzarra egin zen, eta 1976an
konstituzio sozialista onartu zen. Urte hartan bertan ospatu zen lehenengo nazio
biltzarra, eta bertan Fidel Castro, komunisten buruzagia, hautatu zuten estatu-
eta gobernu-buru (eta horren arabera, baita gudarostearen buru ere).
Horrenbestez, iraultzaz geroztik Fidel Castro izan zen Kubako burua, 2006ra
arte. Castroren gobernuak sostengu handia izan zuen, hasieran batez ere,
hezkuntza eta osasun zerbitzuak hobetu eta kubatarren gizarte maila guztietara
hedatu zituelako; baina Kubak komunismoaren aldeko apustua egin zuenez,
bakarturik geratu zen, inguruko herriek arbuiatua. Blokeo ekonomikoa eta
komertziala ezarri zitzaion, eta bertako ekonomia Sobietar Batasunaren
laguntzaren mende geratu zen.

1975-1989 bitartean, marxisten alde borrokatu zen Kubako gudarostea Afrikako
zenbait herrialdetan, adibidez, Angolan eta Etiopian, eta laguntza eman zien
Latinoamerikako eta Karibe inguruko zenbait herrialderi, Nikaraguari, Guyanari
edo Grenadari, besteak beste; dena dela, eta zenbait gudutan parte hartu zuen
arren, Lerrokatu Gabeko Herrialdeen Mugimenduaren bilera Kuban egin zen 1979an,
eta Castro aukeratu zuten buruzagi, hurrengo hiru urterako. 1980ko Marielgo
exodoan, sei hilabetez 125.000 kubatarrek emigratu zuten Estatu Batuetara.

1989an, Sobietar Batasunean aldaketa politikoak abian jarri zirenean, Kubak ez
zion bide berari jarraitu, eta are bakartuago gelditu zen. Azkenik, Sobietar
Batasuna gainbehera etorri zenean haren laguntza galdu zuelarik, arazo ekonomiko
larriek itota gelditu zen. Bestalde, 1961ean Estatu Batuek ezarri zioten blokeoa
are gehiago indartu zen ondorengo urteetan, eta arazo larriak sortu ziren hari
aurre egiteko. 1992an NBEk bahimendua bertan behera geldi zedin eskatu zien
Estatu Batuei, baina egoerak bere horretan jarraitu zuen eta emigrazio mugimendu
handiak gertatu ziren, Kubatik Estatu Batuetara bereziki. 1994an Kubatik ihes
egiten ahalegindu ziren oldeak ikusirik, Kubako gobernuak eragozpenik ez zuela
jarriko iragarri zuen, baina Estatu Batuek ezin zuten onartu halako emigrante
multzo handia eta mugak itxi zituzten. Azkenean bi herrialdeen artean hitzarmen
bat sinatu behar izan zuten emigranteen arazoari irtenbidea emateko. 1996an
Estatu Batuek Helms–Burton legea eman zuten, Kubako erregimenaren kaltetan,
nahiz eta Europar Batasuna lege haren kontra agertu zen.

1998an, nazio biltzarreko buru hautatu zuten berriro ere Fidel Castro, hurrengo
bost urterako. Urte hartan bertan, Joan Paulo II.a aita santuak bisitaldia egin
zuen Kubara, eta gobernuak zenbait preso politiko askatu zituen; Estatu Batuek
Kubaren kontrako neurriak malgutu zituztelarik, bi herrialdeen arteko harremanak
hobera egin zuen, nahiz eta tarteka istiluak sortzen diren. Bestalde, XXI. mende
ahasieran Kubak harreman estuak zituen hainbat herrialderekin, Txina, Errusia,
Mexiko, Venezuela, Argentina, Bolivia eta Espainiarekin, besteak beste.

2006an, Fidel Castrok ordu arte lehendakariorde izandako Raul Castroren anaiaren
esku utzi zuen agintaritza, behin-behinean, osasun arazoak zirela medio. 2008an
legebiltzarrak lehendakari hautatu zuen Raul, Fidelek behin betiko kargua utzi
ondoren.

2014ko abuztuaren 28an, Kubako Gobernuak eta Europar Batasunak «aurrerapen
handiak» lortu zituzten elkarlanari buruzko bigarren bilera sortan, eta
prozesuarekin jarraitzeko asmoa adierazi zuten. Merkataritzari eta
finantzaketari buruz hitz egin zuten batez ere.

Kubako biztanleriaren gehiengoa askotariko jatorriko taldeen ondorengoa da.
2012an, % 64,1 zuriak ziren; %26,6, mestizoak; eta %9,3, beltzak. Edonola ere,
XX. mendean zehar demografian eragin handia izan dute emigrazio nahiz immigrazio
mugimenduek. 1900-1930, bitartean milioi bat espainiar inguru iritsi ziren
uhartera, baina mendearen bigarren erditik kubatar askok ihes egin zuten, Estatu
Batuetara nagusiki (1994an esaterako, 20.000 kubatar saiatu ziren Estatu
Batuetara ihes egiten). Gaur egun, milioi bat kubatar baino gehiago bizi da
Kubatik kanpo, batez ere Floridan eta Estatu Batuetako ekialdeko kostaldean.
Barne emigrazioari dagokionez, eskualde batzuen eta besteen artean gorabehera
nabarmenik egon ez zedin neurri zorrotzak hartu zituen gobernuak, landatik
hirietarako joera zabaltzen hasi zenean.

Kubako biztanleriaren hazkundea negatiboa da 2006az geroztik. 2014an, esaterako,
-%0,14 izan zen. Munduko haurren heriotza tasa txikienetakoa du, baina txikia da
emankortasun tasa ere. Kubako bizi itxaropena Ameriketako altuenetakoa da, 78,2
urtekoa 2014an, batez beste. Irakaskuntza derrigorrezkoa eta doakoa da, eta
biztanle orok du osasun arreta (sendagileak, erietxeak, botikak) eskuratzeko
eskubidea.

1959. urteko iraultzarekin batera, Kubaren egitura sozioekonomikoa
kapitalismotik sozialismora igaro zenetik Sobietar Batasunaren laguntza jaso
zuen Kubak, 1990ean Sobietar Batasuna gainbehera etorri zen arte. 1990eko
hamarkadara arte, beraz, Kubako ekonomiaren bilakaeran berebiziko garrantzia
izan zuen Sobietar Batasunetik jasotako laguntzak, baina harrezkero zailtasun
handiak bizi izan ditu Kubak, 1960az gero Estatu Batuek bertako ekonomia
hondatzeko eta horrela gobernu komunista eraisteko asmoz ezarri zioten
bahimenduari aurre egiteko besteak beste (azukrea inportatzeari utzi eta Kubari
ezer saltzeari uko egin zioten). Krisiari aurre egin ahal izateko, energia
kontsumoa murrizteko oso neurri zorrotzak hartu ziren, elikagaien kontsumoa
kontrolatzen hasi zen gobernua, eta kontsumorako ondasunak asko urritu ziren.
Gobernuak 1995ean azaldu zuenez, barne produktu gordina % 35 jaitsi zen
1989-1993 bitartean.

1993an ekonomia liberalizatzeko lehenengo neurri bereziak hartu behar izan
zituen estatuak, kontsumorako ondasunak eta zerbitzuak ugaritzeko, elikagaien
murrizketak alde batera utzi ahal izateko etab.; ordu arte oinarri marxista izan
zuen ekonomia apur bat malgutu eta enpresa pribatuei ehun bat ekonomia
jardueretan parte hartzeko baimena eman zitzaien. 1994an nekazaritza
eraberritzen eta liberalizatzen hasi zen, kubatarrei kanpoko dibisak edukitzea
onartu zitzaien (ordu arte legez kanpo zegoen), eta pesoaren eta dolarraren
arteko trukea arautu zen. Horrekin batera, atzerriko inbertsioak onartu ziren,
1995etik aurrera, jarduera guztietan, osasunean, defentsan eta hezkuntzan izan
ezik. 1996an Estatu Batuek Helms–Burton legea eman zuten, ordea, zeinaren
arabera hirugarren herrialdeen bitartekaritzaz Kubarekin harremanak dituzten
enpresak zigortzen baitzituen. Era berean, Munduko Bankuaren eta Nazioarteko
Diru Funtsaren laguntza galarazi zion lege horrek Kubari. Dena dela, zenbait
enpresa atzerritarrek Estatu Batuen presioari aurre egiteko hainbat trikimailu
erabiliz inbertsioak egiten jarraitu zuten. Horrela, barne produktuaren
gainbehera eten egin zen eta 1997. eta 1998. urteetan hazkundea mantsotu egin
zen arren, hazten hasi zen Kubako ekonomia, turismoaren hazkunde etengabeari
esker nagusiki. 2007an % 7,5 hazi zen, aurreikuspena baino gutxiago, baina
Latinoamerikako gainerako herrialdeena baino askoz ere gehiago. 2012an % 3,1
hazi zen.

Nekazaritza garrantzi handiko ekonomia jarduera da Kuban, azukre kanaberaren
lanketa batez ere. Munduko azukre kanabera esportatzaile handiena da eta
hirugarren ekoizlea, Brasilen eta Indiaren ondotik. Nekazaritzako bigarren gai
nagusiak tabakoa eta zitrikoak dira; garrantzi handiko esportazio gaia da
tabakoa. Kafea, arroza eta barazkiak ere lantzen dira, baina hiru gai horiek
baitira nagusiak, Kubako ekonomia oso mugatuta dago, gai horien uztaren eta
prezioaren mende.

Industria nagusiak, nekazaritza gaiena (azukrea, alkohol industriala, rona) eta
tabakoarena dira. Castroren erregimenaren ahalegin nagusietako bat industria
ugaritzea eta jarduera berriak sortzea izan da, baina erregai merkerik ez
dagoenez eta oso lehengai gutxi dutenez, zailtasun handiak daude industria
astuna garatzeko. 2000ko hamarkadatik aurrera, Venezuelak lehentasunezko
baldintzetan saltzen dio petrolioa, 100.000 upel eguneko. Zati bat Venezuelan
lan egiten duten kubatarren (30.000 osasun-langile barne) zerbitzuen bitartez
ordaintzen du.

Mea ugari dago Kuban, baina behar bezala ustiatu gabeak. Nikelaren ekoizpena da
nagusia. Bestalde, garai batean zura baliabide natural oparoa izan zen eta 1960
inguru arteko baso soiltze izugarriaren eraginez aberastasun asko galdu zuen
arren, gobernuak berriro zuhaitzak landatzeko antolaturiko programari esker,
1990eko hamarkadaren hasierarako berriro landatuta zeuden basoak.

Kanpoko dibisak turismoaren bidez eskuratzen ditu Kubak. Turismoa da, hain zuzen
ere, ekonomiaren ardatz nagusia. 2011n, esaterako, 2.716.317 bisitari
atzerritarretik gora hartu zituen herrilaldeak.

Kuba estatu sozialista da. Kubako Alderdi Komunista da legezko alderdi politiko
bakarra; alderdia da Kubako gizartearen organismo politiko gorena, eta haren
mende dauden masa erakundeen bidez zabaltzen du bere aginpidea. 1976an onartu
zen konstituzioaren arabera, Nazio Biltzarrak du legegintzako ahalmena.
Biltzarra probintzietako eta udalerri bereziko ordezkariek osatua da, eta bost
urtez behin aukeratzen da. Nazio biltzarraren batzorde iraunkorrak edo estatu
batzordeak estatu eta gobernu burua, gudarostearen burua ere badena, eta
ministro batzordea aukeratzen ditu (Raúl Castro da agintaria). Aginpide
betearazlea eta administrazioa ministro kontseiluaren eskumenean dago, eta
Castro da lehendakaria.

Kubako lurraldea 15 probintziak eta udalerri berezi batek osatua da: Artemisa,
Camagüey, Ciego de Ávila, Cienfuegos, Granma, Guantánamo, Holguín, Isla de la
Juventud, Habana, Las Tunas, Matanzas, Mayabeque, Pinar del Río, Sancti
Spíritus, Santiago de Cuba, Villa Clara. Isla de la Juventud udalerri berezia
da, eta estatuaren zuzeneko eskumenean dago.



https://eu.wikipedia.org/wiki/Herbehereak

Herbehereak (nederlanderaz: Nederland, ˈneːdərˌlɑnt ahoskatua) Europa
ipar-mendebaldean dagoen estatua da. Herbehereetako Erresumaren (Koninkrijk der
Nederlanden) zati da, Curaçao, Sint Maarten eta Aruba ere bere baitan hartzen
dituelarik. Europar Batasuneko estatu-partaidea da. Herbehereak monarkia
konstituzional bat da, Europako ipar-mendebaldean kokatua. Iparraldean eta
mendebaldean Ipar itsasoa du, hegoaldean Belgika eta ekialdean Alemania. 1839an
sortu ziren gaur egungo mugak.

Herbehereek 12 probintzia eta 3 udalerri dituzte. Batzuetan Holanda izenarekin
ageri dira, baina Holanda berez bi probintzien izena besterik ez da, eta ez
Herbehere osoena.

Herbehereak oso dentsoki populatuak daude eta bere eremu asko itsas-mailaren
azpitik daude. Bere haize errotengatik, gaztengatik, dikeengatik,
tulipanengatik, bizikletengatik eta gizarte tolerantziagatik da ezaguna munduan.
Politika liberalak ditu drogei, prostituzioari, homosexualen arteko ezkontzei,
abortuari eta eutanasiari buruz.

Estatuaren berezitasun nagusiak Herbehereak izenak berak ematen du, Nederlanden
jatorrizkoak bezala, lurraldearen erdia metro bateko garaiera besterik ez baitu.
Ipar eta mendebaldea lau-laua eta toki batzuetan itsas mailaren azpitik dago.
Hego-ekialdean Goi Herbehereak daude, apur bat itsas mailaren gainetik daudenak.
Dike, babes duna eta ur-drainatze konplexuek, Erdi Aroan hasitakoak,
uholdeetatik babesten dute eta estatuaren azalera %20an handitzea ahalbidetzen.

Hiru ibaiek bi zati nagusitan banatzen dute estatua: Rhin, Waal eta Meuse
(Maas). Herbehereetako hego-mendebaldea hiru ibai hauen delta erraldoia da.
Banaketa geografikoaz gain, banaketa kulturala ere bada, nederlanderaren
dialekto nagusiena eta erlijioarena (kalbinistak iparraldean eta katolikoak
hegoaldean).

Herbehereetako klima epel samarra da urte osoan zehar (17 °C uztailean, 2 °C
urtarrilean), itsasoaren eragina dela medio. Euria maiz eta ugari izaten da,
abuztuan eta udazkenean batez ere (790 mm). Haize boladak indar handikoak dira,
ez baitago batere oztoporik. Hori dela eta, haize errotak erabili izan dira
haizearen indarrari etekina ateratzeko. Landareei dagokienez, dunetako loreak,
pinudiak eta hariztiak nagusi dira Herbehereetan. Animalia kopurua asko urritu
da, gizonak hartu baitu, bizitzeko, ia lurralde osoa. Wadden itsasoan eta
Frisiako uharteetan hegazti mota ugari bizi dira, baina ibaietako karramarroa,
aintziretako dortoka edo belatza, esate baterako, desagertu egin dira haien
ingurugiroa suntsitu edo eraldatu egin delako.

Herbehereetako haize norabide nagusia hego-mendebaldekoa da. Honek klima
ozeaniko epela sortzen du, uda fresko, negu epel eta prezipitazio asko dituena.
Klima hau kostaldekoa da batez ere, herrialdearen hego-ekialdean zertxobait
gogorragoa da eta.

Hona hemen herrialdearen erdialdean dagoen De Bilteko estazioko datuak 1981 eta
2010 artean:

Germaniako Erromatar Inperio Santua enperadore eta Espainiako errege Karlos
V.aren agindupean, eskualdea Herbehereetako Hamazazpi Probintzien zati izan zen,
oraingo Belgikaren gehiengoa, Luxenburgo, Frantzia iparraldea eta Alemaniaren
lur batzuekin batera. 1648 independentzia lortu zuten Münsterko Ituna sinatzean,
Felipe II.aren eskutik.

XVII. mendean, Zazpi Herbehere Batuen Errepublikaren botere ekonomikoa haziz
joan zen, itsas botere handia bihurtu arte, mundu osoan zehar koloniak eta
merkataritza tokiak ezartzeraino.

Frantziar Inperioan sarrarazi zuten, Napoleon I.aren agindupean. Honen
nagusitasuna amaitu ostean, Vienako Batzarrean (1815) Herbehereetako Erresuma
Batua sortu zen, Luxenburgo eta Belgika barnean zeudelarik. Hala ere, belgiarrek
1830an independentzia lortu zuten eta Luxenburgo urte gutxi batzuen buruan. XIX.
mendean industrializazio handia izan zuen, Alemania eta Frantziakoaren adinakoa.

Lehen Mundu Gerran neutral iraun zuen. Baina Bigarren Mundu Gerran, Alemania
naziak 1940. urtean okupatu zuen, 1945 arte. Gerra ostean, ekonomiak gora egin
zuen eta Benelux elkarteko kide bihurtu (Belgique, Nederland, Luxembourg). Era
berean Ikatz eta Altzairuaren Europako Erkidegoaren (IAEE) kide bihurtu zen,
Europar Batasunaren aitzindaria.

Herbehereen banaketa administratiboa hamabi eskualdetan egiten da, probintzia
izenarekin. Euretariko bakoitzean Gobernadore bat dago, Commissaris van de
Koningin (Erreginaren Mandataria), Limburg probintzian ezik, non Gouverneur
izena ematen zaion.

Estatua ur-barrutietan ere banatua dago, ur-batzorde baten agindupean
(waterschap edo hoogheemraadschap). 2005eko urtarrilaren 1ean 27 ziren eta
bakoitzak ura kudeatzeko eskuduntza du. Ur-batzorde hauen eraketa estatuaren
sorrera baino aurrekoa da, 1196 urtean agertuz baitziren lehen aldiz. Berez,
Herbehereetako ur-batzordeak oraindik dabiltzan munduko erakunde demokratiko
zaharrenetakoak dira.

2010 urtetik aurrerako banaketa administratiboaren arabera antzinako Holandarren
Antilletako uharteak Herbehereetako udalerri berezi bihurtu ziren.

Herbehereak demokrazia parlamentario bat izan dira 1848tik aurrera eta monarkia
konstituzional bat 1815tik. Horren aurretik errepublika bat izan zen 1581tik
1806ra eta erreinua 1806tik 1810ra (1810tik 1813ra Frantziaren parte izan zen).
Herbehereetako politika ezaguna da bere kontsentsuarengatik, bai politikarien
artean bai hauen eta jendartearen artean ere.

Estatu burua monarka bat da, gaur egun Beatriz Erregina. Konstituzionalki
monarkak hainbat botere ditu baina berez funtzio zeremonialak betetzen ditu.
Monarkak kabinete berriaren formazioan eragin dezake, eta alderdi politikoen
arteko epaile moduan joka dezake.

Praktikak botere exekutiboa Kabinetearen esku beratzen da. Dagoen sistema
alderdi-anitza dela eta XIX. mendetik inoiz ez da egon alderdirik gehiengo osoa
lortu duenik eta horregatik Kabineteak sortu behar dira. Horretan hogeita hamar
ministro inguruan daude, horietatik batetik hirura ez dute ministerio zehatzik
eta beste hainbeste estatu idazkari. Gobernuaren burua Herbehereetako Lehen
Ministroa da, normalki koalizioan dauden alderdirik handienaren burua delarik.

Kabinetearen arduren artean bi ganbara dituen parlamentua, botere legegilea
duena. Bigarren Ganberako (Behe Ganbera), hauteskunde zuzenetan hautatzen dira,
lau urtero ospatzen direnak normalean. Biltzar Probintzialak ere lau urterik
behin egiten dira. Biltzar Probintzialetako kideek 75 ordezkari hautatzen
dituzte Lehen Ganberan (Goi Ganbera), botere legegilea duena, baina ez hauek
proposatzeko edo aldatzeko, bakarrik atzera emateko.

Langile sindikatuak eta erakundeak kontsultatzen dituzte finantza, ekonomia eta
gizarte gaietan. Horretarako, Herbehereetako Kontseilu Ekonomiko-Soziala biltzen
da.

Bigarren Mundu Gerraren ostean, Herbehereek aurretik izan ohi zuten
neutraltasuna hautsi eta Nazio Batuetan, OTANen eta Europar Batasunean sartu
zen.

Herbehereek tradizio handia dute tolerantzia sozialean. XVIII. mendean
Herbehereetako Eliza Erreformatua zen ofiziala, baina katolizismo eta judaismoa
oso onartuak ziren. Gaur egun drogak, prostituzioa, homosexualen arteko
ezkontzak eta eutanasiaren inguruko legeak dituzte, munduko askeenak.

1919tik aurrera sufragio unibertsala ezarri zen eta hortik aurrera hiru alderdi
familia egon dira:

Demokristuak beti egon dira kabinetean, koalizioan beste bietako batekin.
1970eko hamarkadan alderdi sistema oso hegazkorra bilakatu zen, alderdi
klasikoek boterea galdu zutelako eta Alderdi Erradikal Demokrata edo D66 Alderdi
Liberal Progresistak boto asko lortu zituzten.

1994ko hauteskundetan CDAk bere boterea galdu zuen eta VVD, D66 eta PvdAk
osatutako kabinetea sortu zen. 2002an honek gehiengoa lortu zuen, Pim Fortuynek
osatutako LPF alderdiak (Fortuyn bera astebete lehenago erail zuten) igoera
nabarmena izan baitzuen. CDA, VVD eta LPFk kabinetea osatu zuten, baina 2003an
LPFk aulki asko galdu ziten eta beraz kabinetea CDA, VVD eta D66 alderdiek osatu
zuten.

Herbehereek munduko biztanleria dentsitate maila altuenetako bat dute. 2006an
biztanleria 16.360.000koa zen. Populazioaren gehiengoa frankoen, frisiarren eta
saxoien ondorengoak dira.

Bigarren Mundu Gerraz geroztik, gobernuak emigrazioa bultzatu zuen, lurraldea
gainpopulatua zegoela eta. Horrela, ia 500.000 biztanlek herrialdea utzi zuen.
Hala ere, immigrazioa emigrazioa baino handiagoa izan da, eta hainbat
lurraldetatik immigranteak heldu dira Herbehereetara (tartean Herbehereen
koloniak izandakoak -Holandarren Antillak edo Surinam-, baina baita beste herri
batzuetakoak ere, Turkia eta Maroko esaterako).

Lurraldea oso mugatua izanik ere, ekonomia indartsua garatu dute nederlandarrek,
garraioan, finantza zerbitzuetan eta industrian oinarritua, emaitza bikainak
ematen dituena. Euroguneko seigarren ekonomiarik garrantzitsuena da.

Nekazaritzak oraindik ere garrantzi handia du, baino biztanleria
langilearen %2ri baino ez dio ematen lana. Oso intentsiboa da, eta barazki
langintzarekin lotu du behi eta zerri hazkundea. Laborantza gaien munduko
hirugarren esportatzailea dira Herbehereak, eta aurreneko lekuan dago gazta,
lekadun eta loreen esportazioan. Gas naturala da lurpeko baliabide nagusia
(bosgarrena 1996. urtean). Groningeneko hobi zabalak, iparraldean, oraindik
gasaren bi heren ematen ditu, baina ekoizpena agortzen ari da. Aldi berean,
ordea, indartzen ari dira Ipar Itsasoan dauden gas hobiak. Gas hori, nazioko
esportazioen %10 edo dena, inguruko europar herrialdeetan banatzen da.

Herbehereek oso tradizio zaharra dute negozioetan, eta orobat da han antzinakoa
merkataritzako kapitalismo dinamikoa. Bertakoak dira Shell, Unilever, Heineken
eta Philips bezalako multinazional handiak. Usadio horietan oinarriturik,
industria ahaltsua garatu da. Industria horretan usadiozko espezialitateak
(diamante langintza adibidez) eta ekoizpen sorta oso zabala elkartzen dira,
esportazio guztien %50 ziurtatzen dutenak. Hirugarren sektoreak BPGren %73,2
hartzen zuen 2012an, eta nazioarteko merkatari eta finantza bulego asko sortu
ditu atzerrian. Hala, asko dira holandar holdingak, trataera fiskal abantailatsu
batek erakarriak. Rotterdamen dago Europako lehen portua, garraio sare bikain
batez osatua, eta hantxe dago halaber petrolioaren negozioaren nazioarteko gune
nagusietako bat.

26 urteko hazkunde ekonomikoaren ondoren, 2009an ekonomia %3,9 uzkurtu zen,
Atzeraldi Handia zela eta. Izan ere, Herbehereetako banku batzuek Estatu
Batuetako subprime maileguen krisia pairatu zuten. 2008an gobernuak bi banku
nazionalizatu behar izan zituen, eta beste finantza erakunde batzuei milaka
milioi euro injektatu zizkien, hondatze handiagoa gerta ez zedin. Horrez
gainera, gobernuak ekonomia suspertzeko planak abiarazi zituen. Guzti horren
ondorioz, 2010ean defizita BPGren %5,3 izan zen (2008an %0,7ko superabita izan
zuten). 2011n kontsolidazio fiskala lortzeko neurriak hartzen hasi ziren.

Futbola kirol nagusien artean dugu, izan ere Herbehereetako futbol selekzio
nazionala munduko hoberenen artean dugu historikoki, hiru aldiz munduko
txapeldunordea eta behin Europako txapelduna izan baita. Taldeka, UEFAko
Txapeldunen Liga 6 aldiz irabazi dute bertako klubek (Amsterdamgo Ajaxek 4, eta
PSV Eindhovenek eta Feyenoord Rotterdamek bana).

Halaber, txirrindularitzan ere arrakastatsuak izan dira holandarrak mundu
mailan, batik bat 1960, 1970 eta 1980ko hamarkadetan Joop Zoetemelk, Jan
Janssen, Hennie Kuiper, Johan van der Velde, Peter Winnen, Steven Rooks eta Erik
Breukink moduko txirrindulariekin.



https://eu.wikipedia.org/wiki/Erresuma_Batua

Britainia Handia eta Ipar Irlandako Erresuma Batua edota Erresuma Batua
(ingelesez United Kingdom of Great Britain and Northern Ireland edota United
Kingdom, laburdura UK) Europako ipar-mendebaldean dagoen herrialdea da. Europar
Batasunaren kidea da. Ingalaterrak, Galesek, Eskoziak eta Ipar Irlandak osatzen
dute. Falkland uharteak ere Erresuma Batuaren zati dira.

Hiriburua Londres da, Ingalaterrako hiriburua ere badena. Eskoziakoa Edinburgh
da, Galesko hiriburua Cardiff eta Ipar Irlandakoa Belfast.

Britainia Handia bi zatitan banatzen da, bata menditsua eta bestea behe-lurra.
Zatien artean bi muga daude: Exe ibaiaren ahoa hego-mendebaldean eta Tees
ibaiarena ipar-ekialdean.

Epela; hego-mendebaldeko haizeek Ipar Atlantikoko korrontea gailentzen dute.
Golkoko itsaslasterraren eraginak epeltasuna dakar. Egun gehienetan hodeitsu,
britainiar eguraldia aldakorra da oso, azkar aldatu dezake egun eguzkitsu
batetik hotza eta euria aritzera.

Eskozia eta Ingalaterra X. mendetik berezko erakundeak izan dira. Gales, 1284ko
Rhuddlan Estatututik ingelesen kontrolpean, Ingalaterra erresumaren zati bat
bihurtu zen 1536ko Batasun Aktari esker. 1707ko Batasun Akta eta gero,
Ingalaterra eta Eskozia erresuma banatuak, 1603tik errege berbera izan ondoren,
Britainia Handiko Erresuma Batuan behin betiko batasuna adostu zuten.

1800ko Act of Unionek (Batasun Aktaren ingeles izena) Britainia Handiko Erresuma
Batua eta Irlandako Erresuma batu zituen. Azken hau 1169 eta 1691 urteen artean
apurka-apurka britainiar kontrolpean erori zen, Britainia Handiko eta Irlandako
Erresuma Batua osatzeko. Erabakia ez zen denon gustukoa izan, 1798ko Irlandar
Batuen Matxinadaren porrota oraindik gogoan zutela. Batasuna finkatzeko aukera
seguritate arazoen ondorioa izan zen, Napoleonen Armadaren inbasioaren beldur.

1922an, Anglo-irlandar Gerraren ostean, Anglo-irlandar Itunak Irlanda bitan
zatitu zuen: Irlandako Estatu Askea eta Ipar Irlanda, azken hau Erresuma Batuko
behin betiko zati bihurtua. Akordioa adostu zenean, Ipar Irlandak, Ulsterko
irlandar herrialdearen bederatzi konderritik seik, berehala Estatu Askea utzi
eta Erresuma Batuan geratzea erabaki zuen. Horrexegatik, 1927an Erresuma Batua
izena aldatu zuten eta geroztik Britainia Handiko eta Ipar Irlandako Erresuma
Batua izena hartu zuen.

Erresuma Batua 'common law'-en oinarritutako monarkia parlamentarioa den arren,
ez dauka konstituzio bat idatzirik. Bere funtsezko printzipioak Magna Carta-n
eta gobernuko instituzioenetan oinarrituta daude, hau da, Koroa bera, Ministroen
kabinetea, Kontseilu Pribatua eta Parlamentua.

Britainiar erregea Estatuburua eta Ingalaterrako Elizaren burua da. Gainera,
formalki, Lehen Ministroa eta Gobernua hautatzen ditu, hauteskunde demokratikoak
direla medio. Botere betearazlea ministroek osatzen dute, Lehen Ministroak
(Prime Minister) zuzenduta. Gobernatzeko Komunen Gela (House of Commons) -ren
gehiengo euskarria behar du.Horrela, gehiengoa duen partiduak gobernua osatzen
du eta Lehen Ministroa gehiengoa duen alderdien liderra da.Gero, Lehen
Ministroak, erregeren hautaketa dela medio, bere ministroak aukeratzen ditu.
Britainiar sistema, nahiz eta alderdianitza izan, de facto, alderdibitasun
bihurtu da: Alderdi Kontserbadorea edo Tory eta Alderdi Laborista edo Labour
Lehen Mundu Gerratik bizitza politikoan nagusiak izan dira eta. 2010eko
auteskundeetan joera aldatu egin da Liberal Demokraten koalizioa behar izan
baitute Kontserbadoreek boterea berreskuratzeko. Gaur egun, britainiar bizitza
politikoan bi auzi nagusiak daude. Lehenengoa, Britainia Handiaren papera
Europar Batasunaren barruan. Britainiar euroeszeptizismoa oso hedatua da eta
gehiengoak ez du begiko nazioz gaindiko erakundeei subiranotasuna ematea, hau
nabaritzen da Schengen espazioan eta moneta-batasunean. Bigarrena, gobernuen
politika ekonomiko-soziala da. Bigarren Mundu Gerraz geroztik, alderdi
politikoek Welfare State edo Ongizate Estatua adostu zuten, heroiek (gudan
borrokatu zuten soldaduek) merezi zuten herriaren ideiapean. Baina, esku-hartze
eta nazionalizatzaile programak apurka-apurka maila ekonomiko eta geopolitiko
itzelen galera baino ez zuen lortu. Prozesu honek bere horretan jarraitu zuen
Margaret Thatcher gobernura heldu zen arte. Honek herriarentzat oso latzak ziren
politika neoliberalak hartu zituen. Tony Blairren gobernu laboristak ezkerretik
politika liberal eta atlantista jarraitu zuen.

Britainia Handiko eta Ipar Irlandako Erresuma Batuko (United Kingdom of Great
Britain and Northern Ireland, ingelesez) hiriburua Londres (14.945.000 hab.) da.
Herrialdea lau zati edo herritan banatuta dago: Ingalaterra, Eskozia, Gales eta
Ipar Irlanda. Estatuaren hiriburua Ingalaterrarena da. Beste herrien hiriburuak
Edinburgh, Cardiff eta Belfast dira hurrenez hurren. Herrialde bakoitzak zenbait
autonomia ere badauka.

Erresuma Batuaren banaketa administratiboa konplexua, anitza eta nahasgarria
izan daiteke. Erresuma Batua, Ingalaterra, Eskozia, Gales eta Ipar Irlandako
lurraldeek osatzen dute, munduak zehar dituen hainbat dependentziekin batera.

Britainiarren gehiengoa XI mendearen aurretik jadanik bazeuden herrietatik
dator, hala nola, zeltiarrak, erromatarrak, anglo-saxoiak, norvegiarrak eta
normandiarrak. 2006an egindako ikerketa batek erakutsi zuen populazioaren erdiak
germaniarren Y kromosomak dituztela. Bestetik gaur egungo britainiarren %75aren
jatorri genetikoa duela 6.200 urte iritsi ziren herrietatik datozela eta
euskaldunekin arbaso komunak dituzten ikerketak ere badira.

Munduko hizkuntzarik hedatuena eta garrantzitsuena den ingelesarekin elkarbizi
behar dute beste hizkuntza britainiar batzuk, gutxituak direnak: galesa
(Galesen), eskoziera eta Eskoziako gaelera (Eskozian), irlandera eta Ulsterko
eskoziera (Ipar Irlandan), manxera (Man uhartean) eta kornubiera (Kornuallesen).
Eskoziera eta Ulsterko eskoziera izan ezik, guztiak zelta hizkuntzak dira.

Erresuma Batua munduko herrialde nagusietariko bat da merkataritzan eta
industrian. Haren barne produktu gordina (BPG) munduko bosgarrena zen 2006an
(aurretik zituen Ameriketako Estatu Batuak, Japonia, Alemania eta Txina). 2006an
Erresuma Batuko BPGa 2,37 bilioi dolar izan zen, hau da, 41.777 dolar per
capita.

Bigarren Mundu Gerra bukatutakoan eta apurka-apurka koloniak galtzen ari zela,
herrialdeak behin indartsu izandako bere ekonomiaren sustapenari ekin zion bi
harreman sendotuaz: alde batetik, Europar Batasunean parte hartzen, eta bestetik
Estatu Batuekin zeuzkaten harreman komertzialak sendotuz. Elkartasun hauei
esker, XX. mendearen bigarren zatian zehar eta XXI. mendearen hasieran garapena
iraunkor eta sendo mantendu du.

Herrialde garatu guztiak bezala, Erresuma Batuko arazo nagusiak soldata altuak
eta manufaktura eta industria astunean berriak diren herrialdeen lehia, batez
ere Txina, Taiwan, India eta Hego Korea, dira.

Nekazaritza BPGaren %1a baino ez da eta nahikoa mekanizatuta dago. Industria
arloan, aktibitate nagusiak makineria, garraio-materiala (ibilgailuak,
trenbideak, aeronautika) eta produktu kimikoak dira. Meatzaritzan antzinako
Yorkshire, Gales, Eskozia eta Lancashireko ikatz meategiek zentral termikoei
behar duten energia eman diote. 1970an Ipar Itsasoan aurkitutako petrolioari
esker Europako bigarren ekoizlea bihurtu zen Norvegiaren atzetik, nahiz eta gaur
egun petrolio hori agortzen ari den. Hirugarren sektorea da herrialdeko BPGaren
zati handiena, batez ere Londongo City-an dauden Burtsa, finantza-zerbitzuak eta
Aseguru-etxeak.

Nahiz eta Europar Batasunaren kide izan, britainiar euroeszeptizismoak
eurogunetik at mantentzen du. Hori dela eta, Erresuma Batuko dirua libera
esterlina da.

Futbolari dagokionez munduko liga indartsuenetakoa da Premier Leaguea, eta
Erresuma Batuen jarraitzaile gehien dituen kirola da. 1992an eratu zen arren,
Ingalaterrako liga 1889an abiatu zen, baina Kopa 1872tik aurrera jokatzen da.
Ondoren etorri ziren Eskoziako Liga (1891) eta Kopa (1873), Galesko Kopa (1878)
eta Irlandako Liga (1890) eta Kopa (1881), gaur egun Ipar Irlandako taldeek
jokatzen dutena. Talde ezagunenak Manchester United, Liverpool, Arsenal eta
Eskozian Celtic Glasgow eta Glasgow Rangers dira.

Errugbiak ere zaletu asko ditu, Erresuma Batuen jarraitzaile gehien dituen
bigarrena da, batez ere urtero jokatzen den Sei Nazioen Txapelketak. 1883an hasi
zen jokatzen eta Ingalaterra (27) eta Gales (26) dira garaipen gehien dituzten
selekzioak. Aipatzekoa da Irlandako errugbi selekzioak Irlanda eta Ipar
Irlandako jokalariak dituela.

Tenis modernoa 1860 hamarkadan sortu zen Birminghamen eta Wimbledongo txapelketa
da munduko zaharrena, 1877an abiatu baitzen.

Eskozian asmatu zen golfa eta bertako zelaiek prestigio handia dute. Denetan
aipagarriena St Andrewsko Old Course da.



https://eu.wikipedia.org/wiki/Errusia

Errusia (errusieraz Росси́я, Rosia) —ofizialki Errusiar Federakundea
(Росси́йская Федера́ция, Rosiskaia Fiedieratsia)— Eurasiako iparraldeko estatu
burujabe bat da. Munduko erresumarik handiena da, 17.075.400 km² baititu,
Europan eta Asian. Sobietar Batasuna ohiko errepublika nagusia izan zen. Egun
munduko estaturik boteretsuenetako bat da, ekonomian nahiz politikan. Mosku du
hiriburua eta hiri jendetsuena; eta San Petersburgo du hiri jendetsuenetan
bigarrena.

Era berean, Errusia da inguruko lurraldeekin muga luzeena duen munduko
herrialdea. Mugakide ditu, iparraldean, Ozeano Artikoaren zenbait adar, Barents,
Kara, Laptev, Ekialdeko Siberiakoa eta Txuktxi; ekialdean, Ozeano Barearen
zenbait adar, Bering itsasartea (Errusia eta Alaska banatzen dituena), Bering
itsasoa, eta Okhotskeko eta Japoniako itsasoak; hegoaldean, Txina, Ipar Korea,
Mongolia, Kazakhstan, Azerbaijan, Georgia eta Itsaso Beltza; hego-ekialdean,
Ukraina; mendebaldean, Polonia, Bielorrusia, Lituania, Letonia, Estonia,
Finlandiako golkoa eta Finlandia, eta ipar-mendebaldean, Norvegia.

Errusia munduko estatu luze-zabalena da, guztira 17.075.400 km2 baititu.
Topografia bezala, Errusiako klimak, landaredia eta lurrak distantzia handitan
hedatzen dira. Herrialdeak 23 leku ditu UNESCOk gizateriaren ondare izendatuak,
40 biosfera erreserba, 40 natura parke nazional eta 101 natura parke
(Zapovednik).

Errusia, eremuari dagokionez, munduko herrialderik handiena da, baina munduko
itsasbide nagusiei dagokienez kokapen desegokia du, 40.000 km-ko itsasertza izan
arren; eta neurriz hain handia izanik ere, leku askotan eta askotan lurra eta
klima, hotzegiak edo beroegiak izanik, txarrak dira nekazaritzarako.
Iparraldean, hilabete askoan egoten dira izoztuak Ozeano Artikoko kostaldeko
itsasoak. Mendebaldean eta hegoaldean, Ozeano Atlantikotik urrun geratzen dira
Itsaso Baltikoa, Azoveko itsasoa eta Itsaso Beltza, nahiz eta zenbait
itsasarteren bidez lotuta egon. Kaspiar Itsasoa, munduko aintzirarik handiena,
ertzetako herrialdeen arteko auzi sorburua da, oso aberatsa baita
hidrokarburoetan. Aldiz, Ozeano Bareko itsasertza, mendebaldean, aski irekia da,
baina Errusiako erdigunetik oso urruti egonik, nahiko bazterrekoa da.

Errusiak ugari ditu natura baliabideak, hala nola zura, petrolioa, gas naturala,
ikatza eta beste hainbat mineral.

Errusiako bi toki aldenduenen arteko distantzia 8.000 km da, lerro geodesiko
batean. Hauek dira: Poloniako muga Vistula ertzean eta Kuril uharteetako
hego-ekialdea, Hokkaido uhartetik kilometro gutxira. Errusiar Federakundeak 11
ordu-eremu zeharkatzen ditu. Hiru ozeanotara du irtenbidea (Atlantikoa, Artikoa
eta Pazifikoa) eta, horregatik, errusiar arrantza munduko handienetakoa da.
Kaspiar Itsasoa munduko kaviar finenaren iturburua da.

Errusiaren gehiengoa ordoki zabalak dira, gehienbat estepak hegoaldean eta baso
sarria iparraldean, tundra ipar kostaldean. Errusiak munduko landa-lurrean %10
du. Mendilerro garaiak hegoaldean kokatuak daude, mendebaldean Kaukasoa, non
Elbrus mendia dagoen, Errusia eta Europa osoko mendi garaiena (5.642 m), eta
ekialdean Verkhoiansk mendilerroa eta Kamtxatka penintsulako sumendiak. Ural
mendiek, baliabide mineraletan aberatsak, ipar-hego mendilerro bat osatzen dute,
Europa eta Asia banatzen dutenak. Errusiak kosta luzea du, guztira 37.000
kilometrokoa, Artikoarekin eta Pazifikoarekin, eta baita ere Baltikoa, Asov,
Kaspio eta Itsaso Beltzarekin. Uharte eta uhartedi nagusien artean daude Novaia
Zemlia, Franz Josef Lurraldea, Severnaia Zemlia, Siberia Berriko uharteak,
Wrangel uhartea, Kuril Uharteak eta Sakhalin.

Volga da Errusiak dituen 100.000 ibaietatik ezagunena, Europako luzeena izateaz
gain Errusiako historian garrantzia handia izan duelako.

Siberiako ibai handienak (Jenisei, Ob, Lena) Ozeano Artikora isurtzen dira. Oso
arro handiak dauzkate. Neguan izozturik egoten dira. Amur ibaia, Ozeano Barean
itsasoratzen dena, Siberiako Ipar-ekialdeko garraiobiderik garrantzitsuena da.

Siberiako hegoaldean Baikal dago, munduko ur-gezako lakurik handiena. Aintzira
honek munduko ur gezaren bostena du. Beste aintzira nagusiak Ladoga eta Onega
dira, Europako handienak.

Errusiar Federakundeko klima faktore ugarik baldintzatzen du. Herrialdearen
tamaina erraldoiak eta eskualde ugariren itsasoarekiko urruntasunak klima
kontinental hezea eta azpiartikoaren nagusitasuna eragiten dute, orokorrena
europar eta asiar Errusian, tundran eta hego-ekialde urrunean. Hegoaldeko
mendiek Indiako ozeanoko hego haize beroak galarazten dituzte eta iparraldeko
zabaldiek bidea ematen Artikoko eta Atlantikoko haize hotzei..

Latitudeak (50. paralelotik gora dago Errusiaren % 90), baina, batez ere,
itsasotik urruti egoteak eta erliebearen nolakotasunak, esplikatzen dute klima
kontinentala izatea, areago zenbat eta ekialderago, eta neguak ikaragarri
gogorrak dira (tenperatura apalen absolutua -43 °C da Moskun eta -68 °C Siberia
ekialdean). Itsasoek oso eragin moderatzaile gutxi dute, eta erliebe falta
dela-eta Iparraldeko haize izoztuek oso barruraraino sartzen dira. Kaukasoaren
iparraldean bakarrik da laburra negu gogorra: lurraldearen bi heren baino
gehiagotan, hain zuzen ere, sei hilabete jarraituko izotza izaten da, eta
urtarrileko batez bestekoak -20 °Ctik beherakoak izaten dira. Pergelisolak (beti
izoztua dagoen lurra), errusieraz merzlota deritzanak, lurralde osoaren % 59
estaltzen du, eta sakonean 1.500 metrora iristen da Jakutian. Udaberria oso
bat-batean hasten da eta izotzaren urtzeak (rasputitsa) uholdeak eragiten ditu,
eta lurra lokatz bihurtzen. Uda beroa eta aski lehorra izaten da. Euria askoz
gehiago egiten du Errusia europarrean Uralen ekialdean baino; mendikate hori
klima muga zehatza da, mendiak garaiak izan ez arren.

Lurraldearen gehiengoan zehar bi urtaro bereizi baino ez dira nabari, uda eta
negua, udaberria eta udazkena garai oso laburrak baitira muturreko tenperatura
handi eta txikien artean. Hil hotzena urtarrila da (otsaila kostaldean) eta
beroena uztaila. Neguan, tenperatura hozten doaz iparretik hegora eta
mendebaldetik ekialdera. Udak nahiko beroak eta hezeak izan daitezke, Siberian
barne. Itsaso Beltzeko kostalde zati tziki batek, Sotxi inguruan, klima
azpitropikala du. Barnealde kontinentalak dira lehorrenak.

Ekialdeko Europako ordokian iparraldetik hegoaldera, Errusiar Ordokia izenez ere
ezaguna, klima aldatzen den heinean landaredia ere aldatzen doa: tundra artikoa,
konifera basoak (taiga), hosto zabaleko basoak, belardiak (estepa) eta
erdi-basamortua (Kaspiar Itsasoaren ertzean). Siberiak antzeko sekuentzia du,
baina gehiengoa taiga da. Errusiak munduko baso erreserba handienak ditu,
"Europaren birikak" izenez ezaguna, bigarren postuan Amazonas oihan tropikalaren
atzetik karbono dioxido xurgatze gaitasunean. Errusia oxigeno kopuru handiak
ekoizten ditu, ez bakarrik Europa mailan, baizik eta mundu mailan.

266 ugaztun espezie eta 780 hegazti espezie bizi dira Errusian. 415 animalia
espezie sartu ziren Errusiar Federakundearen Datu Liburu Gorrian 1997an, eta
egun babestuak daude.

Errusia hainbat eratako barrutitan dago banatua: errepublika autonomoak,
eskualdeak, lurraldeak eta barruti autonomoak eta nazionalak. Lurraldearen
hedadurak, batetik, eta herri-nazio kopuruak, bestetik, alde handiak ekarri ditu
demografian eta ekonomian. Errusian ehun talde etnikotik gora bizi dira, nahiz
eta errusiarrak diren gehienak. Batez besteko dentsitatea txikia da (9
bizt./km2), baina eskualdeen araberako aldeak oso handiak dira: Europako
Errusian bizi dira (lurralde osoaren laurden batean) biztanleen % 80 inguru.
Asiako Errusian, burdinbidearen inguruan bizi da biztanleria (transiberianoa),
eta oso eskasa da. Gobernuak emigranteak eraman nahi ditu Ozeano Bareko
hegoaldeko kostaldera, eta orobat Siberia Mendebaldera eta erdialdera.
Biztanleen ugaritasun etnikoa oso handia da: 1989an, baziren 69 "nazio" jatorriz
Errusiako lurraldekoak, eta beste 59, Sobiet Batasuneko gainerako lekuetatik
etorriak. Errusiarrak dira talde handiena (% 80); altaikoak (turkiarrak,
mongolak) dira hurrengoa, % 7. Errusiar ez direnen ia % 65k badute beren nazio
lurraldea "errepublika edo eskualde autonomoa", eta, hortaz, lurralde propiorik
gabeko etniek baino hobeto gorde dituzte kultura eta hizkuntza berezitasunak.
Hiri gehienak etnia-anitzak dira, baina errusiarrek agintzen dute denetan, herri
eta herrixketan ez bezala. Migrazioek orekatzen dute hein batean biztanleriaren
beherakada, azken urteotan oso handia izan dena. Sobiet Batasuneko antzinako
errepubliketan zeuden errusiarren itzulerak (1960ko hamarraldian hasi zen), eta
Sobiet Batasunaren desagertzeak areagotu egin du biztanleen mugimendua:
errepublika askotan diskriminazio latza pairatzen dute errusiarrek, eta alde
egiten dute. Migrazioaren balantza, hortaz, oso positiboa da: urteen arabera,
100.000 eta 600.000 lagun bitartekoa (erdiak ez errusiarrak). SESB ohitik
kanporako emigrazioa urteko ehun mila bat lagunekoa da, eta oso jende
kualifikatua izaten da alde egiten duena. Eskualdeen arteko migrazioek, SESBan
beti handiak izan zirenak, zerbait moteldu dute ekonomia krisia.

1950eko hamarraldiaz gero da Errusian hirietako biztanleria landa aldekoa baino
ugariagoa. Herri urrunegiak edo biztanle gutxikoak ezabatzeko politika bultzatu
zen, modu kaotikoan, komunismoaren garaian, eta politika hori bazterrera utzi
zen Leonid Brezneven garaian. Aldiz, datxa kopuruak (landa aldeko etxeak) oso
gora egin du 1980tik aurrera. Hirietako biztanleria asko hazi da XX. mendean.
Hiri gehienak sobietarren garaian sortu ziren; hiri handienen garapenari eman
zitzaien garrantziak, errentagarriagoak eta arrazionalagoak zirelakoan,
lurraldearen desoreka ekarri du. Hala, sobietar erregimenaren zentralizazio ezin
zorrotzagoa izan da desoreka horren sorburua. Hamairu hiritan biltzen da gaur
errusiar hirietako biztanleriaren laurdena. Hauek dira hiri nagusiak: Mosku, San
Petersburgo, Nizni Novgorod, Ekaterinburg, Samara, Omsk, Txeliabinsk eta Kazan.
Azpiegiturak eskasak dira ordea, eta are eskasagoak sobietarrek hutsetik sortu
zituzten hiri txikiagoetan (100.000 biztanletik behera). Ehun hizkuntzatik gora
erabiltzen dira, eta zenbait errepublikatan, errusieraz gainera, bertako
hizkuntza hizkuntza ofizialtzat hartu dute. 1992. urteaz geroztik, Errusiako
biztanle kopuruak beherakada izugarria izan du (emankortasun tasa, 1999an, 1,3
haur emakumeko zen). Beherakada horren arrazoiak hauek dira: bizitza maila
jaistea, alkoholismoarekin eta suizidioarekin zerikusia duten heriotzak
ugaritzea, difteria eta tuberkulosia eta antzeko izurriak zabaltzea, haurren
heriotza tasa igotzea (23 heriotza 1.000 jaioberri biziko, 1999an). Egoera
politikoak eta ekonomikoak ez du hazkunde demografikoa bultzatzen, baina horrez
gainera,beste zenbait faktore ere hartu behar dira kontuan: Bigarren Mundu
Gerraren ondoren sortu zen gizonezkoen eta emakumezkoen arteko desoreka; haurdun
ez gelditzeko sistema gisa abortua erabiltzeak antzutasun kasuak gehitu ditu;
haurren hilkortasuna zuzenean dago lotua ospitaleen egoera txarrari, eta
jaioberrien elikadura eskasari. Sobiet Batasunaren garaian langabeziarik ez
bazegoen ere, ekonomiaren aldaketaren ondorio zuzena langabezia haztea izan da,
eta 1998an % 11ra iritsi zen. Zenbait lantegiren hondamenak eta ekonomia aparatu
osoarenak, oro har, oso egoera larrian utzi du biztanleen zati handi bat.
Aberatsen eta pobreen arteko desberdintasunak nabarmendu egin dira, oro har.
Biztanleen % 28,6 pobretasun mailatik behera dago (1998).

Errusia zelai, oihan, basamortu eta tundra hedadura izugarria da, "garai nahasi"
asko bizi izan duena: mongoliarren agintea XIII-XV. mendeetan; tsarren agintaldi
beldurgarriak; suediar, frantses eta alemaniarren inbasio masiboak, eta aro
komunista (1917-91), Errusiak eremu ikaragarri handia "Sobiet Batasuna"
menderatzen zuena. Mikhail Gorbatxov Alderdiko Komunistako idazkari orokorrak
(1985-91), komunismoa modernoagotzeko asmotan, glasnost ("gardentasuna") eta
perestroika ("berrikuntza") ezarri zituen; aldi berean ordea, abian jarri zuen
Sobiet Batasuna 1991. urteko abenduan hamabost errepublika independeetan
zatituko zuen prozesua.

Ekialdeko eslaviarren lehendabiziko estatuak, Kieveko Rusak, kristautasuna
Bizantziar Inperiotik 988an bereganatu zuen. Honela, hurrengo milurtekoan
Errusiako kultura osatuko zuten bizantziar eta eslaviar kulturen arteko
nahasketa hasi zen. Kieveko estatu hori mongolen inbasioen aurrean desegin zen
1230eko hamarkadan. Horren ostean, botere txikiagoak, batez ere Novgorod eta
Pskov, borrokatu ziren Kieveko oinordeko kultural eta politiko bilakatzeko.

XII. mendearen ondoren, Moskuk gero eta botere gehiago erdietsi zuen ezarian.
XVIII. menderako, Moskuko Dukerri Handia Errusiar Inperio handia bilakaturik
zegoen, zein Poloniatik Ozeano Barera zihoan. Mendebalderantz hedatu ahala,
zabaltzearen lehenengo garaietako isolamendua ezeztatu zen eta errusiarrak
ohartu ziren gainerako Europatik desberdinak zirela nolabait. Berdintsuago
bilakatzearren, XIX. mendean errepresio latza eta bihotz samurreko erreformak
tartekatu ziren. Joputza 1861ean abolitu zen, eta beste aldaketa politiko eta
ekonomiko batzuk ere gertatu ziren, baina tsarrek ez zieten uko egin gobernu
autokratikoari eta boterea partekatzeari.

Lehenengo Mundu Gerraren barruan, 1917an Errusiako Iraultza piztu zen ekonomiak
eta gerrak ekarritako krisialdia eta tzarren gobernu autokratikoaren aurkako
nahigabea zirela eta. Hastapenean, liberalek eta sozialista moderatuek hartu
zuten agintea, baina, gerrari amaiera eman ezinik, urriaren 25ean, komunistek
bereganatu zuten (Urriko Iraultza). Horrez geroztik 1991ra arte, Errusiako
historia Sobiet Batasunekoa da. Alderdi bakarreko estatu horrek lazeria andana
jasan behar izan zituen, batik bat Bigarren Mundu Gerran alemaniarren inbaditu
zutenean. Azkenean, 1980ko hamarkadan erreforma ugari gorabehera, errusiar
komunismoak huts egin zuen eta Sobiet Batasuna desegin zen.

1991ko abuztuan, gobernuko ministro marxista batzuek estatu kolpe bat jo zuten,
Gorbatxoven gobernuaren erreformak baliogabetzeko eta errepubliken gaineko
kontrola beren gain hartzeko. Kolpeak huts egin zuen, baina Gorbatxoven boterea
asko ahuldu zen, eta Boris Jeltsinen ospeak gora egin zuen. Orduz geroztik,
Errusiak ahalegin izugarriak egin zituen politika sistema demokratikoa
eraikitzen, eta, aro komunistako gizarte, politika eta ekonomia kontrolak
ordezkatuz, merkatuko ekonomia egituratzen. Erreforma ahalegin horiek ekonomia
eta politika araudi eta praktika nahasiak ekarri zituzten. Industriak,
nekazaritzak, egitura militarrak, gobernu zentralak eta diruak (errubloa) kalte
handiak izan zituzten; baina, aldi berean, 1991z gero, zenbait hauteskunde
egitea lortu zen, lehendakaritzakoak eta legebiltzarrekoak batik bat, eta
eskualdeko hauteskunde asko ere bai. Boris Eltsin presidenteak Gorbatxovek
dimisioa ematean hartu zuen aginpidea. Estatu kolpe saioaren ondoren izandako
jarreraren ondoren, Eltsinek ospe handia izan zuen atzerrian, demokrataren
itxuran agertu baitzen, baina bere agintaldia oso autokratikoa izan zen.
Enfrentamendu handiak izan zituen legebiltzarrarekin, harik eta, 1993an,
Eltsinek legebiltzarra bonbadartzera tankeak bidali zituen arte. Harrezkero,
Eltsinek ez zuen trabarik izan bere neurriko konstituzio bat inposatzeko. 1995.
urteko hauteskundeak komunistek irabazi zituzten; emaitza horien ondorioz,
Eltsin beldur zen hurrengo urteko lehendakaritzarako hauteskundeetan galtzaile
irtengo ote zen. Orduan, Eltsin saiatu zen bere politika aldatzen,
pribatizazioak etenez batetik, eta bestetik, Eugen Primakov izendatu zuen
kantziler (Gorbatxoven inguruko diplomatikoa). Oposizioan ziren buruzagi guztiek
gogor kritikatu zuten Eltsinen eta bere ingurukoen espekulazioa, ustelkeria eta
haren erregimena oro har. Baina hauteskundeen bigarren saioan Eltsinek botoen %
53,8 lortu zuen, eta garaile irten zen Alexander Lebed-ekin (oposizioko
hautagaietako bat) egin zuen itunari esker. Lebed estatuko segurtasun aholkulari
izendatu zuen, eta kargura iritsi bezain azkar saiatu zen Txetxeniako gerra
amaitzen. Eltsinek ebakuntza bat egin behar zuelako albistea zabaldu zenean,
Lebed eta Txernomirdin Lehen Ministroa izan ziren gobernurako hautagai. Baina
1997an Eltsin aginpidera itzuli zenean, bere taldea berriro antolatzen saiatu
zen, eta estatuko gastuak murrizteko eta pribatizatzeko plan bat jarri zuen
abian.

Eltsinen agintaldian bultzatutako erreforma ekonomikoek sekulako eragina izan
zuten biztanle gehienen bizi mailan. 1990eko hamarkadan, Errusia gainbehera
ekonomiko izugarrian murgildu zen, eta miseria latzera eraman zituen milioika
errusiar. Testuinguru horretan, alderdi nazionalistak eta komunistak gora egin
zuten. Erreforma ekonomikoek oligarkia kriminal bat eraman zuten agintera,
sovietar sistema zaharrean errotutako buruzagi batzuek osatua. Mendebaldeko
erakunde ekonomikoen eraginez, ikaragarrizko pribatizazio prozesu bat jarri zuen
abian Errusiako gobernuak. Aberats berrien klase berri bat sortu zen, askotan
mafiatik oso hurbil zegoena. 2000. Urtean, Eltsinek dimisioa eman zuen, eta
Vladimir Putin, KGBko funtzionario ohia izendatu zuten lehendakari. Putinen
agintaldiak 2008 arte iraun zuen, eta erakundeen eta herritarren gaineko kontrol
zorrotza izan zuen ezaugarrietako bat; aldi berean, mafiaren inguruko aberats
berrien klasearen eta herri xehearen arteko aldea areagotuz joan zen, eta giza
eskubideak gero eta gehiago urratuz joan ziren, Txetxenian ezarritako errepresio
basatiak erakusten duen bezala. Inguruko errepublika batzuekiko liskarrak ere
etengabeak izan dira, hala nola, Ukrainarekin eta Georgiarekin, hainbesteraino,
non, 2008ko udan, errusiar armadak Georgiaren parte bat inbaditu zuen. 2008
ezkero, Putinen jarraitzale Dmitri Medvedev da Errusiako lehendakaria.

Honela, besteak beste, Errusiar Federakundea sortu zen, nahiz eta nazioarte
mailan Sobiet Batasunaren oinordekotzat jotzen zaion. Hala ere, superbotere
gisako estatusa galdu du Errusiak, sobiet osteko sistema ekonomikoa eratzerakoan
arrakasta handia lortu ez duelako, ahaleginak ahalegin. Edonola ere, herrialde
erraldoia eta baliabide askokoa izanik botere handia gordetzen du bere baitan
oraindik. Horiek horrela, munduko zazpi herrialderik aberatsenek (G-7) haiekin
batera biltzeko gonbitea luzatu zioten Errusiari, G-8 osatuz.

Errusia munduko herrialderik handiena izanik hainbat banaketa administratibo
mota ezberdin ditu bere baitan. Alde batetik subjektuak daude, (errusieraz
субъе́кт(ы), subjekt(i)). Hauek 90 dira guztira eta bakoitzak 2 ordezkari ditu
Errusiako Federakunde Kontseiluan.

Subjektu guzti hauek barruti federaletan biltzen dira, 8 guztira. (Errusieraz:
федера́льные округа́, sing. федера́льный о́круг; transliterazioa federalnie
okruga, sing. federalni okrug). Hauetako bakoitzak bere presidentea du Errusiako
presidenteak zuzenean izendatua. Horretaz gain helburu ekonomikoetarako eskualde
ekonomikoak dituzte. Era berean herriguneak bil daitezke barruti eta
selsovetetan.

SESBren ondorengo gisa, Errusiar Federakundeak beto eskubidea du NBEko
Segurtasun batzordean. Errusiako estatu berriak bi helburu nagusi ditu: batetik,
potentzia handiaren estatutua nazioartean gorde, eta, bestetik, "gertuko
atzerritar"aren herrian (hau da, antzinako sobietar espazioan) bere interesak
zaindu. Nazioarteko erakunde handietan dago Errusia, eta ez du eten armak
murrizteko plangintza. Harreman geopolitikoak ere gorde ditu, eta Estatu Batuen
kontrakoa da mundu politikako puntu askotan. NATO ekialderantz zabaltzeak ekarri
ditu tentsio handienak gerra hotzeko bi arerio ohien artera. Oso kontra egon
ondoren, Errusiak onartu zuen Polonia, Hungaria eta Txekiar Errepublika NATOri
lotzea, eta 1994an "bakerako lankidetza" hitzarmen bat izenpetu zuen Atlantikoko
Organizazioarekin. 1999ko udaberriko Kosovoko krisiak (NATOk Jugoslavian
egindako aireko erasoek biziagotua) argi azaldu zuen Errusiaren ahultzea
nazioarteko mailan. Hasieran Slobodan Miloševićen politikaren aurkako esku
hartze militarraren guztiz kontrako agertu zen, baina gero, funtsean, onartu
egin zituen NATOk erasoak gelditzeko jarri zituen baldintzak. Gatazkak iraun
zuen hiru hilabeteetan, Errusia sarritan ahalegindu zen Miloševićen negoziazioak
egiten, hein batean aliatuek bultzatuta, haiek ez baitzituzten negoziazioak
baztertu nahi. Errusiaren eta Aliatuen lankidetza argia izan zen gatazka
bukarazi zuen arautegian: bake plangintza, Miloševićek baldintzarik gabe
onartua, Zazpi Handien taldeak eta Errusiak prestatua zen; Kosovoko bakea
zaintzeko ipini zen gudaroste nazio-anitzean (KFOR), baziren errusiar osteak.

Arazo larriak ditu Federakundeak Moldavian (Trandsniestria, non Sobiet Batasun
ohiaren armadak esku hartu baitzuen errusiar hizkuntzazko gehiengoaren alde),
eta Ukrainan (Krimearen estatutua eta Itsaso Beltzeko itsasontzidia dela-eta).
Estatu Burujabeen Batasunak, beraz, ez du pisu handirik eskualdeko erakunde
gisa; aldiz, hitzarmenak bitarikoak edo askotarikoak dira, hala Kazakhstan,
Kirgizistan, eta Bielorrusiarekin Errusiak 1996an izenpetu zuen hitzarmen
laukoitza. Ildo beretik, 1996an errusiar-bielorrusiar "elkargo" bat sortu zen,
hurrengo urtean "batasun hitzarmen" bat izenpetu zuten bi herrialdeek, eta
1998an bi estatuak etorkizunean bat egiteko akordio bat. Era berean,
Ukrainarekiko gatazka, 1995ean oso larria izan zena, 1997an izenpetu zen
adiskidetasun hitzarmen baten bidez konpondu bide da. Txetxenia errepublikan
eskuhartze errepresibo nabarmena izan du 1990eko hamarkadatik, bertako
independentzia-asmoen aurka. Nazioarteko giza eskubideen aldeko erakundeen
protestak izan dira Errusiako gobernuak eta armadak izan duten jokabidea
salatzeko.

SESB desagertu zenetik, merkatu ekonomia modernoa antolatzen saiatzen ari da
Errusia. Barne produktu gordinak behera egin du nabarmen (-% 5, 1998), nahiz eta
Errusiak baliabide natural asko duen, eta biztanleen heziketa maila garaia izan;
bestalde, industria gero eta atzeratuago dago. 1997. urtearen amaieran Errusiak
zenbait aurrerakuntza lortu zuen: inflazioa kontrolatu zen, errubloa egonkortu
zen eta pribatizazio programa baten bidez milaka eta milaka enpresa esku
pribatuetara igaro zen. Baina 1998an, Asiako ekonomia krisiaren ondorioz,
lehenbizi petrolio esportazioak jaitsi ziren, eta, ondoren, atzerriko
inbertsioek alde egin zuten. Eta are gehiago larritu zen egoera 1998an gobernuak
ezin geldiarazi izan zuenean errubloaren jaitsiera, eta ordaindu gabe utzi
zituenean 40 mila milioi dolarreko errublo obligazio. Errusiar ekonomiak arazo
larriak ditu: finantza eta lege sistema atzeratua du, egitura
militar-industrialaren berriztatzea oso motel doa, eta aurrekontu defizita
handia da, besteak beste, gobernuak ez baitira gai zergak biltzeko. Orobat
oztopatu dute Errusia merkatu ekonomian sartzea soldaten ordainketa atzerapenak,
truke ekonomiak eta oso zabaldua dagoen ustelkeriak. Biztanleriaren beherakada
handiak areagotzen du ekonomia arazoen larritasuna.

2014ko abenduan, Petrolioaren merkatzea eta Mendebaldearen zigor ekonomikoak
Errusiako ekonomiari kalte egiten hasi ziren. Errubloa asko jaitsi eta inflazioa
hazten ari zen atzeralditik hurbil zegoen herrialdea. Vladimir Putinek «atzoko
etsaien» aurkako mezuak erabili zituen herritarren kezkak lasaitzeko. 2014an
juxtu eutsi zion Errusiak hazkunde positiboari, baina 2015ean atzeraldian
erortzea (-%0,8) espero zen. Gainera, 2015erako %7,5eko inflazioa kalkulatu
zuten baina handiagoa izatea ere espero zen, 2014ean %10ean zegoelako. Ondorioz,
Putinek esan zuen 2015 eta 2017 artean gutxienez %5 gutxitu beharko zituela
urtero aurrekontuak. Hala ere, batzuek murrizketa %10 eta %15 artekoa izan
zitekeela esan zuten.

2014ko abenduaren 16an, Banku zentralak interes tasak %17ra igo zituen eta
ondorioz, merkatuetan beldurra zabaldu zen. Errubloak euroarekiko beste %20
galdu zuen egun horretan.

Abenduaren 17an, 2015ean finantza-sistema birkapitalizatzeko neurriak aztertzen
ari zen Errusia. Finantza-sistema egonkortzeko hainbat neurri hartu zituen
Errusiako Bankuak. Bestalde, dibisak saltzen hasi zen errubloa ez hondoratzeko.

Abenduaren 18an, Putinek akatsak onartu arren kanpo faktoreei egotzi zien
krisia. Hala ere, Errusiako ekonomiak, bi urtean gehienez, krisi ekonomikoa
gaindituko zuela uste zuen.

Abenduaren 23an, atzeraldi sakon baten arriskua zegoela adierazi zuen
Medvedevek.

Garraioen azpiegituraren egoera oso larria da gaur Errusiar Federakundean. Alde
batetik, Sobiet Batasuna desagertu delarik espazio koherente baten moduan
antolatua zegoen hura, mugen ugalketarekin, izugarrizko kontraesanak eta arazoak
sortu dira. Bestalde, garraioen pribatizazioak oso ondorio kaltegarriak izan
ditu, egin beharreko inbertsioen zenbatekoa oso handia baita. Sektore horren
ahultasuna nolanahi ere ez da berria, nahiz eta ahalegin handiak egin diren
aspalditik, burdinbideetan bereziki. Hornikuntzak zaharkituak egoteak kinka
larrian jarri du Errusian funtsezkoa den sektore hau.

Errusiako idazleen artean nabarmentzekoak dira Fiodor Dostojevski eta Leo
Tolstoi.



https://eu.wikipedia.org/wiki/Arrain

Arrainak (aitzineuskaraz: *arrani) uretan bizi diren eta hatzdun gorputz-adarrik
ez duten, ornodun, gehienean poikilotermoak ("odol hotzekoak") dira. Hegatsak
izaten dituzte. Gehienek gorputz ezkataduna eta isats-hegal batean amaitua
daukate. Maizenik, arnasketa zakatzen bidezkoa izaten da. Arrainak ikertzen
dituen zientzia iktiologia da.

Talde parafiletikoa da, balio sistematikorik ez duena. Bertan odol-hotzeko
kordatu ez tetrapodo urtar guztiak sartzen dira. Sailkapen tradizionalak lau
klasetan banatzen ditu: plakodermo, kondriktie, osteiktie eta agnatuak.

Arrainena aniztasun handiko talde parafiletiko da. Izan ere, monofiletikoa
izateko, arrain guztiak biltzen dituen taldeak tetrapodo guztiak ere bildu
beharko lituzke. Sailkapen tradizionalak lau azpitaldetan banatzen ditu:

Arrainen gorputzean hiru atal bereiz daitezke: burua (muturretik
zakatz-operkuluraino, edo zakatz-arraileraino elasmobrankioetan) enborra eta
isatsa (isats-pedunkulutik isats-hegalaren amaieraraino). Gehienak fusiformeak
eta oso hidrodinamikoak izaten dira, baina filiformeak edo zizareaireak
(aingira) ere izan daitezke. Beste batzuk alboetatik (urraburua, bisigua) edo
dortsobentralki (zapoak) zapalduak dira. Pleuronektiformeak (mihi-arraina,
erreboiloa) alboetatik zapaldurik daude, baina saihets baten gainean igeri
egiten dute.

Arrain gehienek faringearen bi aldeetan kokaturik dauden zakatzen bidez hartzen
dute arnasa. Zakatzak zakatz-harizpi deitutako hari-formako egiturez osaturik
daude. Harizpi bakoitzak daukan kapilar-sarearen bitartez, oxigeno eta karbono
dioxidoaren elkartrukea gertatzen da. Horretarako oxigenoz aberatsa den ura
arrainaren ahotik sartu eta zakatzetan barrena pasatzen da. Gas-trukearen
ondoren, oxigenoz urria den ura zakatz-irekiduretatik irteten da. Arrain
batzuek, hala nola lanproi eta kondriktioek, zakatz-irekidura ugari daukate.
Osteiktioek, berriz, irekidura bakarra dute buruaren alde bakoitzean,
zakatz-operkulu izeneko hezur-tapakiaz estalirik dagoena.

Talde anitzetako arrainak uretatik kanpo denbora luzez bizi daitezke. Aingirak
eta Periophthalmus familiako arrainak azalaren bidez arnas hartzeko gauza dira.
Aingira elektrikoaren aho-barrunbean gas-trukea gerta daiteke, eta baita
Loricariidae, Callichthyidae eta Scoloplacidaeen digestio-hodian ere. Arrain
birikadunek (dipnoi) eta polipteriformeek tetrapodoenen antzeko birikak
dauzkate.

Arrainek zirkulazio sistema itxia dute. Bihotzak bi ganbera ditu, aurikula eta
bentrikulua, eta zirkulazioa bakuna da: gorputz osoaren itzulian odola behin
bakarrik pasatzen da bihotzetik. Bentrikuluak odola punpatu eta zakatzetara
iristen da. Bertan oxigenatu ostean, aorta dortsalera joaten da eta handik
organoetara. Ondoren, zainetatik barrena, bihotzera iritsiko da. Bihotzean sinu
benosoak jasotzen du eta handik aurikulara igarotzen da.

Oso talde zabala eta, elikadurari dagokionez, aldakortasun handikoa da. Hala
ere, arrain desberdinen digestio aparatuak nahiko antzekoak dira. Denek dute
ahoa (agnatuek barailarik gabekoa), hestegorria (eztarria) eta baita
mantenugaiak xurgatzeko (aurreko eta erdiko hesteak) eta digestio-hondakinak
trinkotzeko (atzeko hestea) azalerak ere. Dietaren araberako desberdintasunik
handienak aho, hortz, zakatz-arrastelu, faringe eta urdailaren (baldin bada)
egituran eta hestearen luzeran izaten dira. Arrain haragijaleek, eta nagusiki
haragia jaten duten orojaleek ere, urdaila izaten dute. Belarjaleek eta nagusiki
landareak jaten dituzten orojaleek, berriz, ez dute urdailik, baina bai oso
erdiko heste luzea. Horrez gainera, arrain haragijaleek erdiko hestean
digestio-epitelioaren azalera handitzen duten luzakinak (apendize pilorikoak)
dauzkate. Apendize hauetan entzimak jariatu eta mantenugaiak xurgatzen dira .

Digestioan pankrea eta gibelak parte hartzen dute. Pankreak digestio-entzimak
ekoizten ditu. Gibelak, mantenugaien gordailua izateaz gain, behazun xixkuan
biltzen den eta behazun-hodian zehar hestera jariatzen den behazuna ekoizten du.

Proteinen katabolismoak sortzen dituen konposatu nitrogenatuak, kontzentrazio
handietan, toxikoak izan daitezke gorputzarentzat. Arrain osteiktieek amoniako
modura askatzen dituzte nitrogeno-soberakin hauek (ureotelikoak dira), eta
kondriktieek (marrazoek, arraiek) urea modura (amoniotelikoak) Toxikoa den
arren, amoniakoaren eskrezioak abantaila handiak dauzka animalia urtarrentzat.
Izan ere, uretan oso disolbagarria denez gero, hein handi batean zakatzetan
zehar kanpora daiteke. Gainerakoa giltzurrunen bidez iraizten da.

Giltzurrunen beste funtzioetako bat oreka osmotikoa gordetzea da. Kondriktieek
gorputzeko fluidoetan urea pilatzen dute, itsasoko urak duen kontzentrazio
osmotikoaren antzekoa lortuz. Osmosiz gorputzean sartzen ura gernuarekin
kanporatzen dute, eta gatzak ondesteko guruin baten bidez. Itsasoan bizi diren
osteiktien barruko kontzentrazio osmotikoa itsasokoa baino askoz txikiagoa
baita, osmosiz ura galtzeko joera dute. Hori konpontzeko ura edaten dute.
Giltzurrunetan oso gernu kontzentratua produzitzen dute eta gatz soberakina
zakatzen bitartez kanporatzen da. Ur gezako arrainak ingurune hipotonikoan bizi
direnez, urak gorputz barnera sartzeko joera du. Horri aurre egiteko,
giltzurrunetan gatzak birxurgatzen dira, baina ura ez. Horrela, gernu ugaria eta
oso diluitua ekoizten dute. Zakatzetan eta operkulu inguruan gatzak xurgatzen
dituzte.

Gorputzaren tamainarekin alderatuta, arrainek beste ordodunek baino garun
txikiagoa dute: neurri bereko ugaztun edo hegazti baten garun-masaren hamabosten
bat. Hala ere, arrain batzuek aski garun handia dute. Mormirido eta marrazoen
garunaren masa erlatiboa, esate baterako, hegazti eta martsupialenaren antzekoa
da.

Arrainen garunean zenbait alde bereizten ahal dira. Aurrealdean usaimen-gingilak
daude, usaimen-nerbioen bidez sudur-zuloetatik datozen seinaleak jaso eta
prozesatzen dituztenak. Usaimenaren bidez ehizatzen duten arrainek, hala nola,
mixinidoek, marrazoek eta siluriformeek, usaimen-gingilak garatuagoak dituzte.
Usaimen-gingilen atzean telentzefaloa dago, arrainengan usaimenarekin zerikusia
duena. Egitura hauek protozerebroa osatzen dute.

Protozerebroa eta mesentzefaloa dientzefaloak lotzen ditu (ondoko diagraman ez
da ageri, usaimen-gingilen azpian izango litzatekeelako). Dientzefaloaren
funtzioak hormonekin eta homeostasiarekin loturik daude. Guruin pineala
dientzefaloaren gainean dago. Gorputz honek argia hauteman, ilargiarekiko
erritmoak gorde eta kolore aldaketak kontrolatzen ditu.

Mesentzefalo edo erdiko garunak bi ikusmen-gingil ditu. Hauek handiagoak dira
ikusmenaren bidez ehizatzen duten arrainengan (ziklidoak, amuarrain ostadarra).

Metentzefaloa, bereziki, igeriketan eta oreka mantentzean inplikaturik dago.
Garuntxoa gingil bakarreko egitura eta, gehienean, garunaren zati handiena da.
Mixinidoek eta lanproiek aski garuntxo txikia dute. Arrain elefantearena,
berriz, oso garaturik dago eta, itxuraz, bere ahalmen elektrikoari lotua da.

Mielentzefaloa garunaren atzealdea da. Gorputzeko organo eta muskulu batzuk
kontrolatzeaz gain, hezur-arrainengan arnasketa eta oreka osmotikoa ere
gobernatzen ditu.

Arrain gehienek ongi garatutako zentzumen-organuak dauzkate. Begiak ur azpian
ikusteko egokiturik badaude ere, gizakienen antzekoak dira. Ingurune hezean bizi
direnez, ez dute betazalik izaten. Gizakien irisa zabaldu edo uzkurtu egiten da,
argitasunaren arabera. Ur azpian argi-intentsitate handirik ez dagoenez,
arrainen begiek ez dute horrelako egokitzapenik behar. Kristalinoa esfera
formakoa da eta, fokatu ahal izateko, muskulu erretraktoreek aurrera eta atzera
mugitzen dute.

Kanpoko belarririk ez izan arren, arrainek entzuten dute. Barne belarria
begiaren atzealdean dago, garezurrak babesturik. Espezie askotan barne belarria
igeri-maskuriarekin konektaturik dago. Igeri-maskuriak durundi-kutxa gisa
jokatzen du, bibrazioak barne belarriraino helaraziz.

Dastamen-organoak mutur, ezpain, aho eta eztarrian daude. Mingainean
dastabotoiak izaten dira. Dastamena estuki erlazionaturik dago usaimenarekin.
Arrain askok zentzumen honen bidez hautematen dute janaria. Usain-hartzaileak
sudur-barrunbean daude. Ura, partikula usaindunak garraiatzen dituena,
usaimen-organoekin lerrokaturik dauden zakuetan sartzen da. Usaimen-nerbioak
sudur-barrunbetik garunera eramaten du informazioa. Arrain batzuk, marrazoak
esate baterako, oso usaimen zorrotzekoak dira.

Albo-lerroa gorputz-saihetsean dagoen luzetarako lerroa da. Bertako
zentzumen-zelulen funtzioa maiztasun apaleko bibrazioen harrera da. Hauei esker,
arrainek uraren tenperatura eta norabidea zehaztu eta hurbileko objektuak
hauteman ditzakete. Gauez edo ur uherretan jarraitu beharreko bidea aurkitzen
laguntzen die. Garrantzi handiko betekizuna dauka orientazioan,
harrapatze-jokabideetan eta arrain sarden jokaeran.

Gizakiak arrainen harrapaketan ibili dira antzinatik, arrantza izeneko
jardueraren bidez. Hainbat modutan burutu dute arrainaren ekosistemaren arabera.



https://eu.wikipedia.org/wiki/Bizkaia

Bizkaia Euskal Herriko zazpi herrialdeetako probintzia bat da, Euskal Herriko
ipar-mendebaldekoa. Iparraldean Kantauri Itsasoa (Bizkaiko golkoa) du mugakide;
hegoaldean Burgos eta Araba; mendebaldean, Kantabria eta Burgos, eta ekialdean
Gipuzkoa. 2.217 km² eta 1.158.439 biztanle ditu Bizkaiak. Euskal Herriko
herrialderik populatuena da, eta Bilbo Handiak osatzen du Euskal Herriko
konurbazio garrantzitsuena. Administratiboki, Euskal Autonomia Erkidegoko foru
lurraldea edo lurralde historikoa da.

Bizkaiko kostaldea malkartsua da, baina orokorrean hondartza handiak daude.
Gainera bi itsas-adar daude bertan: Nerbioiko itsasadarra eta Urdaibai.

Bizkaiko kostaldean bost zonalde nagusi egin ditzakegu errazago aztertzeko.
Lehenengoa Muskizetik Abrara doa. Bigarrena Abratik Plentziara. Hirugarrena
hortik Urdaibaira. Laugarrena Urdaibai bera litzateke eta bosgarrena Urdaibaitik
Ondarroara. Gune hauetariko bakoitzak bere ezaugarriak ditu, nahiz eta
orokorrean nahiko antzekoak izan.

Bizkaiko kostan Euskal Herrian iparraldeenen dagoen lekuetako bat dago,
Matxitxako lurmuturra. Gainera hainbat irla daude, Billano, Izaro edo Aketxe
bezala.

Kostako puntu batzuetan itsasoak hegi handiekin topo egiten du, adibidez, Ogoño
lurmuturran, 200 metro baino gehiago dituena.

Bizkaian hondartza ugari eta luzeak daude. Ezagunenak Urdaibaiko Laida eta Laga,
Sopelako Barinatxe eta Atxabiribil-Arrietara, Plentziako hondartza, eta
Ispasterreko Ogeia eta Mendexako Karraspio dira.

Bizkaia menditsua da eta kostaldean ere garaiera erlatiboki handiko mendiak
ditu. Mendi guztiak Euskal Herriko arkuko parte dira. Honela Oizko mendilerroa,
Gorbeiako mendilerroa edo Anbotoko mendilerroa aipa ditzakegu mendilerro
garrantzitsu bezala.

Mendi gehienak kareharrizkoak dira eta Jurasiko-Kretazeo aldian sortu ziren.
Besteak Eozenoan sortu ziren orogeniarekin batera.

Bizkaiko ibaiak motzak dira eta urte osoan zehar ura dute. Nerbioi-Ibaizabal
arroak hartzen du ur gehien baina badira garrantzia duten beste ibai batzuk,
Lea, Oka edo Butroe bezala.

Gutxitan egoten dira uholdeak, nahiz eta 1983an, adibidez, uholde handiak egon
Bilbon. (Ikus, 1983ko uholdeak).

Bizkaiko klima klima ozeanikoa da, tenperatura ertainekin eta urte osoan zehar
banatutako euriarekin. Barnealdea hotzagoa da, eta Otxandion edo Urduñan,
adibidez, klima kontinentalerako trantsizioa dago. Elurra gehiagotan egiten du
mendietan.

Bilbon, 1.200 mm ur erortzen dira urtero, eta batez besteko tenperaturak 9 °Ctik
20 °Cra bitartekoak dira.

Beste bi puntu hartuta klimaren estremoak ikusiko genituzke. Horretarako klima
hotza eta euritsua duen Otxandio eta klima epelagoa eta haizetsuagoa duen Galea
Lurmuturra hartuko genituzke:

Bizkaiko historia paleolitikoan hasi zen, hainbat kobazulotan aurkitu ziren
margoek adierazten duten bezala. Erromatarrek eragin eskasa izan zuten
lurraldean eta hori dela eta euskarak bizirik dirau gaurdaino.

Bizkaia bera Erdi Aroan eratu zen, eta 1200. urtean Gaztelak konkistatu zuen
arte nafarra izan zen. Nafarroako lehen errege-leinu xemenotarren lurraldea izan
zen[erreferentzia behar].

Aro Modernoan gune komertziala eta industriala bilakatu zen, batez ere Bilboko
Portuazela, Gaztelako portua bilakatu baitzen. XIX eta XX. mendeetan burdinak
eta feudalismo ezak industrializazio azkarra garatzea erraztu zuten.

Gizakien lehenengo aztarnak Bizkaian (Neanderthalak) garai honetan gertatu
ziren. Musteriar tresnak aurkitu ziren Venta Laperran, Kurtzian eta Muruan.
Geroago, Santimamiñen Châtelperroniar kultura sortu zen. Hori Homo sapiensei edo
Neanderthalei egotzi zaie.

Paleolitoko artea ere sortu zen. Benta Laperran bisonteak eta hartzak
irudikatuta daude. Areatzan eta Santimaminen ere hainbat animalia daude:
lehenengoan gizakiak, batez ere emakumeak, ikusten dira eta bigarrenean
bisontea, zaldiak, ahuntzak...

Neolitoaren lehenengo aztarnak K. a. 4. milurtekoak dira Euskal Herrian, baina
aldaketek beste milurteko bat behar izan zuten guztiz gauzatzeko. K. a. 3.
milurtekoan abeltzaintza eta nekazaritza sortu ziren. Hala ere, Bizkaian ez zen
izan aldaketa handirik eta Kobeaga, Santimamine eta Arenatzan aurkitu ziren
abeltzaintzaren lehenengo aztarnak: ardiak eta ahuntzak.

Buztingintza sortu zen, dekorazio gabekoa, Beaker kultura azaldu zen arte.
Bizkai osoan hedatu zen biztanleria, gune irekietan kanpamentuak ezarri zituena,
nahiz eta kobazuloak ere erabiltzen jarraitu zuten.

Erromatar geografoek hainbat datu eman zituzten antzinako bizkaitarren inguruan.
Euren esanetan bi euskal tribu zeuden gaur egungo Bizkaian: Karistioak eta
Autrigoiak. Karistioak Bizkaiaren erdigunean bizi ziren, Bilbotik ekialdera,
Arabako iparraldean eta Deba ibarrean. Autrigoiak, berriz, Bizkaia eta Arabako
mendebaldean bizi ziren, Kantabria, Errioxa eta Burgosen ere bai. Toponimia
aztertuta uste da euskaraz hitz egiten zutela. [1].Beraz, badirudi Bizkaieraren
muga Karistioen eremuan zegoela.

Ez dago inongo berririk euskaldunek erromatarrekiko erresistentzia izango zutela
esaten duenik, feudalizazioaren garaian izan ezik. Flaviobriga eta Portus Amanus
nonbait egongo ziren Bizkaian, baina ez dira orain arte inon aurkitu. Foruan,
berriz, Gernikatik gertu, erromatar presentzia argia aurkitu da [2].

Erdi Aroaren hasieran Bizkaiko historia ezin da Euskal Herriko historiatik
banandu. Bisigodo eta Frankoak behin baino gehiagotan saiatu ziren konkistatzen
baina ez zuten lortu eta de facto lur independentea izan zen. Garai honetako
hainbat agintarik domuit vascones jartzen zuten euren txanponetan, nahiz eta
egia ez zen.

905. urtean Leongo kronikalariek Iruñeko Erresuma mendebaldera hedatu zela
diote, gaur egungo Euskal Autonomia Erkidegoko lurrak, Errioxa eta Aragoiko
lurrak hartuz. Nafarroako Erresumaren barnean egon zen urte luzetan Bizkaia.

Gaztelako Erresumarekin egoniko gatazkak handiak izan ziren XI. eta XI.
mendeetan. Gaztelarrak Errioxako lurjabe handiek lagunduta erreboltak egin
zituzten, Gaztelako feudalismoak euren interesak babesten zituelako. Gaztelaren
aldekoek Haron zuten euren zentroa, Haroko jaunek lortu baitzuten sortu berri
zen Bizkaiaren agintea. Bizkaia honek hasiera batean Uribe, Busturia, Markina,
Zornotza eta Arratiako eskualdeak hartzen zituen, eta Urduñako hiria ere. X.
mendean Momo izeneko Bizkaiko konde baten aipua badago ere, hautsi gabeko konde
(eta gero jaunen) lerroa 1043. urtean hasten da, Eneko Lopez lehenengoz aipatzen
denean. Hala ere Bizkaia azkar izan zen Nafarroarekin berbatua eta 1199-1200era
arte Bizkaiko Jaunek ezin izan zuten euren titulua egonkortu.

Herentziaz Iñigo Lopezen hurrengoek jaso zuten titulua eta 1370an Joanes I.a
Gaztelakoak infanteak lortu zuen eta beraz Gaztelako erregeek jaso zuten titulua
zuzenean. Horrela Karlos I.ak Espainiako erregearen titulura gehitu zuen, beti
ere Bizkaiko foruen zina egiten bazuen. Foru horietan esan behar zuena zen
subiranotasuna bizkaitarrengan zetzala, eta beraz Jaunaren kontra erabakiak har
zitzaketela.

Jaunek Gernikako Arbolaren azpian zin egin behar zituzten foruak bertan egiten
zelarik Batzar Nagusia.

Aro Modernoan komertzioak garrantzi itzela hartu zuen, batez ere Bilboko Portua
zela eta, 1511an Espainiak eskumena eman baitzion merkataritzarako. Bilbo
Gaztelako portu garrantzitsuena izan zen, bertatik garraiatzen zelarik artilea
Flandriara.

Bizkaiko kostaldeko herriek itsasontzi nahi zituzten, gehienak arrantzara eta
merkataritzara dedikatuak. Lapurdi eta Gipuzkoako beste herri batzuekin batera
Bizkaiko golkoan baleen desagertzearen erantzuleak izan ziren. Era berean
Ternuan egon ziren lehen Europar asentamenduak sortu zirela uste da.
Ingalaterrarekin hainbat tratu ere egin zituzten.

Napoleonen gerren ostean euskal probintziek euren forua galtzeko arriskua ikusi
zuten Espainiar Gorteen tendentzia liberala zela eta. Honek Gerra Karlistak
sortu zituen, non Bizkaiak karlistak babestu zituen. Herri batzuek, batez ere
Bilbok, Madrilekin bat egin zuten. Gerraren bukaeran Bizkaiak zuen autonomia
murriztu zen.

1850eko hamarkadan burdin meatze handiak aurkitu zituzten Bizkaian. Honek
kanpoko dirua ekarri zuen, batez ere Frantzia eta Ingalaterratik.
Industrializazioan Ibarra, Txabarri eta Lezama-Legizamon burges familiak agertu
ziren. Altos Hornos de Vizcaya, Iberdrola eta Banco Bilbao Vizcaya Argentariaren
parte diren Banco Bilbao eta Banco Vizcaya sortu ziren.

Espainiako Bigarren Errepublika, Euzko Alderdi Jeltzaleak agindu zuen
herrialdean. Espainiako Gerra Zibila hasi zenean Bizkaiak Errepublikaren alde
egin zuen eta Francisco Francoren aurka. Gerra hasi ondoren lehenengo autonomia
estatutua onartu zen Euskal Autonomia Erkidegoan baina Bizkaiko herri batzuetan
baino ezin izan martxan jarri. Nafarroatik faxista eta erreketeak Bizkairantz
zetozenez, Burdin Hesia eraikiarazi zuen Jaurlaritzak Bilboren inguruetan.
Hesiak akats ugari zuen, eta faxistek laster konkistatu zuten Bilbo. 1937an
Gernikako bonbardaketa egin zuten Hitlerren hegazkinek eta aste batzuk lehenago
Durango eta Otxandion berdina egin zuten. Momentu horretan Eusko Gudarostea
Santoñara joan eta Mussoliniren Italiaren aurrean errendizioa aurkeztu zuten.

Francoren diktaduran Bizkaia eta Gipuzkoa herrialde traidore izendatu zituzten
eta edozein autonomia mota ukatu zitzaien.

1975n Francoren heriotzaren ondoren 1978ko Espainiako Konstituzioak Hego Euskal
Herriko foruak onartu eta 1979an Gernikako Estatutua onartu zen Euskal Herriko
mendebaldeko hiru herrialdeentzat. Ondoren egoniko hauteskunde guztietan
Bizkaian Euzko Alderdi Jeltzaleak irabazi zuen.

2009an 1.152.658 biztanle zituen Bizkaiak (1.148.871 b. 2013-01-01ean).
Dentsitatea 519,90 biz/km2ekoa da. Bi datu hauekin Euskal Herriko herrialderik
populatuena da. Espainiako probintzien artean dentsitate altuena dutenetatik
hirugarrena da, eta populazioari dagokionez bederatzigarrena.

Eskualdeen arabera banaketa eginez gero, populazioaren gehiengoa Bilbo Handian
bizi dela ikusten dugu. Hala ere, populazioa bertan asko murriztu da 1981etik
2001erako tartean. Mungialdean, berriz, igo egin da.

Hurrengo grafikoetan ikusten denez azkeneko hamar urteetatik guztietan heriotza
gehiago egon dira jaiotzak baino. Bakarrik 2007ean jaio dira emakumezko gehiago
hil direnak baino. Datu hauek argi uzten dute populazioaren jaitsiera natural
bat dagoela. (Iturria: Eustat)

Migrazioei dagokionez bi joera nagusi izan dira azkeneko urteetan. Hasiera
batean, 1980ko hamarkadako industria krisiaren ondorioz, aurreko hamarkadetan
etorritako hainbat langile berriro ere euren jaioterrietara itzuli ziren, saldo
negatiboa emanez. Baina 2000. urtetik aurrera joera hori aldatu eta saldoa
positiboa da. Ez dago ezberdintasun handirik migrazioetan gizon eta emakumeen
artean.

Bizkaiaren banaketa administratiboak historian zehar izandako gertaerei
erantzuten die. Bizkaia udalerritan banatzen da, eta udalerri bakoitzak
kudeaketarako, legegintzarako eta lege horiek exekutatzeko eskumenak ditu. Era
berean, hainbat udalerri batzen dituzten mankomunitateak daude, zerbitzu
publikoen kudeaketarako. Horretaz gain, ofizialki dagoen banaketa bakarra
barruti judizialena da. Zuzenbidearen ikuspuntutik infantzoiak edo lur laua
bereizi egiten dira forurik gabeko lurretik.

Bizkaia 112 udalerritan banatuta dago. Udalerri horietako hiriburuek hainbat
izen dituzte, historian izandako bilakaeraren arabera: elizateak, kontzejuak,
hiribilduak, lekuak, auzoak edo hiria. Bizkaiko hiri bakarra Urduña da.

Bizkaiko Foru Zuzenbide Zibilaren arabera, lur laua Bizkaiko Lurralde
historikoko lurralde guztiak dira beste zuzenbide bat dutenak kenduta, hau da,
hiriak eta hiribilduak kenduta.

Bizkaiko lur lauaren zati dira, orobat, Laudio eta Aramaio, nahiz eta Arabako
udalerriak izan.

Lur lauan zeuden herriak elizateak ziren. Merindadetan antolatzen ziren, eta
Jaurerriaren legeen menpe zeuden, hau da, Bizkaiko Foruaren menpe.

Bizkaiko hiri eta hiribilduek ekonomia sistema ezberdina zuten. Bestelako forua
zuten eta harresiak eraikitzeko eskumena ere bai. Hauek dira Bizkaian dauden
hiri eta hiribilduak:

Mungia, Larrabetzu eta Errigoiti ere izan ziren hiribilduak, baina herritarrek
eskatuta, itzuli egin ziren forura.

Hiribildu batetik elizate bat bereizten bada antzinako forua berreskura dezake.
Ajangizek 1991n eta Arratzuk 1992an prozesu hori egin zuten, Gernikatik banandu
baitziren.

Bizkaiko antzinako banaketa administratiboan garrantzi berezia zuten
Deiadar-mendiek. Hauetan deiadar egiten zen Batzar Nagusietara joateko eta sua
pizten zen tontorrean. Mendiak Kolitza, Oiz, Ganekogorta, Sollube eta Gorbeia
ziren.

Bizkaian Euzko Alderdi Jeltzalea eta PSOE jaio zirenez, bi mugimendu politikook
historia handia dute bertan.

Gaur egun EAJ da alderdi hegemonikoa. Ia-ia udalerri guztietan irabazten du eta
Bizkaiko Foru Aldundiaz gain, gorteetan dauden eserlekuen gehiengoa ere
eskuratzen du.

Bizkaiak dituen errepide nagusiak —beste hiriekin konektatzen dutelako— A-8 eta
A-68 autobideak dira. Lehenengoak Donostia eta Kantabriarekin batzen du, Ermua,
Durango, Zornotza, Bilbo, Ezkerraldea eta Meatzaldeatik igaro ondoren.

Bigarrenak Bilbo eta Gasteiz, Logroño eta Zaragoza lotzen ditu. Gainera hau N1
errepidearekin batzen denean Madrila joateko bidea ere bada.

Horretaz gain badira trafiko handia jasatzen duten errepideak, Txorierriko
korridorea edo Avanzada moduan. Ezkerraldea eta Uribe Kosta lotzeko eraiki zen
Arrontegi Zubiak garrantzi handia du garraioari dagokionez.

Bigarren mailako errepideek gainontzeko herriak lotzen dituzte, askotan
autopista hauetariko batekin, nahiz eta eurekiko paralelo beste doako errepide
bat joan ohi den. Horrela Mungiarantz edo Gernikarantz dauden errepideek pisua
handia hartzen dute, bietatik Bermeora ere irits daitekeelarik.

Azkenik, eta autopista egonda ere, Elorriotik Arrasatera doan portuak garrantzi
handia du. Barazar eta Urkiola portuek geroz eta erabilera murritzagoa dute,
nahiz eta trafikoa mantendu.

Bizkaibus Bizkaiko autobus zerbitzua eskaintzen duen elkartea da. Autobus
zerbitzua eskaintzen zuten enpresa ezberdinak batu egin ziren Bizkaiko Garraio
Partzuergoaren barnean. Batu ziren enpresak, EuskoTren, Adnor, Compañia de
Autobuses Vascongados, eta PESA izan ziren besteak beste. Gaur egun 108 linea
ezberdin daude, batzuk uda garaikoak baino ez diren arren, adibidez,
hondartzetako zerbitzua eskaintzen dituzten lineak.

Aldirietako zerbitzua hiru konpainiek eskaintzen dute. Batetik Espainiako
estatuaren menpe dauden FEVE eta Renfe enpresen bitartez. Eta bestetik Eusko
Jaurlaritzaren menpe dagoen EuskoTrenen bitartez. Renfe Aldiriakek, hiru linea
dauzka, Bilbao-Urduña, Bilbao-Santurtzi eta Bilbao-Muskiz. FEVEk linea bakarra
dauka, Bilbo eta Balmaseda batzen dituena.

EuskoTrenek ere hiru linea dauzka, Bilbao-Lezama, Bilbao-Ermua eta
Bilbao-Bermeo. Horrez gain, eraikiko den metroaren hirugarren linea, EuskoTrenek
kudeatua izango da.

Bilboko metro sarea Bilbo hiriko eta ingurune metropolitarreko lurrazpiko
garraiobidea edo metroa da. Ingurune metropolitarra Nerbioiko itsasadarraren bi
bazterrek osatzen dute, alegia, Bilboaldea eta Uribe Kosta eskualdeek, eta
milioi bat biztanle inguru batzen ditu. Geltokiak Norman Foster arkitekto
ingelesak diseinatu zituen.

Metroa 1995ean hasi zen abian. Gaur egun 43,31 kilometroko luzera eta 75 sarbide
ditu, 41 geltokitan banatuta; geltoki horietatik 24, lurrazpikoak dira. Sareak
bi linea ditu, Y itxurako ibilbidearekin. 1. (Etxebarri-Plentzia) eta 2.
(Basauri-Santurtzi) lineak itsasadarraren bi ertzetatik doaz, eta tarte komun
batean batzen dira, hots, San Inazioko geltokian, Bilbon. Geltoki horretatik
Etxebarriko geltokia arte, bi lineak batera doaz. Etxebarritik Basaurirainoko
tartea, aldiz, 2. lineak baino ez du egiten. Bestalde, 2. linearen mendebaldean
Mamarigako anezka dago Santurtzi eta Mamariga geltokien artean.

2011 urtean metroak zehazki 89.616.398 bidaiari garraiatu zituen. Horrek esan
nahi du Bilboko metroa Espainia osoko metro sareen artean hirugarrena dela,
Madrilgo eta Bartzelonako metro sareen atzetik bidaiari gehien garraiatzen
dituena.

Etorkizunean 3. linea ere sarearen parte izango da, 2016ko abenduan martxan
jartzea espero baita. Bestalde, 2008ko urtarrilaren 25ean Eusko Jaurlaritzak
lehen aldiz argitaratu zuen 4. eta 5. lineei eman asmo zitzaien ibilbidea.

Bilboko hiriak 30 autobus linea ezberdin ditu, auzo desberdinak batzen
dituztenak, Bilbobus deritzon zerbitzuaren bitartez. Horrez gain, 2003an
Gautxori zerbitzua ezarri zen, ostiral eta larunbatetan metrorik ez duten auzoek
garraio aukera bat izateko.

Sopelbus Sopelako udalerrian autobus zerbitzua eskaintzen duen enpresa publikoa
da. Sopelako herria, Bilboko metroaren geltokia eta hondartza batzen ditu.
Autobusa uda garaian ibiltzen da ekainaren 15etik irailaren 15era.

Etxebarri Bus Etxebarriko udalerrian autobus zerbitzua eskaintzen duen enpresa
publikoa da. Herrian Bilboko metroaren geltoki berria jarri ondoren ezarri zen
autobus zerbitzua, eta metrotik urruti dauden auzoak eta metroaren geltokia
batzen ditu. Lineak egunero 1.000 pertsonek erabiltzen dute.

Tranbia betidanik izan da Bilboko parte. XIX. mendean ezarri zen, munduko beste
hiri askotan bezala. Hamarkadak pasatu ahala ordea, bere erabilera gutxituz joan
zen, eta azkenik XX. mendearen erdialdera kendu egin zen zerbitzua. 2002. urtean
berreskuratu egin zen zerbitzua.

Bizkaian hiru funikular daude. Zaharrenak bi dira: Bilbotik Artxandara igotzeko
eta bestea Arboledara igotzeko. 2005ean Getxon Ereaga hondartza igo eta jaisteko
beste bat eraiki zuten, igogailu formatukoa.

Bizkaian bizkaiera hitz egiten da, euskararen euskalki bat. Nahiko heterogeneoa
den arren ezaugarri komun batzuk ditu:

Bizkaiko idazleen artean euskal literaturarentzat garrantzitsuak izan ziren eta
diren hainbat aurkitzen ditugu. Klasikoen artean Mogel, Lauaxeta eta Kirikiño
daude, eta geroago, Gabriel Aresti eta Andolin Eguzkitza. Gaur egun produkzio
handia duten Joseba Sarrionandia, Edorta Jimenez eta Unai Elorriaga ditugu
aipagai, besteak beste, idazle bizkaitarren artean.

Gazteleraz idatzi zutenen artean Miguel de Unamuno edo Blas de Otero dira balio
kultural handieneko batzuk.

Durangoko Euskal Liburu eta Disko Azoka Euskal Herriko handiena eta
garrantzitsuena da. Urtero, abenduaren lehenengo hamabostaldian, lurralde osoko
argitaletxeak batzen diren topagunea da, non bai nobedadeak baita aurreko
urteetako liburu eta diskoak ere salgai baitaude.

1965tik antolatu izan da eta hasieran txikia bazen ere geroz eta handiagoa den
ekimena bilakatu da. Eliza ataritik merkatura igaro zen, gero merkatutik karpa
batera eta gaur egun Landako Erakustazokan antolatzen da.

Bizkaian hainbat talde eta musikari nabarmendu dira: Oskorri taldea eta Kepa
Junkera folkean, Mikel Urdangarin kantautorea, Eskorbuto, Zarama, MCD eta
Parabellum rock radikalean, Exkixu, Ken 7, Etsaiak, Gatibu, Atom Rhumba, Zea
Mays, Fito & Fitipaldis, Doctor Deseo ... azken bi hamarkadetan.

Museo ugari daude Bizkaian. Garrantzitsuenak Bilbon daude baina bestelakoak ere
badira.

1997. urtean zabaldua, arte modernoaren azken obrak biltzen ditu. Bai kanpokoak
zein Euskal Herritik bertakoak ere. Txillida eta Oteizaren lanak erakutsi izan
dira museoan. Frank Gehry arkitektoak diseinatu zuen titaniozko eraikina.
Zabaldu zenetik mundu osotik etorritako milaka turistek bisitatu dute museoa,
hiriaren ikur berri bihurtuz. 2005. urtean 900.000 bisitari izan zituen.

1945. urtean zabaldua, Bilbok Estatu mailako arte ederretako museorik
onenetarikoa duela esaten dute aditu askok. Fernando Urrutia arkitekto
bilbotarrak disenaitu zuen eraikin klasikoa. Ordutik hainbat areto eta eraikin
berri gehitu zaizkio museoari. Azken zabalpena 2001. urtean egin zen.

Euskal Abertzaletasunaren Museoa Sabino Arana Fundazioak kudeatzen du. Euskal
Herriko historiako azken mendearen inguruko gaiak jorratzen ditu: Sabin Aranaren
sasoitik eta Gernikako Estatuturaino, Espainiako Gerra Zibila, frankismoa...

Getxoko Kirol Portuan Bizkaiko aquariumik handiena dago. Bertan Mediterraneoko
eta Atlantikoko arrainak aurkitu daitezke eta eskolentzako ibilbideak ere
antolatzen dituzte.

Gallartan 1986an sortua Euskal Herriko Meatzaritzaren Museoak Euskal Herriko
meatzaritzaren kultura eta historia ikertzea eta hedatzea du helburu, bereziki
Bizkaiko Meatzaldeari dagokionez. Museoa dagoen lekua Euskal Herri osoko altuera
gutxieneko puntua da (aire zabalean), itsas mailaren azpitik 20 metrora.

Probintzia honetan egunkaririk irakurrienak El Correo Español eta Deia dira.
Biak gaztelaniaz argitaratzen dira (atalen bat izan ezik), eta biek Bizkaian
daukate egoitza nagusia.

Irakurle gutxiago dituzten beste batzuk ere badaude, hala nola, Uribe Kosta
Digitala (gaztelaniaz gehienbat), Busturialdeko Hitza (euskaraz) eta Lea-Artibai
eta Mutrikuko Hitza (euskaraz).



https://eu.wikipedia.org/wiki/Iru%C3%B1ea

Iruñea (gaztelaniaz: Pamplona) Nafarroa Garaiko hiriburua da, herrialde horren
erdialdean kokatua, Iruñerria eskualdean, eta Arga ibaiak zeharkatua. 196.166
biztanle izanik, Euskal Herriko udalerri jendetsuenetan hirugarrena da (Bilbo da
lehena, eta Gasteiz bigarrena).

Herrixka baskoi baten gainean, Ponpeio erromatar jeneralak sortu zuen hiria,
Kristo aurreko 74. urtean, Pompaelo izenarekin; geroago, Nafarroako Erresumaren
hazia izanen zen Iruñeko Erresumaren hiriburu bihurtu zen. Eusko
abertzaleentzat, Iruñea da Euskal Herriko hiriburua.

Mundu osoan ospetsu egin dira Iruñeko Sanferminak, urtero uztailaren bigarren
astean milaka bisitari erakartzen dituzten jaiak. Hiriko beste ikur nagusietako
bat Nafarroako Unibertsitatea Klinika pribatua da, nazioartean ezaguna halaber.
Kultura ondasunen artean, Katedrala, San Nikolas eliza, San Zernin eliza,
Zitadela eta Gazteluko plaza ditugu, bertzeak bertze.

Herritarrei iruindar esaten zaie; edota, maila apalagoan eta gizonezkoei baino
ez, iruinxeme.

Hiriak euskara batuan Iruñea du izena, Euskaltzaindiak hala arautu baitu.
Udalak, ordea, beste bi hauek ditu onartuak izen ofizialtzat: Pamplona
gaztelaniaz eta Iruña euskaraz.

Bukaeran -a artikulua du Iruñea izenak, hau da, Iruñean, Iruñera, Iruñetik eta
Iruñeko deklinatzen da NON, NORA, NONDIK eta NONGO kasuetan.

Izenaren etimoa oso eztabaidatua da, argia ez delako. Irun- erroarekin
erlazionatua agian, Runa (bertatik igarotzen den ibaiaren antzinako izena, egun
Arga ibaia) izenarekin akaso, hiri izan dezake erroan; Euskal Herrian adibideak
badira: Irun, Irunberri, Iruña Oka.

Itsas mailatik 449 metro gorago dago. Arga ibaiak inguratzen du. Eta inguruetan
ditu mendi hauek: Izaga (1.353 m), Ezkaba (892 m), Campamento (528 m),
Badostaingo kaskoak (590 m), Taxoare (668 m), Gazolatz (534 m), Errakobide (466
m), Santa Lutzia (470 m) eta Cascajo (450 m).

Iruñeak klima ozeaniko eta klima mediterraneoaren arteko trantsizioko klima du.
Köppen klima sailkapenaren arabera klima ozeaniko epela (Cf2b) da. Prezipitazio
ugariak dira (urteko batez bestekoa 762 mm ingurukoa) eta urte urte guztian
zehar banatuak. Hilabete lehorrenak uztaila eta abuztua dira. Tenperaturei
dagokienez, batez bestekoa 12,4 °C da, maximoa 20,7 °C abuztuan, eta minimoa
4,8 °C urtarrilean. Erliebe laua dela eta, ipar-ekialdeko haizeek erraz
astintzen dute gunea.

Udako egun jakinetan, tenperaturak 35 °C-tik gorakoak izan daitezke, eta neguan
eta 0 °C-tik behera jaitsi daitezke. Horrela, urtero 40 bat izotz egun izaten
dira, abendu, urtarril eta otsailean batez ere.

Tenperatura eta prezipitazioak neurtzeko erakunde ofizialek ezarritako hiru
estazio meteorologiko daude Iruñerrian. Nafarroako Foru Erkidegoko Gobernuak
Iruñearen erdialdean eta Larrabiden dituen bi estazioak, eta Espainiako AEMET
meteorologia zerbitzuak Noaingo aireportuan duena. Euri gutxien jasotzen duena
aireportukoa da, hegoalderago dagoelako.

XX. mendean, hiriaren tenperatura zein zen jakinarazteko, Noaingo aireportuko
estazioak emandako neurketak erabili izan dira.

Iruñerria eskualdean dago. Mugakideok ditu: Berriozar, Antsoain eta Ezkabarte
iparraldean; Berriobeiti ipar-mendebaldean; Ezkabarte, Atarrabia eta Burlata
ipar-ekialdean; Orkoien eta Oltza zendea mendebaldean; Atarrabia, Burlata eta
Aranguren ekialdean; Barañain eta Zizur Nagusia hego-mendebaldean; Zizur eta
Galar hegoaldean; eta azkenik, Aranguren hego-ekialdean.

Hiriko historia abiatzen da baskoien herrixka batetik, eta hortik Pompelo edo
Pompaelo erromatarrera. Musulmanen okupazioaren ondoren, Iruñeko Erresuma eta
Nafarroako Erresuma etorri ziren; XVI. mendean, Espainiako erregeen menpe geratu
zen.

Hiria biziki hedatzen hasi zen XX. mendean. Azken hamarkadetan, ospe handia
hartu du hiriak nazioartean, San Fermin jaiengatik (uztailaren 6an hasten dira),
bereziki Ernest Hemingway idazleak egin zien oihartzunari esker.

Azken urteetan autobide berriak eta bestelako azpiegiturak eraiki dira. 2007ko
azaroan, Iruñeko autobus geltoki berria inauguratu zen Yanguas y Miranda kalean.

Auzo berrien eraikuntzak autobus linea berriak ezartzea ekarri du, eta
Iruñerriko Eskualdeko Hiri Garraioaren erabileraren hazkundea: 2006. urtean, 36
milioi bidaiari izan ziren.

XXI. mendea hasi zenean Mendillorriko auzoa amaitzen ari ziren bitartean
etorkizunerako hirigintzaren plangintza hasi zen. Horrela, etorkizunerako
etxebizitza beharra ezarri zen, guztira 70.000 etxebizitza inguru eraikiko
zirela erabaki zen. Plangintza hartako helburuak pixkanaka bete egin dira azken
urteetan, eta 2000. urtean plangintzan zeuden auzoetariko batzuk eraiki dira
dagoeneko.

Etxabakoitz auzoa Barañain eta Iruñea artean dago. Abiadura handiko trenaren
eraikitzearekin batera, 8.000 etxebizitza inguru eraikiko dira hor. Etxebizitza
horietatik herena babes ofizialekoak izango dira. Horrez gain, trenaren geltoki
berria eta Sanduzelaiko trenbidearen birgaitzea ere egingo dira.

Iruñerriko beste auzo berrietako dentsitate txikia alde batera utziz,
Etxabakoitzen eraikin altuagoak izango dira nagusi, 12 eta 15 solairu bitarteko
eraikinak, eta 25 solairurainoko dorre bat, etorkizuneko tren geltokiaren
ondoan.

Lezkairu Iruñeko zabalgunearen luzapentzat planteaturiko auzo berria da.
Proiektuak Arrosadia Iruñearekin hobeto integratzeko asmoarekin eta hiriaren
hegoaldeko komunikabideak hobetzeko asmoarekin sortu zen. Auzo berriaren
eraikitze lanak 2007. urtean hasi ziren eta guztira 6.000 etxebizitza inguru
eraikiko dira.

Iruñea, 2016ko irailaren 200.275 biztanlerekin, Euskal Herriko hirugarren
hiririk handiena da, Bilbo eta Gasteiz ondoren. Iruñeko biztanlee guztietatik
105.052 emakumeak dira eta 95.223 gizonak. Lehen eta Bigarren Zabalguneetara,
Lezkairura, Arrosadiara eta Buztintxurira bizitzera etorritako herritarrek
Iruñean inoizko daturik handiena eskuratzea lortu zuten.

2016an auzoz auzo Zabalgunean bizi da herritar gehien: 23.672. Iturraman 22.925
bizilagun, Arrotxapean 22.517 bizilagun, Donibanen 20.377 bizilagun, Txantrean
19.807 bizilagun, Ermitagainan 17.105 biztanle, Arrosadian 15.865, Sanduzelain
11.715 biztanle, Mendillorrin 11.127 biztanle, Alde Zaharrean 10.798 biztanle,
Buztintxurin 8.580 biztanle, Azpilagainan 7.573 biztanle eta Etxabakoizen 5.213
biztanle.

2008ko erroldaren arabera, Espainiaz kanpoko 23.343 etorkin bizi ziren hirian,
hots, biztanle guztien % 11,98 (Nafarroako batezbestekoaren gainetik).

Iruñean Espainiaz kanpoko etorkin gehien dituzten auzoak honakoak ziren 2008.
urtearen hasieran:

Industriagune garrantzitsua da, batez ere automobilen (Volkswagen-en lantokia),
haize-erroten eta haragi-prestaketen industria handiak dituelako. Hiria bere
mugez kanpo haztearekin batera, gaur egun enpresa gehienak Iruñerriko gune
metropolitarrean kokatuta geratu dira. Gainera, Nafarroako hiriburuaren
inguruan, hainbat industrialde eta enpresa sortu dira, teknologia berrien eta
airesorgailuen alorrekoak, medikuntzaren ingurukoak, eta abar.

Hiriaren erdigunean eta auzoetan ehunka denda daude, jangaiak, arropa,
zerbitzuak eta beste hainbat gauza eskaintzen dituztenak. Horrez gain, hiriaren
inguruan, bi merkataritza-gune eraiki dira 2000. urtetik aurrera, Itaroa eta
Morea.

Joseba Asiron (Euskal Herria Bildu) da Iruñeko alkatea 2015eko ekainaren 13tik.
UPNk eskuratu zituen boto gehien, baina Geroa Bai, Aranzadi eta
Izquierda-Ezkerra alderdian botoei esker lortu zuen Asironek alkatetza.

Iruñeak gaur egun 64 kilometro bidegorri sarez hornituta dago. Hauetatik, 20
Iruñeko ibai parkeari dagozkio. Gainera, bost txirrindula alokairu gune daude
Iruñeatik sakabanatuta. Azkenik, aipatu beharra dago, espero dela 2013. urterako
41 kilometro gehiago txertatzea hirian eta beranduagorako, 15 alokairu puntu
gehiago jartzea.

Aireportua Noainen dauka, Elortzibar eskualdean. Tren geltokia ere badauka
Sanduzelaiko auzoan. Dena den, Espainiako gobernuak Adif elkartearen bitartez,
trenbide zerbitzua berregituratu nahi du Nafarroako Korridorearen
eraikitzearekin batera, horretarako Etxabakoitzen geltoki berria eta auzo berria
altxatuko dira eta gaur egun Sanduzelai eta Buztintxuri bitartean dagoen
burdinbidea, estali egingo da.

Iruñeko autobus geltokia Iruñea hiriko autobus geltoki nagusia da, Ianguas eta
Miranda kalean kokatua. 2007ko azaroaren 9an inauguratu zen, bi urteko
eraikuntza lanen ostean.

Iruñean geltokia duten Iruñerriko Eskualdeko Hiri Garraioaren lineak, honakoak
dira:

Iruñeko tranbia Nafarroako Gobernuko garraio sailak proposaturiko proiektua izan
zen. 2008ko maiatzean, eraikitzeko kostu handia dela eta, proiektua bertan
behera geratu zen.

Iruñeko Zentroek Foru Erkidegoaren Euskarari eta Hezkuntzari buruzko legeak
jarraitzen dituzte beren egitura eta hezkuntza finkatzeko. Nafarroak, bere lege
historikoei esker, hezkuntza guztiz kudeatzen du Nafarroako Gobernuaren bidez,
eta aldi berean, Hezkuntza Departamentuaren bitartez, beti Espainiako Hezkuntza
legea oinarritzat hartuz.

Hezkuntza sistema, oso sinplea da. Alde batetik, derrigorrezkoak ez diren
ikasketak ditugu: Haur hezkuntza (lehengo parbulitoak), Batxilergoa, Lanbide
Heziketa, Arte, Musika, Hizkuntzak eta Unibertsitate ikasketak. Eta bestetik,
derrigorrezkoak direnak, lehen hezkuntza (LH) eta bigarren hezkuntza (DBH).
Nafarroako Gobernuak, Helduentzako Hezkuntza dauka zerbitzugai.

Nafarroak, gainera, erkidego elebiduna denez, hainbat hezkuntza zentro eredu
ditu hizkuntza irizpide hartuta. Ereduak hauek dira, A, B, D eta G.

Iruñeko jatorrizko hizkuntza euskara da, eta XIX. mendearen erdialde arte
hainbat iruindarrek belaunaldiz belaunaldi eutsi zioten euskarari. Mende hartan
galdu zen bertako euskara, hegoaldeko goi nafarrera.

Historian euskarak Iruñean izan duen nagusitasunaren zantzurik garbiena hiriko
toponimian dago. Hiriko auzo edo toki izen gehienek agerian dute sustrai
euskaldun nabarmena (ikus goian, "auzoak" atala). Toponimia izan ohi da
galdutako hizkuntza baten aztarnarik iraunkorrena.

Euskararen Foru Legearen arabera, Nafarroako hiriburua «eremu mistoa» delakoan
dago sartuta. Hau da, euskal hizkuntza partzialki baino ez da ofiziala.

Gaztelania da beraz mintzaira nagusia. Dena den, etorkinen kopuru handia
dela-eta, beste erdara batzuen hiztunak gero eta gehiago dira.

Joan Amendux iruinsemeak 1564an idatzi zuen goi nafarreraz ezagutzen den
olerkirik zaharrena.

XVII. mendean Juan Beriain apaizak dotrina liburuak idatzi zituen Iruñeko
euskaraz: Tratado de cómo se a de oyr misa, escrito en romance y bascuence
(1621), eta Doctrina Christiana (1626). Lehenengo liburuan egileak Iruñerriko
euskaraz idazteko arrazoia ematen zuen:

XVII. mendeko erdialdean Iruñeko ospital zaharreko apaizei euskaldunak izatea
eskatzen zitzaien, guregana iritsi den testu baten arabera. XVIII mendearen
bukaeran eskaera hori oraindik mantentzen zen, «por el crecido número de
vascongados de esta ciudad».

XIX. mendearen hasieran hasi zen euskararen gainbehera hirian. Hala ere,
napoleondar inbasioa gertatu zenean Reille jeneralak euskal bando bat atera zuen
hirian, nafar gerrillarien aurkakoa: «orobat entregatuco zaizquio bimilla duro
edocein personari arrapacen-vadu edo iltzen vadu Guefeac nombratuac Gorriz,
Ulzurrun eta Cholin, bacochandaco bimilla duro».

Joan Mané i Flaquer katalan idazleak Euskal Herria bisitatu zuen 1874an. Iruñean
zela, ostatu batean bertako neska baten testigantza jaso zuen: neska horrek esan
zion haren aitona-amonek euskaraz hitz egin ohi zutela, haren gurasoek ulertu
bai baina euskara mintzatu ez, eta berak ez zuela euskara ulertzen.

Euskarabideak 2006. urtean egindako ikerketa soziolinguistikoaren arabera,
Iruñerriari dagokionez:

Portland San Antonio eskubaloi taldea da gaur egun hiriko kirol elkarterik
arrakastatsuena, C.A. Osasunak futbol arloan tradizio handia duen arren.

Bertzela, aipatzekoak dira Basket Navarra Club (saskibaloia) eta Txantrea Kirol
Elkartea (futbola). Azkenik, Iruñean pilotarako zaletasun handia dago eta hiriko
Labrit pilotalekua final anitzen kokalekua da.

Sanferminak Iruñeko jai ospetsuena da, uztailaren 6 eta 14 bitartean ospatzen
dira San Ferminen omenez. San Fermin, San Frantzisko Xabierrekin batera,
Nafarroako patroia da. Tradizioaren arabera, Firmus III. mendeko senatariaren
semea izan zen Fermin. San Saturninok batailatua, Tolosa Okzitaniakoan egin omen
zen apaiz. Iruñera bueltatu eta hiriko apezpikua izendatu egin zuten. Amiensen
hil bide zen burua moztuta 303ko irailaren 25ean.

Lehen, jaiak irailaren 24an ospatzen ziren. Gaur egun, iraileko azkenaurreko
asteburuan San Fermin Txikiko jaiak egiten dira, Alde Zaharreko jaiak, hain
zuzen ere.

Iruindar famatuen artean, aipatzekoak dira Pablo Sarasate musikaria, Arturo
Kanpion euskal idazle eta kulturagilea, Jesus Aizpun eta Carlos Garaikoetxea
politikariak, besteak beste.



https://eu.wikipedia.org/wiki/Ipar_Euskal_Herria

Ipar Euskal Herria edo Iparraldea Lapurdi, Zuberoa eta Nafarroa Beherea lurralde
historikoek osatzen dute, eta Frantziako administraziopean daude. 2006an 279.496
biztanle zeuden eta 2.967 km²-ko eremua du. 2017ko urtarrilaren 1etik, Lapurdi,
Nafarroa Beherea eta Zuberoako udalerriek Euskal Herri Elkargoa administrazio
erakundea osatzen dute[oh 1] eta, Bearnorekin batera, Pirinio Atlantikoak
departamenduan kokatzen da, Akitania Berria eskualdean.

Ipar Euskal Herria edo Iparraldea izendapenak erabiltzen dira Espainiako
administraziopean dagoen Hego Euskal Herritik ("Hegoalde"tik) bereizteko. Hala
ere, praktikoa bai baina ez da guztiz esamolde zehatza, Lapurdi, Nafarroa
Beherea eta Zuberoako zati handiena Bermeo edo Donostiatik hegoaldera baitago
[latitudez].

Ipar Euskal Herriak honako hauek ditu mugakide: Landak iparraldean, Kantauri
Itsasoa mendebaldean, Hego Euskal Herria hegoaldean eta Bearno ekialdean.

Ipar Euskal Herriko biztanleriaren ezaugarririk adierazgarriena biztanleriaren
banaketa desorekatua da, lurraldearen beraren oreka handirik gabeko garapen
orokorraren isla zuzena dena. Lapurdik hartzen ditu Ipar Euskal Herriko ia
biztanle denak: 859 km2-rekin, 205.000 biztanle ditu, horietako gehienak BAB
distritoan. Laburdi baino handiagoa da Nafarroa Beherea -1.318 km2, Gipuzkoaren
antzekoa-, baina 29.000 biztanle baino ez ditu. Zuberoa Ipar Euskal Herriko
lurralde txikiena da, 785 km2-ko eremuaz, baina bera da orobat biztanle gutxien
dituena, 16.000 lagun. Estrukturaltzat jo daitezkeen arazoak gutxi arindu dira
azken hamarkadan Ipar Euskal Herrian: kostaldeko eta barnealdeko lurraldeen
garapen desorekatua, hainbat eskualderen kinka sozioekonomiko eta demografiko
larria, Ipar Euskal Herriari dagozkion erabakiak bertan hartu ezin izana,
euskararen gainbehera.

2017ko urtarrilaren 1etik aurrera, Ipar Euskal Herriko udalerriak, Eskiula ez
beste, Euskal Herri Elkargoa entitate administratibo ofizialaren barnean
egituratuak daude. Iparraldean Bearno eskualdearekin batera Pirinio Atlantikoak
departamendua osatzen dute, Akitania Berria eskualdearen barnean.

Kostaldeko eta barnealdeko eskualdeen arteko desoreka gero eta handiagoa da alor
ekonomikoan Iparraldeko ezaugarri nagusia. Lapurdin turismoak jarraitzen du
lehen diru iturria izaten, baina industria ere asko garatu da. Aeronautika,
elektronika, telekomunikazioak, altzairugintza eta beste hainbat sektore
garrantzitsuri lotutako enpresa handiak kokatu dira Lapurdin, eta Baionako
portuak ere garrantzi handiko eragile ekonomikoa izaten jarraitzen du. Oro har,
asko dibertsifikatu da ekonomia Lapurdin azken urteotan, eta Hego Euskal Herriko
hainbat sektorerekin ere integrazio maila handi samarra lortu du. Zuberoan eta
Nafarroa Beherean, aldiz, nekazaritzari eta abeltzaintzari eusten diote
gehienbat, nahiz eta industria ere hasi den garatzen han-hemenka. Eskualde
horien garapenerako garrantzi berezia izan dezake laborantzari lotutako
industria berriak sortzeak -esaterako, gaztagintzaren ingurukoak-, baita
kostaldetik barrualdera zabaldu den turismoak ere, nahiz eta hori jarduera
osagarria izan oraindik. Zuberoan eta Nafarroa Beherean enpresa proiektu berriak
sustatzeko, besteak beste, hiru gune sortu ziren duela urte batzuk: INDAR
Donibane Garazin -gehienbat eskulangintzarekin, zerbitzuekin eta elikagai eta
laborantzarekin lotutako jarduerak hartzen dituena-, ALDATU Maule-Lextarren eta
ODACE Donapaleun. Nolanahi ere, langabezia tasak handiagoak dira Ipar Euskal
Herrian Frantziako gainerako eskualdeetan baino. 1998an % 15 ingurukoa zen
langabezia tasa, Frantziaren batez bestekotik ia hiru puntu gainetik. Hogeita
bost urtetik beherakoen artean, % 40ra heltzen zen langabezia. Hori dela eta,
oraindik ere gazte askok Euskal Herria utzi behar dute bizimodua beste nonbait
aurkitzeko, edota barnealdetik kostaldera abiatu, eta, hortaz, ezin izan da
aldatu Ipar Euskal Herriko ohiko emigrazioa.

2015eko urtarrileko datuen arabera, gutxieneko soldata garbia 1.136 eurokoa da
hilean Ipar Euskal Herrian.

2015 hasieran, Ipar Euskal Herrian guztira 4.454 etxalde zeuden, 2010eko datuen
arabera, horietatik 3.206 mendian (%72). 2000. urtean, 5.939 etxalde zeuden;
mendian, 4.048 zeuden. Beraz, %25eko galera egon da. Laborantzarako
erabilgarriak diren lurrak ere galdu egin dira, lur gehiago artifizializatu
delako eraikuntzarako, etxebizitza, azpiegitura eta gehiagotarako. Baita
etxaldeak handituz lantzeko zailak diren lur eremuak alboratu egin direlako.
Bestalde, mendian hazkuntzaren %63 ardiena edota ahuntzena da, %15 haragitarako
behiena eta %5 esnetarako behiena. Menditik kanpo, ardi eta ahuntzak %22 dira,
haragitarako behiak %20 eta esnetarakoak %8. Halaber, mendian laborantza
gazteagoa da.

Gainera, Baxenabarren, Lapurdin eta Zuberoan 8.597 laborari aktibo zeuden
guztira eta horietatik 5.855 lanaldi osoan ari ziren. Mendian 6.207 ari ziren
(aktibo guztien %72), eta lanaldi osoan zeuden %75 mendian ari ziren
lanean(4.382). Bestalde, gizonezkoa Baxenabarreko, Lapurdiko eta Zuberoako
etxalde jabeen %70 ziren eta hazteko joera zuen, izan ere, jabe berrien %82
ziren gizonak.

Bigarren Mundu Gerrako guduak ez ziren Iparralderaino heldu. 1940ko ekainean
armistizioa izenpetuta, borrokak eten eta Frantzia bi zatitan banatu zen,
barneko muga lerro (“banaketa lerro”) baten bidez. Batetik, Frantzia okupatua
zegoen, nazien administraziopean, eta, bestetik, Frantzia okupatu gabea, “eremu
askea” ere esan zitzaiona, non Pètain mariskalak Alemaniaren aldeko gobernua
ezarri zuen. Ipar Euskal Herria ere bi zatitan bereizten zuen muga lerro horrek:
Arnegitik gora, Donibane Garazi eta Donapaleutik igarotzen zen Iparraldean
barrena, Biarnoko Salies, Mont-de-Marsan eta beste zenbait herrietan zehar
Suitzako muga inguruetara iristeko, Genebaren pare. Bestalde, Iparraldean,
egitura politiko soziala bertako jauntxo eskuindarren mendean eta Elizaren
eraginpean izanik, petainismoaren aldeko jarrerak babes handia izan zuen.
Horrela jokatu zutenen arteko adibide garbia Jean Ibarnegarai da: pilotari
izana, eta 1914az gero diputatu Maule aldetik, Pétainen gobernuko kide izan zen,
Familia eta Gazteriako ministro. “Aintzina” talde erregionalista, geroago
nazionalismora hurbildu zena, Pétainen “Revolution Nationale” delakoan nahastu
zen, bere politika lokalista aurrera eramanez eta egin nahi zuen iraultza
erregionalistaren bitartez departamentuak politikoki beste era batera
egituratzea eta euskal hizkuntza sustatzea lortuko zuelakoan, baina alferrik.

Ipar Euskal Herria, bere egitura geopolitiko bereziarekin, Espainia
frankistarekin mugan –Espainia, bestalde, neutrala zen, teorian behintzat, eta
Afrikara edo Britainia Handira aldegiteko ihesbidea–, joan-etorri handiko
igaroleku bilakatu zen: pertsonak, dokumentazioa, armak e.a.; mugaz gaindiko
igarotze hori izan zen, hain zuzen ere, Erresistentziaren jardunaren
adierazgarri nagusia inguru horietan. Erresistentziak antolaturiko sare askotako
espiak edo iheslariak Euskal Herriko mugatik igaro ziren, mugaren bi aldeetako
antifaxisten laguntzarekin.

Sare horietako bat, ezagunena, Comète sarea zen, lurralde okupatuetan
eraitsitako hegazkinetako pilotuak Britainia Handira eramateaz arduratu zena.

Aliatuen lehorreratze eguna hurbidu ahala Iparraldeko Erresistentzia antolatuaz
bazihoan ere, zenbait jendek nazien aldeko aukera egin zuen, eta haiei lagundu,
ziurtzat jotzen baitzuten garaipena; hauetarik ezagunena Eugène Goienetxe da.
Goihenetxek, Landaburu eta beste erbesteratu batzuekin harremanetan, lotura
estuak izan zituen okupatzaileekin, SS-etako jeneral Dr. Best-ekin bereziki, hau
Frantziaren administratzaile militarra zelarik okupazioaren lehen aldian.

Frantziaren askapen eguna hurreratu ahala, Erresistentzia sendoago ageri zen,
eta “maki” gerrillari talde txiki bat antolatu zen Maule inguruan. 1944ko
abuztuaren hasieran makiak dagoeneko atzera egiten ari ziren nazien gudarosteen
aurka borrokatu ziren. Abuztuaren 24an alemaniarrak iparralderantz aldegin
zuten, eta Ipar Euskal Herria askaturik geratu zen.

Maila demografikoan zein ekonomikoan edota euskara eta euskal kulturaren egoeran
bizi den abagunearen isla zuzena da azken urteotan Ipar Euskal Herriko
politikagintzaren ardatzetako bat izan den Euskal Departamenduaren eskaera.
Behin eta berriro galdetu zaie Ipar Euskal Herriko biztanleei zein horiek
hautatutako ordezkariei Departamenduaren inguruko iritzia, eta erantzuna bera
izan da kasu guztietan: jarrera politikoen gainetik, Departamenduaren aldekoa da
gehiengoa. Alderdi askotako hautetsiak biltzen dituen Euskal Departamenduaren
aldeko Hautetsiek elkarteak zabaldutako txosten baten arabera, 1996an Ipar
Euskal Herriko auzapezen % 66 Departamenduaren alde agertu zen. Udalez udal
egindako galdeketak hori baino emaitza zabalagoa eskaintzen zuen oraindik:
2000ko urtarrilean, auziari buruzko botoa emana zuten 159 udaletatik 106k, eta
horien % 81 Departamenduaren aldeko ziren. 1999 urteko irailean Sud Ouest
egunkariarentzako egindako inkesta baten arabera, herritarren % 57 ere
Departamenduaren alde zegoen. Euskal Herriarekin batera Pirinio Atlantikoak
departamendua osatzen duen Biarnoko biztanleen ia erdia ere zatitzearen aldeko
zen. Arrazoi politikoekin batera, beste argudio batzuk ere ematen dira
Departamenduaren alde, sendoagoak agian. Besteak beste, Departamenduak garapen
ekonomiko dinamikoagoa bultzatuko luke, baita enplegu sorrera ere; horretaz
gain, ezinbestekotzat jotzen den oreka eta elkartasuna bideratuko luke
barnealdearen eta kostaldearen artean, baita euskararen eta euskal kulturaren
babes egokia eta Hego Euskal Herriarekiko lankidetza harreman aberasgarriagoak
ere.

Bide anitz hartu dira Euskal Departamenduaren aldeko eskaera egiteko: Batera
plataformaren eraketa, manifestazio jendetsuak, Demokrazia Euskal Herriarentzat
erakundearen ekintza ikusgarriak, Frantziako Asanblea nazionalean Ipar Euskal
Herriko hainbat hautetsik egin dituzten proposamenak, goi-mailako bilerak,
adierazpen publikoak... baina horiek guztiek ez dute emaitzarik izan oraingoz.
Aldiz, -pays- deituriko egituran oinarritutako eredua proposatu diote aginte
publikoek Ipar Euskal Herriari, giza edo diru baliabiderik, aurrekonturik,
ordezkaritza politikorik eta nortasun juridiko propiorik ez duen eredua, alegia.
Azken hamarkadan sortu dira Ipar Euskal Herrian, aginte publikoen eraginpean,
bertakoen nolabaiteko partaidetza ahalbidetzen duten erakundeak, nahiz eta ez
izan erabakiak hartzeko orduan eskumenik, ezta baliabide propiorik ere: Ipar
Euskal Herriko Hautetsien Kontseilua eta Euskal Herriko Garapen Kontseilua. Ildo
horretan, aipagarria da Garapen Kontseiluak egin duen lana, nahiz eta ez izan
eskumen zuzenik kudeaketan. 1992an sortutako Garapen Kontseiluak hiru
lurraldeetako eragile sozial eta politikoak elkarlanean jarri zituen. Lehenengo
lana egoeraren diagnosia egitea izan zen eta egiteko hori amaitutakoan (1994),
Lurraldeen Eskema prestatu zuten, alorkako egoera, helburuak eta eginkizunak
finkatzen zituena. Horretan oinarritzen da 1997az geroztik landu zen Ipar Euskal
Herrirako Hitzarmen Berezia. Ipar Euskal Herrirako Hitzarmen bereziak zazpi
urteko iraupena du, eta 2000ko abenduaren 22an sinatu zuten horretan kide diren
Frantziako Estatuak, Akintaniak, Pirinio Atlantikoetako Departamenduak eta, Ipar
Euskal Herriak berezko instituziorik ez duenez, Ipar Euskal Herriko Hautetsien
Kontseiluak. Hitzarmen horren arabera, zazpi urteren buruan 2.600 milioi libera
-66.000 milioi pezeta inguru- jaso zituen aipatu administrazioetatik (erdia
estatuak eta laurden bana Eskualdeak eta Departamenduak), Eskemaren bederatzi
atalak garatzeko: hizkuntza politika, kultura, ingurumena, nekazaritza,
arrantza, industria eta lanbide heziketa, turismoa, azpiegiturak eta hirigintza
eta mugaz gaindiko elkarlana. Euskararentzat eta euskal kulturarentzat
aurreikusten zuen dirutza urria zela eta, Hitzarmen horren aurka agertu ziren
euskalgintzaren inguruan dabiltzan hainbat elkarte eta erakunde. Izan ere,
guztizko kopuruaren % 3 baino ez dute hartuko hizkuntza politikak eta kulturak,
biak batera.

2014ko azaroaren 10ean, Sylviane Alaux diputatuak bigarren etxebizitzei zerga
bat ezartzeko nahia adierazi zuen.

2017ko urtarrilaren 1ean Eskiula ez beste gainontzeko Ipar Euskal Herriko
udalerriak barne hartuko dituen Euskal Herri Elkargoa sortuko da.

Hego Euskal Herrian ez bezala, Iparraldean euskarak ez du ofizialtasunik.
Frantsesa da hizkuntza ofizial bakarra lurralde osoan. Seaska erakundea da
Iparraldean ikastolen funtzionamenduaz arduratzen dena. Guztiz kezkatzekoa da
azken urteotan euskarak izan duen bilakaera, babesik eta estatuturik gabe
frantses estatuan. Ipar Euskal Herriak Hegoak baino euskaldunago izaten
jarraitzen du, baina 1991n eta 1996an Euskal Herri osoan egindako
Soziolinguistikako Ikerketak ageri-agerian utzi zuen moduan, aurrera egin
beharrean atzera egin du euskarak Ipar Euskal Herrian, Hego Euskal Herrian ez
bezala. Nafarroa Beherean eta Zuberoan handiak dira oraindik euskaldunen
kopuruak —% 64 eta % 55, hurrenez hurren—, baina laurdenera jaisten da kopuru
hori Lapurdin.

Hori ez da, ordea, daturik kezkagarriena, euskaldunen zahartzea eta euskara
transmititzeko gaitasun eskasa baizik. Hiztun eta erabiltzaile kopuruari
dagokionez galerak irabaziak baino handiagoak izanik, euskara atzerabidean da
Ipar Euskal Herrian, eta erabat ahuldu da hizkuntzaren transmisio gaitasuna. Hau
da, gutxiago dira haur euskaldunak gurasoak baino. Egun Ipar Euskal Herriko
euskaldunen % 69k 50 urte baino gehiago dute. Euskaldunen kopurua asko jaisten
da 3-24 urteko pertsonen artean, % 17 baino ez baita euskalduna. Transmisio ahul
horrek —senitartean egiten denak, alegia— laguntzak ez baizik oztopoak ditu
familiatik kanpo. Hizkuntza biziberritzeko ezinbestekoa den hezkuntza sistema
Seaska ikastolen elkartean esku dago ia erabat.

Azken hilabeteetan Ipar Euskal Herriko ikastolak publiko izateko bidean jartzeko
negoziazioetan dihardute Seaskak eta ministerioak, baina badirudi luze joko
duela, urrun daude eta Seaskaren eta Hezkuntza Nazionalaren jarrerak. Auzitan
zeuden puntu nagusiak hezkuntza eta kudeaketa ereduak ziren gehienbat, baita
Seaskako ikastolek publiko bilakatuz gero izango zuketen autonomia.



https://eu.wikipedia.org/wiki/Brujas

Brujas edo Brugge (nederlanderaz: Brugge; frantsesez: Bruges) Belgikako
ipar-mendebaldeko hiria da, Flandrian kokatua, Reie ibaiaren ertzean, Ipar
itsasotik 13 kilometrora. Mendebaldeko Flandria probintziako hiriburua da, eta
Belgika osoko hiri jendetsuenetan seigarrena. 138,4 kilometro koadroko eremua
hartzen du eta 2016ko urtarrilaren 1ean 117.993 lagun bizi ziren bertan.

Hirigune historikoa UNESCOren Gizateriaren Ondare izendaturik dago 2000.
urtetik. Apezpikutegia du.

Erromatar aurreko galiar aroko giza-jarduera urria da. Lehenengo gotorlekuak I.
mendean eraiki ziren, Julio Zesarrek Menapii konkistatu ondoren, kostaldea
piratengandik defendatzeko. Frankoek eskualdea kontrolatu zuten
galiar-erromatarren ostean, IV. mendearen inguruan, eta Pagus Flandrensis moduan
administratu zuten. IX. mendeko bikingoen erasoak zirela-eta, erromatar
gotorlekuak sendotu ziren. 837. urtean Balduino I.a Flandriako lehen kondeak
gaztelu bat eraiki zuen zubi baten ondoan (brugge), eta bertan bizi izan ziren
Flandriako konde aberats ahaltsuak XIV. mendera arte.

1128ko uztailaren 27an hiri gutuna eskuratu ondoren, Brujasek ubide eta horma
berriak eraiki zituen. 1050etik aurrera, hiriak itsasora zuen irteera galdu
zuen, jalkinez bete zelako. Hala ere, 1134ko ekaitzak ubide natural bat
sorrarazi, zuen Zwinerako bidea zabalduz. Itsas sarrera hau Dammeraino heltzen
zen, Brujasko merkataritza-gunea bilakatu zena.

Hain oparoa zen hiria, non bertako merkatari batek ordaindu baitzuen Joan
Lurgabeak Flandriako azken kondeari ezarri zion bahitura-sari izugarri handia
(400.000 koroa urre). Brujas garrantzi handiko portu bihurtu zen; bertatik
merkaturatzen ziren Flandriako oihalak, Ingalaterrako artilea, Eskandinaviako
zura, Errusiako anbarra, Gaztelako ardoa eta Veneziako zeta, besteak beste.
XIII. mendean, Hansaren kontsul-hiria bihurtu zen. Artea nabarmen garatu zen
Brujasen ere. 1301. urtean, Filipe Ederra barne-gatazka eta gerrez baliatu zen
bertan sartzeko.

Brujas toki estrategikoan kokaturik zegoen iparraldeko Hansako Liga eta
hegoaldeko merkataritza-bideen artean. XIII. mendearen hasieran, Brujas flandiar
eta frantziar ehun-azoken zirkuituan zegoen, baina azoken sistema desagertu
zenean, Brujasko merkatariek beste bide bat bilatu zuten. Italiatik
kapitalismoko forma berriak kopiatu zituzten. Horren arabera, merkatuen
ezagutzak, arriskuak eta etekinak partekatzen zituzten. Truke ekonomikoaren
forma berriak erabili zituzten, kanbio-letrak eta kreditu-letrak besteak beste.
Hiriak pozaren pozez onartu zituen kanpoko merkatariak, aipagarrienak
portugaldarrak, piperbeltzaren eta espezien tratulariak.

XII. mendean, hiriko bizitza berpiztearekin, artilearen merkataritza,
ehun-industria eta jantzien merkatua garatu ziren hiriko harresien barruan, eta
soberakinak modu seguruan gorde ziren Flandesko kondeen babesarekin. Hiriko
enpresaburuek kolonia ekonomikoan eduki zituzten Ingalaterrako eta Eskoziako
artile-ekoizleen eskualdeetan. Ingalaterrako kontaktuek Normandiako alea eta
Gaskoiniako ardoa ekartzen zuten. Portua Hansako itsasontziez beterik egoten
zenez gero, Damme eta Sluiseraino zabaldu behar izan zuten koka berriak
egokitzeko. 1277an, Genovako lehengo merkataritza-flota agertu zen Brujasko
portuan; luze gabe lotura nagusia bilakatu zen Mediterraneoaren eta Ipar
Itsasoaren arteko merkataritzarentzat. Garapen horrek ez zituen bakarrik
Levanteko espeziak ekarri, baizik eta merkataritza eta finantza teknikak eta
kapital fluxua ere, zeinak laster Brujasko bankuen esku gelditu baitziren.
Burtsa 1309an sortu zen (beharbada, munduko lehena) eta XIV. mendeko
Herbehereetako diru-merkaturik sofistikatuena bilakatu zen. Atzerriko merkatari
asko kokatu ziren Brujasen, hala nola, Gaztelako artile-merkatariak, aurrenekoz
XIII. mendean heldu zirenak. Kanpoko merkatariek hiriko merkataritza-guneak
hedatu zituzten. Komunitate bereiziak osatzen zituzten, berezko legeen arabera
gobernaturik, 1700 ondoko ekonomia-kolapsora arte.

Aberastasun horrek bidea eman zien matxinadei, gehienak miliziak kontrolatuak.
Hala ere, 1302ko maiatzaren 18an Brujasko matutiak gertatu ziren: gauean
Flandriako miliziak frantziar goarnizioa sarraskitu zuen; horren ondoan, hiriko
biztanleek eta Flandriako kondeak bat egin zuten frantziarren kontra, eta
Kortrijkeko guduan garaitu zituzten. Jan Breydel eta Pieter de Coninck
matxinadaren buruzagien estatuak ikusgai daude Merkatu Handiko plazan. Hiriak
milizia paramilitar iraunkorra eduki zuen, denbora joan ahala ospea lortu zuena,
bere profesionaltasun eta espezializatutako unitateengatik. Miliziako kideek
beren armak erosten eta mantentzen zituzten, familiaren estatus eta
aberastasunaren arabera.

XIV. mendearen amaieran, Brujas Lau Kideetako (nederlanderaz: Vier Leden) bat
izan zen, Brugse Vrije, Gante eta Ypresekin batera. Elkarrekin parlamentu bat
osatu zuten, baina haien arteko iskanbilak ugariak izan ziren.

XV. mendean, Filipe Onbera Burgundiako dukeak Brujasen, Bruselan eta Lillen
ezarri zuen gortea, Europa osoko artistak, bankariak eta beste pertsonalitate
nabarmen batzuk erakarriz. Brujasko ehuleak eta iruleak munduko onenak ziren eta
hiria 200.000 biztanle izatera iritsi zen. Flandriar eskolaren olio-pinturaren
teknika famatua zen. Brujasen argitaratu zuen William Caxtonek ingeleraz
imprimatutako lehenengo liburua; garai hartan Ingalaterrako Eduardo IV.a eta
Rikardo III.a hirian erbesteraturik egon ziren.

1500. urtearen ondoren, Zwin kanala (urrezko badia) hiriari oparotasuna eman
ziona, hasi zen buxatzen eta urrezko aroa amaitu zen. Laster, Anberesen eta
Herbehereek aurrea hartu zioten. XVI. mendean, Karlos Habsburgokoa germaniar
enperadorearen garaian, hiri indartsua zen Brujas, baina oihalgintzaren
gainbehera hasia zen, eta hiriak galdu egin zuen arian-arian aurreko mendeetan
irabazitako guztia. Gante, Ypres eta, ondoren, Anberes izan ziren Ipar Itsasoko
merkataritzako portu nagusiak. XVII. mendean zehar, brodatu industria garatzean,
ahaleginak egin ziren galdutako ospea berreskuratzen. 1650eko hamarkadan hiria
Ingalaterrako Karlos II.aren eta haren gortearen egoitza izan zen,
erbesteraturik zeuden bitartean. Itsasoko azpiegitura berritu zen eta lotura
berriak egin ziren itsasoarekin, baina arrakasta eskasarekin, Anberes nagusi
zelako. Brujas poliki-poliki pobretu zen, garrantzia galduz eta biztanleria
gutxitu zen, 200.000 biztanletik (XV. mendea) 50.000 biztanlera (XIX. mende
amaiera).

Hiri zaharreko Biskayers Plaatz izeneko plazak gogora ekartzen du euskal
herritarrek XIV. mendearen hasieratik aurrera bertan izan zuten kontsuletxe edo
merkatari-etxea. Bizkaiko Kontsuletxeak Hego Euskal Herriko merkatarien
negozioak bideratu zituen Brujasen, XVI. mendearen bukaeran, Espainiaren
inperialismoaren aurka altxatu ziren flandriar abertzaleen eraginez utzi egin
behar izan zuten arte (1577-1578).

XIX. mendeko azken erdian, Brujas munduko lehenengo helburu turistikoetako bat
bilakatu zen. Hara britainiar eta frantziar turistak bidaiatzen zuten. 1909an,
Brujas aurrera: Turismo garatzeko elkartea izenekoak funtzionatzen zuen . 1965
urtearen ondoren Erdi Aroko hiriak berpizkunde bat izan zuen. Egoitzak eta
merkataritza-egiturak zaharberritu ziren, eta hirigune historikoko monumentu eta
elizek turismoaren eta ekonomiaren gorakada eragin zuten. 2000an UNESCOk
Gizateriaren Ondare izendatu zuen hirigune historikoa, eta 2002. urtean Brujas
Europako kultura-hiriburua izan zen. Nazioarteko turismoa gero eta
garrantzitsuagoa da.

Zeebrugge portua, 1907an eraiki zen. Alemaniarrek erabili zuten Lehen Mundu
Gerran. 1970ean handitu zen eta 1980an Europako porturik modernoetako bat
bilakatu zen.

Club Brugge KV futbol kluba da hiriko kirol-elkarte nagusia, eta Cercle Brugge
KSV da haren lehiakide tradizionala.



https://eu.wikipedia.org/wiki/Surveyor_programa

Surveyor programa Ilargirako espazio-zunda automatikoen hirugarren eta azken
programa estatubatuarra izan zen, argazkiak ateratzeko ahalmena, azterketa
kimikoak eta lurzoruaren zulatzeko gai zena. 7 misioetan zetzan programa eta
horietatik 5 arrakastatsuak izan ziren. 1966ko maiatzaren 31tik 1968ko
urtarrilaren 7ra jaurti ziren zundak ilargiratze leunak egiteko posibilitatea
frogatu nahian. Behin Ilargian pausatuta base bihurtu zen eta Apollo programara
bideratutako datuak jasoko zituen gainazalari buruz.

1961ko martxoaren 1ean lehenengo zundaren deseinua egin zuen Hughes Aircraft
Company enpresak eta Ryan Electronics, Santa Barbara Research Center, National
Waterlift Corp eta Thiokol Chemical Corporationek fabrikatu zituzten zundak.

Programaren helburu nagusia Ilargiaren gainazala leuna zela frogatzea zen. Era
berean, Surveyor zundak bidaian zehar zuzenketak egiteko ahalmena erakutsi zuen
eta zundek zenbait tresna zeramaten atxikita toki egokiak aurkitzeko Apollo
misio tripulatuen ilargiratzerako. Horietako zenbait Surveyor zundek espatula
errobotikoak zeramaten Ilargiaren zoruko mekanismoak ikertzeko. Sobietarren Luna
9 misioaren, Surveyor 1 zundak baino lau hilabete lehenago ilargiratu zuenak,
eta Surveyor programaren aurretik, Ilargiaren zoruko sakonera ezezaguna zen
zientzialarientzat. Oso sakona izatekotan, astronautek ezin izango zuten
ilargiratu. Baina Suveyor programak ilargiratzeak posible zirela frogatu zuen.
Zundek zoruaren konposizio kimikoa aztertzeko tresneria zeramaten gainean.

Misio hauek koheteen eragileak, gidaketa eta kontrol sistemak, komunikazio
sistemak, radar sistemak frogatzeko eta ontzien altitudea eta abiadura egokia
zehazteko balio izan zuten. NASAk Surveyor programan estreinakoz frogatu zituen
sistema hauek Ilargiako ingurunean erradiazioa eta baldintza termikoak
desafiatuz.

Surveyor misio bakoitza tripulatu gabeko ontzi batean zetzan eta Hughes Aircraft
Companyk diseinatu eta eraikitzen zituzten ontzi hauek. Jaurtiketarako
ibilgailua Atlas-Centaur izan zen.

Lasaitasunaren Itsasoan jaitsiera egin zuen 10m-ko diametroa eta soilik Apolo XI
misioarentzat egokitutako puntutik 25km-ra. Zundak Alfa partikulen azterketa
kimikoa egin zuen eta Ilargiko basaltoak aurkitu ziren. 19.118 argazki bidali
zituen Lurrera eta lehenengo gaua (-150 °C) jasan zuen baina datuen kalitateak
behera egin zuen.

Sinus Medii inguruan egindako bigarren jaitsiera. Lehenengo jauzia Ilargian:
2,4m-koa hain zuzen ere. Igoerarako lehenengo entsegua. 30.100 argazki igarri
zituen eta Alfa partikulak aztertu zituen.



https://eu.wikipedia.org/wiki/Polonia

Polonia (polonieraz: Polska, ˈpɔlska ahoskatua), izen ofiziala Poloniako
Errepublika (polonieraz: Rzeczpospolita Polska; kaxubieraz: Pòlskô Repùblika;
silesieraz: Polsko Republika), erdialdeko Europako herrialdea da, iparraldean
Baltikoaren eta bi mendiguneren artean (Sudeteak eta Karpatoak) hedatua. 312.685
kilometro koadroko eremua du eta 2015ean 38.005.614 biztanle zituen.

Polonia Europar Batasuna, NATO, Nazio Batuen Erakundea, Merkataritzaren Mundu
Erakundea, Ekonomia Lankidetza eta Garapenerako Antolakundea (OECD), Energiaren
Nazioarteko Erakundea, Europako Kontseilua, Europako Segurtasun eta Lankidetzako
Antolakundea, Energia Atomikoaren Nazioarteko Agentzia eta Schengengo
Hitzarmenaren kidea da.

Mendebaldean Alemaniarekin du muga, hegoaldean Txekiar Errepublika eta
Eslovakiarekin, ekialdean Bielorrusia eta Ukrainarekin eta iparraldean Itsaso
Baltikoa, Errusiaren menpeko Kaliningradeko oblasta eta Lituaniarekin.

Laugarren aroko glaziazioan eratutako ordoki zabal batek hartzen du Poloniako
lurralde gehiena, hegoaldeko muga inguruko alderdi menditsua izan ezik. Hori
dela eta, Poloniaren batez besteko garaiera txikia da, 173 metrokoa (lurralde
osoaren %75 baino gehiago 200 metrotik behera dago).

Poloniako kostaldea zuzena eta hareatsua da, eta ibaien eta itsasoaren
urlasterrek harea eta alubioiak pilatu dituzten alderdietan aintzirak eta
zingirak sortu dira. Kostaldearen ekialdean Gdańskeko golkoa dago, eta
mendebaldean Pomeraniakoa. Ordokiaren iparraldean hormaguneen hondakinek
eratutako muinoak eta hareazko dunak daude. Alderdi horretan bertan aintzira eta
zingira asko dago, eta bi eskualde edo lurralde nagusi bereizten dira:
Pomerania, mendebaldean, eta Masuria, ekialdean.

Poloniako erdialdeko ordokia Iparraldeko Europako ordokiaren parte bat da,
Mazovia, Polesia eta Polonia Handia lurraldeak hartzen dituena. Ordokiaren eta
mendien artean muinoak, goi-ordokiak eta ibar zabalak tartekatzen dira: Polonia
Txikia, Silesia… Mea hobi handiko eremua da, eta Poloniako alderdirik
jendetsuenetakoa.

Mendiek Poloniako hegoaldeko muga osoa hartzen dute. Mendebaldeko Karpato
mendien iparraldeko adarrek, alegia, Beskide eta Tatra mendiek, Poloniako
hego-ekialdea eta Eslovakia bereizten dituzte. Tatra mendietan dago, hain zuzen
ere, Poloniako mendi garaiena: Rysi mendia, 2.499 m. Sudeteko mendi biribilek,
berriz, Poloniaren eta Txekiar Errepublikaren arteko muga egiten dute.

Poloniako ibai guztiek Itsaso Baltikoan isurtzen dute ura Vistula (Wisła) eta
Oder (Odra) ibai nagusien bidez. Oder ibaiak eta bere adar nagusiek,
Mendebaldeko Neisse, Warta eta Noteć ibaiek, eratzen duten sareak Poloniako
mendebalde osoa ureztatzen du. Bigarren Mundu Gerraren ostetik Oder ibaiaren
behealdeak eta Mendebaldeko Neissek Alemaniaren eta Poloniaren arteko muga
lerroa egiten dute. Vistulak eta bere adarrek, San, Mendebaldeko Bug, Narew,
Pilica, Wieprz... eratzen duten sareak Poloniako ekialdea ureztatzen du.
Poloniako ibaiek urtean bi aldiz gainezka egiten dute, udaberrian, elurra
urtzean, eta udan, uztaileko eurien ondorioz. Ibai horietako askotan ontziz ibil
daiteke, eta batzuk, Warta-Oder adibidez, ubidez lotuak daude, batetik bestera
igaro ahal izateko. Iparraldean aintzira ugari daude, glaziarrek eratuak.

Poloniako klima kontinentala da, tenperatura aldaketa handiekin urtean zehar.
Uda bero heze laburrak, eta oso negu hotzak izaten dira. Lurraldea zelaia
izanik, norabide bateko edo besteko haizeek baldintzatzen dute klima. Ekialdean
nabarmenagoa da hotz-beroaren gorabehera, eta alderdi batzuk elurrak lau
hilabetez estaltzen ditu. Itsaso Baltikoaren ertzean berriz, klima samurragoa
eta egonkorragoa da. Mendietan hotza da. Tenperaturari dagokionez, urtarrileko
batez bestekoa 3 °C-koa izaten da, eta -21 °C-koa neguko hotzena. Uztaileko
batez bestekoa, berriz, 18 °C-koa, eta 32 °C-koa udako beroena. Euri gutxi
egiten du Poloniako ordokian: 600-800 mm urtean (721 mm Krakovian eta 530 mm
Varsovian). Mendialdean, berriz, 1.500 mm euri ere izaten da. Udako hilabeteak
dira euritsuenak.

Polonian Europako, Baltiko aldeko eta Errusiako estepako motako landareak hazten
dira. Basoak lurraldearen laurden bat baino gehiago hartzen du. Gerrek
eragindako hondamendiak, ebaketak, eta lur agorren eta ikatz hobien hedatzeak
basoa txirotu eta urritu dute. Baso ugarienak Karpato mendietan daude: pinuak,
izeiak eta alertzeak. Ordokian hariztiak, pagoak eta haltzak dira nagusi,
pinuekin eta belar landareekin tartekatuak alderdi batzuetan. Iparraldeko
zingiretan hartara egokitutako landareak hazten dira. Poloniako landaredia eta
fauna 11 parketan eta 500 barruti berezitan baino gehiagotan babestua dago.

K.o. II. mendeaz gero Vistula eta Oder ibaien arroan bizi ziren eslaviar
jatorriko leinuek hiri gotortuetan batu eta estatu txikiak sortu zituzten
800-960 urte bitartean.

Ezagutzen den lehen agintariak, Piast dinastiako Mieszko I.ak (963-992), eman
zion batasuna lurraldeari, eta sarrera kristautasunari. Izan ere, 966. urtean
kristau egin zen, eta urte hura hartzen da Poloniaren sorreratzat. Mieszkoren
semea, Bolesław I.a «Ausarta» (992-1025) errege izendatu zuten 1025ean, eta
harrezkero, monarkia eta kristautasuna herrialdearen batasunaren ezaugarri
nagusi bilakatu ziren. Kasimiro I.ak (1034-1058) Krakovia hartu zuen
hiriburutzat.

Hurrengo bi mendeetako gorabeherek arriskuan jarri zuten Poloniaren batasuna,
lurralde batzuk banatuak eta beste batzuk hartuak izan baitziren. Izan ere,
Bolesław III.a (1102-1138) erregearen lau semeen artean banatu zen erreinua, eta
Danimarkak, bestalde, Pomerania beretu zuen. Mazoviako dukeek berriz Ordena
Teutonikoko zaldun germaniarrei laguntza eskatu zieten prusiarrei sarrera
eragozteko, eta ondoren Chelmnoko lurraldea eman zien, Vistula ibaiaren
behealdeko ekialdean. Teutoi zaldunak beren lurraldea hedatzearen alde borrokatu
ziren, eta Prusia eta Pomeraniako ekialdea hartu zuten. Halaber, mongolak
berrogeita hamar urtez sartu-irtenka ibili ziren Poloniako lurraldean. Ladislao
I.a Lokietek (1260-1333) batasuna eman zion lurraldeari, baina Silesia eta
Pomerania galduak ziren.

Kasimiro III.a Handia (1333-1370) erregeak berriz ekialderantz hedatu zuen
lurraldea (Ruthenia, Volinia), eta 1364an Krakoviako unibertsitatea zabaldu
zuen. 1370ean Luis Anjoukoa, Hungariako erregea, izendatu zuten Poloniako
errege. Piast dinastiak 1386. urtea arte izan zuen aginpidea, Lituaniako
Ladislao Jagellon dukea Piast dinastiaren oinordekoarekin ezkondu eta Jogalia
dinastiari bide eman zion urtea arte, hain zuzen ere.

Jagellon dukea katoliko egin zen eta Poloniako errege izendatu zuten: Ladislao
II.a (1386-1434). Hala, ezkontza haren bidez, Poloniak eta Lituaniako dukerriak
Europako estatu ahaltsuenetako bat osatu zuten, Poloniar-Lituaniar Batasuna,
Baltikotik Itsaso Beltzaraino, eta Adriatikotik Altai mendietaraino hedatu zena.
Jogalia dinastiako erregeek aurre egin behar izan zieten, besteak beste,
otomandarrei eta Moskuko Printzerriari. Aipatzekoa da Ladislao II.a Jagellon
Lituaniako printzeak eta poloniar aliatuek 1410ean Ordena Teutonikoko zaldunen
artean, Grunwaldeko guduan, eragin zuten sarraskia, hartan amaitu baitzen
germaniarrek Itsaso Baltiko aldean zuten nagusigoa.

Sigismundo I.a Zaharra (1506-1548) eta Sigismundo II.a Augusto (1548-1572)
erregeen agintaldiak izan ziren Poloniako urterik oparoenak: humanismoaren
zabalkundea, erlijio askatasuna eta ekonomiaren gorakada. Kulturak gailurra jo
zuen Nikolas Kopernikori eta Krakoviako unibertsitateari esker. 1569an,
Lublinen, Poloniak eta Lituaniak Dieta eta errege bakar baten aginpidea onartu
zuten.

Jagellon dinastiako azken erregea, Sigismundo II.a (1548-1572), oinordekorik
gabe hil zen. Aurrerantzean erregea Poloniako nobleziak aukeratuko zutela
erabaki zen, eta erregearen aginpidea nobleziarenaren mendean geratu zen. Vasa
etxeko erregeen aginpidean Poloniako erreinua hondamendira eraman zuten gerrak
izan ziren kosakoen, errusiarren, otomandarren eta suediarren aurka. Erreinua
deseginez joan zen, lurralde asko galdu ziren, eta bien bitartean, ekonomiak
hondoa jo zuen. Egoera hura are larriago bilakatu zen XVIII. mendean, eta
Polonia auzo-herri indartsuen mendean geratu zen. Lurraldea hiru aldiz banatua
izan ondoren, Poloniako erreinua guztiz desegin zen.

1772. urtean Austriak, Errusiak eta Prusiak Poloniako lurraldea beren artean
banatzea erabaki zuten, eta Poloniaren laurden bat baino gehiago hartu zuten.
Gainerakoa Errusiaren babes-herri bilakatu zen. 1791. urtean Poloniako
abertzaleek, erregearen onespenarekin, konstituzio bat ezarri zuten. Errusiako
gudarostea Polonian sartu zen, eta urtebete geroago, Errusiak eta Prusiak
Poloniako lurraldearen bigarren banaketa egin zuten. 1794an Tadeusz Kościuszko
poloniar abertzaleak matxinatzera deitu zuen, baina errusiarrek gogor zapaldu
zuten matxinada. Hirugarren banaketa 1795. urtean egin zen, Austriak, Prusiak
eta Errusiak Poloniako lurralde osoa banatzea hitzartu zutenean. Polonia
desegina zen.

1807an Napoleonek Varsoviako Dukerri Handia sortu zuen, Prusiak eta Austriak
1795ean hartutako lurraldeetan. 1815ean Napoleon garaitua izan ondoren Vienako
Batzarrak berriro banatu zuen lurraldea: Austriar Inperioari Galitzia eta
Lodomeria eman zizkion, Prusiari Posnania, Krakovia errepublika aske egin zuen,
eta gainerako lurraldeez Poloniako erreinua osatu zuen, Errusiako tsarraren
ordezkarien aginpidean geratu zena. Hurrengo urteetan poloniarrak burujabetasuna
eskuratzeko asmoz matxinatu ziren, 1830ean Errusiaren aurka, 1846an Prusiaren
aurka eta 1863an berriro ere Errusiarren aurka. Matxinadak gogor zapaldu ziren
eta Errusia Poloniako abertzaletasuna eta kultura desegiten ahalegindu zen.
Poloniar asko Mendebaldeko Europako beste herrialde batzuetara joan ziren ihes.
Bestalde, Austriak Galitzia-Ruteniari autonomia eman zion, eta Poloniako
kulturaren babesleku bihurtu zen.

XIX. mendearen bukaeran lehen alderdi politiko eta higikunde abertzaleak sortu
ziren. Lehen Mundu Gerra bitartean, 1916an, Austria-Hungariako Inperioak eta
Alemaniak Poloniako estatua osatu zuten Errusiaren mendean zegoen Poloniako
zatian, Poloniako gudarosteak haien alde egin zezan. Poloniarrak, ordea,
Austriaren eta Alemaniaren aurka matxinatu ziren.

Lehen Mundu Gerra amaitu zenean, 1918an, Versaillesko Itunak Poloniaren
burujabetasuna eta askatasuna onartu zituen, baita itsasora aterabidea
(Gdańskeko igarobidea) izateko eskubidea ere. Urte horretan bertan Józef
Piłsudski poloniar abertzale eta gerrako heroiak Poloniako Bigarren Errepublika
aldarrikatu zuen. 1920-21 urteetan, ekialdeko muga zela eta, gerra egin zuten
poloniarrek eta Armada Gorriak. Gerraren ondoren Poloniak laguntza-hitzarmenak
izenpetu zituen Frantzia eta Errumaniarekin, eta Errusiarekin batera bi
herrialdeen arteko muga berria finkatu zuen. 1926an Józef Piłsudskik estatu
kolpe bat jo zuen, eta 1935 arte diktadura ezarri zuen Polonian.

1939. urtean Hitlerrek, Danzig Hiri Askea Alemaniarentzat nahi zuela-eta,
Poloniako mendebaldea hartu zuen: Bigarren Mundu Gerraren hasiera izan zen. Aldi
berean, Sobietar gudarostea ekialdetik sartu zen. Hala, Hitlerrek eta Stalinek
Poloniako lurraldea bi herrialdeen artean banatu zuten. Stalinen aginduz, 20.000
inguru poloniar hil zituzten. Horien artean, 4.500 militarrak ziren, 1943an
Katingo hilobietan aurkitu zirenak. Bien bitartean, Poloniako errepublikako
gobernua Frantziara eta, gero, Erresuma Batura erbesteratu zen. 1941ean
Alemaniako gudarostea Sobietar Batasunean sartu zenean Polonia osoa nazien
mendean geratu zen. 1943ko apiril-maiatzean Varsoviako ghettoa matxinatu zen.
Alemaniarrek sarraski izugarria eragin zuten juduen artean, eta bizirik atera
zirenak sarraski-esparruetara eraman zituzten. Bigarren Mundu Gerran zehar
alemaniar naziek ia 6 milioi poloniar eta judu hil zituzten.

1944ko abuztuaren lehenean Varsoviako biztanleek matxinada deia egin zuten,
handik hurbil zegoen Sobietar Batasuneko gudarostea laguntzera joango zelakoan,
baina sobietarrek ez zuten esku hartu eta alemaniarrek hiria menderatu zuten.
1944-45 urte bitarteko neguan Sobietar Batasuneko gudarosteak alemaniarrak
Poloniatik egotzi zituen eta behin-behineko gobernu bat ezarri zuten, komunisten
agindupean.

1945. urteko abuztuaren 2an, Bigarren Mundu Gerra amaitu ondoren, Estatu Batuek,
Erresuma Batuak eta Sobietar Batasunak Poloniaren muga berriak finkatu zituzten
Potsdamen. Erabaki horren arabera, Poloniak 179.460 km² galdu zituen ekialdean,
Sobietar Batasunaren alde, eta 102.555 km² beretu zituen mendebaldean,
Alemaniaren kaltetan.

1947ko hauteskundeetan, komunistek botoen % 90 eskuratu zituzten, eta Bolesław
Bierut izendatu zuten Poloniako Herri Errepublikako lehendakari. 1952. urtean,
Legebiltzarrak konstituzioa onartu zuen eta Poloniako ekonomia eta politika
Sobietar Batasunaren eredura antolatu zen. Eliza katolikoak, gizartean oso
errotua baitzen, komunisten aurkako abertzaletasuna bultzatu zuen, eta gobernuak
Wyszyński kardinala atxilo hartu zuen 1953an. 1956an matxinada bat izan zen
Poznańen. Egoera baretzeko, alderdi komunistak Gomułka ezarri zuen lehendakari,
eta gobernuak jarrera bigunagoa hartu zuen, bai ekonomian, bai erlijioan.

1965tik aurrera, Europako mendebaldeko herrialdekiko merkataritza harremanak
sendotuz joan ziren. Hala ere, 1968an intelektualak eta 1970an Baltikoko
ontzioletako langileak matxinatu ziren. Gobernuak langileen aurka tiro egitea
agindu zuen, eta krisia sortu zen Poloniako Langileen Alderdi Batuan (PLAB).
Edward Gierek izendatu zuten alderdiko buru Gomulkaren ordez, baina erregimenak
krisi gehiago izan zituen, ustelkeriagatik eta PLAB barruko tira-birengatik.
1976an berriz ere grebak izan ziren. Gobernuak ez zuen su armarik erabili
grebalariak zapaltzeko, baina bai espetxe zigor gogorrak ezarri.

1979an, Joan Paulo II.a Aita Santuak bere jaioterria bisitatu zuen, harrera
egitera atera zitzaion jendetza handiaren artean. 1980ko abuztuan, Gdańsken,
Lenin ontzioletako lanuztea greba orokorra bihurtu zen, eta gobernuak ez zuen
negoziatzea beste aukerarik izan. Bi hilabete geroago, gobernuak Solidarność
sindikatua ezagutu zuen. Ordurako bazituen 10 milioi kide. Gero Nekazarien
Solidarność sortu zen, hiru milioi nekazariren ordezkari. PLABek krisi gehiago
izan zituen, Wojciech Jaruzelski jenerala –Lehen Ministroa orduan– alderdiko
idazkari nagusi izendatu zuten arte. 1981eko abenduan, Jaruzelskik gerra egoera
agindu zuen, Solidarność legez kanpo utzi zuen, eta sindikatuko buruzagiak
klandestinitatera behartu zituen. Eliza katolikoaren bitartekaritzaz, gobernua
eta Solidarnośćeko ordezkariak negoziatzen hasi ziren 1989an, Sobietar
Batasunean Perestroika hasi zenarekin batera.

1989ko hauteskundeetan, PLABk oposizioarekin negoziatutako ordezkaritza besterik
ez zuen lortu. Jaruzelski jeneralak gobernua PLABekin osatzea proposatu zion
Solidarnośći, baina sindikatuak ez zuen onartu proposamena. Solidarnośćeko kide
moderatu bat, Tadeusz Mazowiecki, izendatu zuten Europako bloke sozialistaren
lehenengo gobernu ez komunistaren Lehen Ministro. Polonia harremanetan hasi zen
berriro Vatikanoarekin eta Israelekin. Estatu Batuek eta Alemania Federalak diru
laguntza eskaini zioten. Alemaniaren birbateratzeak kezka sortu zuen, mugak
zirela eta, baina azkenean Bigarren Mundu Gerraren ondoren ezarritako muga berak
berretsi ziren. 1989ko abenduan, Legebiltzarrak Poloniako Errepublika izena
berreskuratzea onartu zuen. 1990eko urtarrilean, PLAB desegin egin zen, eta
beste alderdi bat sortu zen, bitan banatu zena: Poloniako Errepublikako
Sozialdemokrazia, batetik, eta Poloniako Batasun Sozialdemokrata, bestetik.
1990eko urtarrilean, gobernuak ekonomia doitzeko programa bat jarri zuen abian,
Nazioarteko Diru Funtsarekin hitzarturik. Hilabete hartan bertan, Poloniak
Europako Kontseiluan sartzeko eskaria egin zuen, eta Europako Ekonomia
Erkidegoarekin negoziatzen hasi zen. NATOn sartzeko bi baldintza jarri
zizkioten: ekonomiaren erreforma eta armen birmoldaketa. 1990eko maiatzean,
Mazowieckiren aurkako lehen greba deitu zen, Gdańsken ostera. Lech Wałęsak “bere
langile jatorria ahazteaz“ akusatu zuen Lehen Ministroa. Solidarność zatituz
joan zen, agintean aritzeaz. Uztailean, alderdi politiko bihurtu zen, harik eta,
azkenik, zenbait alderditan banatu zen arte.

1990eko abenduan, lehendakaritzarako hauteskundeetan, Wałęsa atera zen garaile,
botoen % 75 eskuratuta. 1991ko abuztuan, Lehen Ministro berriak, Jan Krzysztof
Bieleckik, bere karguaren dimisioa eman zuen, eta trantsizio politikoa krisian
jarri zuen. 1991ko abenduan, Jan Olszewski izendatu zuten Lehen Ministro. 1992ko
urtarrilean Solidarnośćek greba deia egin zuen, elektrizitate, gas eta
berokuntza tarifen gorakadaren aurka. Wałęsak gobernu berria era zedin eskatu
zuen, Olszewskirengan konfiantzarik ez zuelako. Ekainaren erdialdean,
Legebiltzarrak, Wałęsaren proposamena onartuta, Batasun Demokratiko alderdiko
Hanna Suchocka izendatu zuen Lehen Ministro, zazpi alderdiren koalizioaren
laguntzaz. Suchockak diruaren kontrol zorrotza aplikatu zuen eta 600 bat enpresa
estatal enpresa pribatu bihurtzeko prozesua bultzatu zuen. 1993ko otsailean,
bestalde, Wałęsak, Elizaren presioari amore emanez, abortatzeko eskubidea
baliogabetu zuen. Suchockaren politika sozialarekin pozik ez zegoela eta,
Solidarnoscek gobernuaren aurkako zentsura mozioa bultzatu zuen. Azkenik, mozioa
boto baten aldez onartu zen, eta legegintzarako hauteskunde aurreratuak deitu
ziren. Hauteskundeetan, erregimen komunistaren alde zeuden sektore politikoak
atera ziren garaile –Ezker Demokratikoaren Aliantza, batetik, eta Nekazari
Alderdia, bestetik–, 100 eserlekutatik 73 eskuratuta. Walesak Nekazari Alderdiko
Waldemar Pawlak izendatu zuen Lehen Ministro.

1994an tira-bira ugari izan zen lehendakariaren eta gobernuaren artean. Haatik,
ekonomiaren liberalizazioaren aldeko politika ez zen ezertan aldatu, baina, hori
bai, erreforma batzuen erritmoa moteldu egin zen, eragin soziala gutxitzearren.
Komunista ohien itzulera 1995eko azaroan biribildu zen, lehendakaritzarako
hauteskundeetan Aleksander Kwaśniewski atera baitzen garaile –botoen % 52
eskuratuta–, Walesaren kaltean. Walesaren lehendakaritzarako kanpaina
komunismoaren gaitzespenean eta balio kristauen goresmenean oinarritu zen,
abortua debekatzeko beharra behin eta berriro azpimarratuz. Hasieran, Jósef
Olesky Lehen Ministro berriaren gobernuak ez zuen aldaketarik izan. Baina 1996ko
urtarrilean, Oleskyk (komunista ohia) bere kargua utzi behar izan zuen, Barne
ministroak Sobietar Batasuneko KGBri informazioa eman izanaz akusatu zuenean.
Hurrengo hilabetean, Włodzimierz Cimoszewiczek hartu zuen Lehen Ministro kargua.

Zenbait alderditako eskuineko adarrek –politika sozial kontserbadore baten alde
eta komunismoaren aurka egoteak batzen zituena– koalizio bat eratu zuten, Marian
Krzaklewskiren gidaritzapean: Hauteskunde Ekintza Elkartasuna. 1997ko
legebiltzarrerako hauteskundeetan, Hauteskunde Ekintza Elkartasunak Ezker
Demokratikoko Batasuna menderatzea lortu zuen, botoen %33,8 eskuratuta. Jerzy
Buzek, Hauteskunde Ekintza Elkartasunaren programa ekonomikoaren diseinatzailea,
Lehen Ministro izendatu zuten. 1999an Poloniako parlamentuak NATOn sartzea
erabaki zuen. Bestalde, Europar Batasuneko sarrera prestatzeko, hainbat neurri
hartu ziren eta horrek langabezia handiatzea ekarri zuen ondorioz. 2004an sartu
zen Polonia, azkenik, Europar Batasunean. Poloniarrek jakin zutenean EBko
herritar berriek zazpi urte itxaron beharko zutela Batasuneko beste
herrialdeetara joateko, areagotu egin zen jendearen eszeptizismoa. 2004an
Polonia izan zen Irakeko Gerran estatubatuarren alde egin zuen Europa
kontinentaleko herrialde bakarra.

1999ko urtarrilaren 1etik indarrean dagoen antolakuntzaren arabera, Polonia 16
eskualde edo voivoderritan banaturik dago eta horiek 379 powiat edo konderri
dituzte.

Polonia, 38.005.614 biztanlerekin, Europako zortzigarren herrialderik
populatuena da eta Europar Batasuneko seigarrena. Biztanleen banaketa ez da
berdina alde guztietan. Leku batzuetan –ipar-ekialdean, adibidez– oso jende
gutxi bizi da, eta beste batzuetan, berriz –Silesiako industria eta meatzaritza
eremuan, adibidez,– biztanle dentsitatea aurrekoaren halako zazpi da. Hiriburuaz
gainera, Krakovia (756.183 biztanle), Lodz (737.098 biztanle), Wroclaw (632.996
biztanle), Poznan (551.627 biztanle), Gdansk (456.967 biztanle) eta Szczecin
(405.606 biztanle) dira hiri nagusiak. XX. mendearen bukaeran, Polonian berrogei
hiritik gora zeuden 100.000 biztanle baino gehiagorekin. Biztanleen %62 bizi
dira hirietan.

Poloniako gizataldeei dagokienez, XX. mendean zehar aldaketa handiak gertatu
dira. Bi mundu gerren arteko urteetan, gutxiengo taldeak biztanleen %30 ziren.
Bigarren Mundu Gerran, ordea, naziek gutxiengo horietako asko –juduak batez ere–
deuseztatu zituzten, eta ahal izan zutenek emigratu egin zuten, bai gerra
bitartean bai gerra ondoren ere. Gerraren ondorengo muga-aldaketek ere giza
talde horietako batzuen –alemaniarrak batez ere– galera ekarri zuen.

Hori dela eta, XXI. mende hasieran biztanle gehien-gehienak poloniarrak ziren
(%93,52 2011n). Gutxiengoen artean, silesiarrak (%1,09) alemaniarrak (%0,28),
ukrainarrak (%0,12) eta bielorrusiarrak (%0,12)dira talde handienak; horiez
gainera, eslovakiarrak, txekiarrak, lituaniarrak, ijitoak eta juduak ere daude.

Erlijio nagusia katolizismoa da alde handiaz. Gainerakoak ortodoxoak,
protestanteak eta juduak dira. Bigarren Mundu Gerraren aurretik judu asko
zeuden, baina gerran naziek milaka eta milaka hil zituzten. Eliza katolikoak
politikan, kulturan eta ekonomian duen eragina ez du berdinik beste
herrialdeetan. Historian zehar, katolizismoa izan da poloniarren nortasunaren
eta nazioaren batasunaren ezaugarri nagusietako bat, sortaldeko eta mendebaldeko
auzo ahaltsuen erasoen aurrean. Aipagarria da 1522az geroztik izandako lehen
Aita Santu ez italiarra poloniar bat izan zela, Karol Wojtyla krakoviarra (Joan
Paulo II.a)

Bigarren Mundu Gerraren ondoren, Poloniako ekonomia sobietar ereduaren arabera
antolatu zen, eta produkzio bitarteko gehienak, baliabideak, garraioa, finantzak
eta komertzioa nazionalizatu ziren. Jabetza pribatuak nekazaritzan,
eskulangintzan eta zenbait zerbitzutan baizik ez zuen iraun. Industria izan zen
ekonomiaren eragile nagusia, nekazaritzaren eta eraikuntzaren aurretik. Baina
1970eko hamarkadatik aurrera, Poloniako ekonomiak eragozpen eta traba handiak
izan zituen: uzta pobreak, industria langileen matxinadak, atzerapen
teknologikoa, inflazioaren gorakada, kanpo zor handia. Arazo ekonomikoak
areagotu egin ziren hurrengo hamarkadan, eta neurri batean, erregimen
komunistaren erorikoa eragin zuten.

1989an, gobernu koalizio batek hartu zuen aginpidea, Solidarnosc (Elkartasuna)
sindikatuaren gidaritzapean. 1989ko abenduan, gobernuak berrikuntza programa bat
prestatu zuen, Polonia merkatu libreko ekonomiaren bidean jartzeko. Aldaketa
horrek langabezia handia ekarri zuen, lansariak beheratu egin zituzten eta barne
produktu gordina % 18,3 erori zen. Aurreneko kolpearen ondoren, ekonomia
suspertzen hasi zen: 1992an barne produktu gordina % 2,6 igo zen, 1993an % 3,8,
1994an % 5 eta 1995ean % 6,2. Industria produkzioa handitzea, langabezia
gutxitzea, inflazioak behera egitea eta erosteko ahalmena handitzea, merkatu
ekonomiara igaro izanak izandako arrakastaren erakusgarri ziren. XX. mendearen
bukaeran, biztanleria aktiboaren erdia sektore pribatuan ari zen.

Polonia Europako nekazari herrialde nagusietako bat izan arren, ez da behar
beste labore eta landare olio ekoizteko gauza, eta Europako ekialdeko beste
herrialde batzuekin alderatuta, nekazaritzako emaitzak ez dira oso handiak.
Erregimen komunistaren garaian, Poloniako nekazaritza sektore sozializatuetan
eta pribatuetan antolatu zen; baserrien % 70 enpresa pribatu txikiak ziren, eta
produkzio osoaren % 80 lortzen zuten. Lur emankorrenak erdialdean daude, baina
baserri hoberenak hegoaldeko goi-ordoki apaletan eta mendi mazeletan daude.
Batez ere laboreak (zekalea, garia, garagarra eta oloa), erremolatxa, patatak,
sagarrak, marrubiak, arakatzak, koltza hazia, linazia eta tabakoa egiten dira.
Abeltzaintzan behi hazkuntzak du batez ere garrantzia, eta haragi eta esnekien
industria sare zabala eraiki da horren inguruan. Basoak (pinuak, izeiak,
haritzak, pagoak, makalak eta urkiak) lurraldearen % 30 hartzen du, eta zur asko
ateratzen da Silesiako eta Karpatoetako paper fabriketarako. Arrantzak,
bestalde, gero eta pisu handiagoa du ekonomian. Batez ere bakailaoa,
sardinzarra, ezpata-arraina eta txibia harrapatzen dira. Ontzi gehienak
Okhotskeko itsasoan aritzen dira, eta portu nagusiak Świnoujście, Kolobrzeg,
Darłowo, Ustka, Wladyslawowo, Puck eta Hel dira.

Meatzaritzak herrialdeko biztanle aktiboen % 3 hartzen du. Harrikatz erauzketa
da sektore nagusia, eta munduko ikatz ekoizle handienetako bat da Polonia. Dena
dela, ikatz produkzioa asko gutxitu da XX. mendearen azkeneko hamarraldietan
(266 tona urtean 1980ko hamarkadaren bukaeran, eta 132 tona urtean 1990eko
hamarkadaren hasieran). Polonia, gainera, sufre ekoizle handia da (3 milioi tona
urtean). Ikatzaz eta sufreaz gainera, lignitoa, kobrea, beruna, zinka, magnesita
eta gatza ere ekoizten dira. Bestalde, XX. mendearen azken hamarraldian, 1,3
milioi upel petrolio eta 4.000 milioi m3 gas natural ekoizten zituen urtero.

Bigarren Mundu Gerra baino lehen, Poloniako industriaren sektore nagusiak
ehungintza, siderurgia, kimika, janari industria eta makineria ziren. Gerra
ondoren, sektore horiek zabaltzen jarraitu zuten bitartean, beste produktu
batzuk sortzen hasi ziren: petrokimikak, makina lanabesak, ekipo elektronikoak,
ontziak, ongarriak eta kobrea. Industria inbertsio handienak Silesia Garaian,
Varsovian, Lodzen eta Krakovian egin ziren, baina hiri txikiagoetara eta
herrietara industria zabaltzeko ahaleginak ere egin ziren.

XX. mendearen bukaerako industria produktuen artean, aipagarriak dira zementua,
altzairu gordina, ibilgailuak, garbigailuak eta hozkailuak. Industria astuna
–siderurgia batez ere– ikatz aberastasunari esker garatu zen, eta, horregatik,
industria nagusiak Silesiako ikatz hobien ondoan eraiki ziren: Katowice, Stalowa
Wola eta Częstochowa hirietan besteak beste. Ontziola inportantenak Gdansken
daude. Poloniako industriaren arazo larrienetako bat, zaharkitua geratzeaz
gainera, kutsadura da, sortzen duen kutsadura handia alegia. Silesiako
siderurgiaren ingurua, adibidez, Europako kutsatuenetakoa da. Energia gehiena,
berriz, ikatzez hornitutako zentral termikoetan sortzen da.

Poloniako kultura, eslaviarra jatorriz, beste kultura askoren ekarriek aberastu
dute X. mendea ezkero. Kristautasunarekin batera, Mendebaldeko Europako
zibilizazioaren ezaugarri batzuk jaso zituen Italia, Frantzia, Alemania eta
Bohemiatik batez ere. Errenazimentuan nobleziak eta goi mailako klaseko
merkatariek Grezia eta Erromako antzinako kulturak ezagutu zituzten, eta
Lituaniarekiko batasunak, bestalde, ekialdeko kulturaren eraginari sarrera
erraztu zion. Poloniako zientzialari nagusiak, Errenazimentuan Nikolas
Koperniko, eta XX. mendean Jan Łukasiewicz logikaria izan dira. Poloniako
musikagile ospetsuena Frédéric Chopin izan da. Chopinek pianorako idatzi zituen
bere lan gehienak, Poloniako herri musikan oinarri harturik: polonesak,
mazurkak… Halaber, aipatzekoak dira XX. mendean Ignacy Paderewski eta Arthur
Rubinstein musikari eta piano-jotzaile bikainak, eta musikagile ospetsuenen
artean, Karol Szymanowski eta Krzysztof Penderecki. Zinemagintzan, berriz, mundu
osoan dira ezagunak Andrzej Wajda, Andrezj Munk, Roman Polanski eta Krzysztof
Kieślowski zinema zuzendarien filmak.

Literaturan aipatzekoak dira, XIX. mendearen lehen erdian, Adam Mickiewicz,
Juliusz Slowacki eta Zygmunt Krasinski poetak, eta XX. mendean, Henryk
Sienkiewicz, Władysław Stanisław Reymont, Czesław Miłosz eta Wisława Szymborska
Literaturako Nobel sariaren irabazleak.

Poloniako jai egunak 1951ko lege batek araututa daude. 2011n zenbait aldaketa
sartu zen.



https://eu.wikipedia.org/wiki/India

India, ofizialki Indiako Errepublika (Bhārat Gaṇarājya) Asia hegoaldearen zati
handia hartzen duen herrialdea da, berak bakarrik azpi-kontinente oso bat
osatzen baitu. Munduko bigarren estatu populatuena da, demokrazia handiena,
zazpigarren zabalena eta hamargarren ekonomia. Hiriburua New Delhi du, hiri
handiena Mumbai bada ere.

Etnia eta erlijio anitzeko herrialdea da, arraza eta etnia askoren igarobide
nahiz pausaleku izan baita. Jarraitzaile kopuruaren aldetik, erlijio nagusiak
hinduismoa, islama, budismoa eta kristautasuna dira.

K. a. 325ean Alexandro Handiaren agindupeko greziarrak herrialde horretan sartu
ziren eta ibaiari Indus (sanskritozko shindu, «ibai» hitzetik) deitu zioten, eta
ondorioz penintsulari India izena eman.

Indiarrek Bharat deitzen diote, izen bereko beren errege mitologiko baten
omenez.

7.000 km-ko kosta du Indiako ozeanoan eta mugakide ditu Pakistan mendebaldean;
Txina (Tibet), Nepal eta Bhutan iparraldean; eta Bangladesh eta Birmania
ekialdean.

Hiri nagusiak Mumbai (20 miloi biztanle), Kolkata (Kalkuta) (14 milioi) eta New
Delhi, hiriburua (11 milioi) dira.

Indiako klima hegoaldeko tropikaletik Himalaiako epelagora aldatzen da. Neguan
iparraldeko lur garaiek elurtza handiak hartzen dituzte. Indiako kliman
Himalaiak eta Thar basamortuak eragin handia dute. Himalaia Erdiko Asiako haize
hotzen aurkako hesia da, eta horren ondorioz, oro har, Indiako klima pareko
latitudeko beste lurralde askotan baino beroagoa da. Thar basamortuak
hego-mendebaldeko montzoi haizea erakartzen du. Montzoiak ekainetik irailera
eurite handiak eragiten ditu Indian.

Indiako lehenengo giza aztarna ezagunak Bhimbetkako Harri Aroko pinturak dira.
Lehenengo kokaleku iraunkor ezagunak K. a. 7000. urtean inguruan agertu ziren
eta poliki-poliki Indo haraneko zibilizazioa garatu zen, egun Pakistan eta
mendebaldeko India diren lurraldeetan. Zibilizazio horren ostean arioek inbaditu
zuten iparraldeko India bertako jendeak hegoaldera bidaliz. Arioen zibilizazioa,
vedikoa, hinduismoaren sortzailea da. Apurka-apurka arioak beren lurraldea
hegoalderantz hedatzen joan ziren.

K. a. III. mendean Asoka enperadoreak hegoaldeko Asia ia osorik batu zuen. II.
mendearen amaieratik Indiak Erdiko Asiatik inbasio anitz pairatu zituen. XI.
mendean musulmanen agintaldia hasi zen, hasieran Delhiko sultangoaren bidez,
gero mogol dinastiaren bidez. XVI. mendetik europar inperioak Indian agertzen
hasi ziren, hasieran salerosteko, gero koloniak sortzeko. Erresuma Batuak XVIII.
eta XIX. mendeen bitartean India menperatzea lortu zuen.

Indiarrak independentziaren alde borrokatu ziren. Hasieran, indarraren bitartez;
gero, Mahatma Gandhiren irakaspenei jarraituz, indarkeria ezaren eta
desobedientzia zibilaren bitartez. 1947. urtean, Indiak independentzia lortu
zuen. Geroztik, Pakistanekin (musulmanek sortua) lau gerra izan ditu. Bi
estatuek arma nuklearrak dauzkate.

India errepublika federala da, 29 estatu eta 7 batasun-lurraldetan zatitua.
Estatu guztiek eta bi batasun-lurraldek (Puducherry eta Delhi) hauteskunde
bidezko gobernuak dituzte. Beste batasun-lurraldeek gobernu zentralak
aukeratutako administratzaileak dituzte eta, hortaz, presidentearen agindupean
daude. 1956an, Estatuen Antolatze Legearekin, estatuak oinarri linguistikoen
arabera sortu ziren. Harrezkero, antolaketa hori ia ez da aldatu.

Estatu eta batasun-lurraldeak 610 barrutitan zatitzen dira eta horiek,
teshi-etan zatitzen dira, eta batzuetan herrietan.

Indiar ganbarabiko parlamentua Rajya Sabbha senatoreen ganbaraz eta Lok Sabbha
diputatuen ganbaraz osatua dago. Rajya Sabbha-k estatuak ordezkatzen ditu eta
Lok Sabbha-k indiar herria ordezkatzen du. Konstituzioak 18 urte baino gehiago
daukaten hiritarrentzat sufragio unibertsala bermatzen du.

Munduko Banku (MB) eta NMF edo Nazioarteko Diru Funtsaren arabera, India munduko
hamargarren ekonomia da (2005). 1998tik 2005era bere Barne Ekoizkin Gordina
(BEG) batez beste ehuneko 5 gehitu da. Hala ere, alde ekonomiko handiko herria
da.

Betidanik Indiako oinarri ekonomikoa nekazaritza izan da (egun ere bai).
Elikaduran arroza funtsezkoa da. Artatxikia, basartoa, artoa, garagarra, tea,
kafea, azukre-kanabera, tabakoa eta opioa ere hazten dituzte. Fruta-arbolen,
landare oliotsuen eta zur preziatuen ekoizpena ere garrantzitsua da.

Abeltzaintza ere premiazkoena da. Indiak munduko behi-kabala handiena
(176.900.000 abelburu) dauka, baina hinduentzat behiak animalia sakratuak
direnez, horien okelaren kontsumoa debekaturik dago. Bufaloak (oso erabiliak
nekazaritzan), ardiak eta ahuntzak ere garrantzitsuak dira.

Ikatz, burdina, manganeso, mika eta bauxita ugari erauzten dituzte, baina metano
eta petrolio gutxi. Industria nagusia ehungintza da. Horretaz gain, burdin
industriarekin batera, mekanikoa, elektronikoa, kimikoa, paperarena eta
petrolioarena aipatzekoak dira, besteak beste. Artisautzak ere garrantzi handia
du.

India munduko bigarren estatu jendetsuena da. Gizarte eta politika antolakuntzan
hizkuntza, kasta eta erlijioa erabakigarriak dira. Biztanleriaren %81,5 hindua
da baina Indiak musulmanen (%12,2) bigarren kopuru handiena duen estatua da,
Indonesiaren atzetik.

India bi hizkuntza familiaren sorterria da: Indoarioa ( biztanleriaren %74) eta
dravidikoa (%24). Indiako konstituzioak 23 hizkuntza ofizial onartzen ditu,
baina hindia eta ingelesa baino ez dira Indiako Gobernuaren hizkuntzak, besteak
eskualdekoak dira. Dialektoen kopurua 1652koa da.

Indoko zibilizazioko herrien erlijioa arkeologia aztarnen bitartez baino ez da
ezagutzen; bainuak aurkitu dira, eta aldare diruditen eraikuntzak, beharbada
errituetarako erabiliak. Ariar herriak heldu zirenean Vedaren erlijioa sortu
zen. Vedismoa testu bidez ezagutzen da; testu horiek ahoz aho igorri eta K.a. X.
eta III. mendeen artean idatzi ziren.

Hasierako vedismoa oinarri hartuta, brahmanismoa edo hinduismoa sortu zen. K. a.
VI. edo V. mendean budismoa eta jainismoa agertu ziren. Budismoa oso bizkor
garatu eta hedatu zen Asia osora, baina gero garrantzia galdu zuen Indian.
Jainismoa, budismoa ez bezala, ondo egokitu zitzaion gizarte hinduaren kasta
sistemari; jarraitzaile asko izan ez bazituen ere, erregeen babesa izan zuen eta
oso monasterio ahaltsuak eta aberatsak eraiki ziren.

Islama VIII. mendean sartu zen Indian Indo ibaiaren behe-harenetik, eta laster
hedatu zen Punjabera. 1200. urtean hasi ziren musulmanak Indiako iparraldea
konkistatzen; konkista haren ondorioz hedatu zen islama. Nanak Dev guruak
(1469-1538) sikhen sekta fundatu zuen hinduismoa eta islama batzeko asmoz, baina
hinduen testu sakratuak eta Korana ukatzen zituztela eta, islamaren zismatzat jo
zuen sikhen sekta. Parsiak, Persiatik zetozen mazdeistak, X. mendean heldu ziren
Indiara; talde txikia ziren (ik. parsi). XVI. mendean jesuitak heldu ziren,
baina kristautasuna ez zen Indian zabaldu.

Erlijioarekin batera, K.a. 1000. urtetik aurrera garatu ziren Indian filosofia
eskola eta sistema sail bat. Hindu filosofia sutra edo aforismoen bidez
transmititu zen, sanskritoz eta sankristoaren dialektoz idatziak.

Indiako pentsakera XIX. mendean ezagutu zen Sartaldean, filologoak sanskritoaren
garrantziaz ohartu zirenean. Indiar filosofiak, sartaldekoak ez bezala,
kontzeptu ez ohikoak erabiltzen ditu, eta esanahi lauso eta aldakorreko
terminologia. Espekulazio filosofiko horiek, hizkuntza sinbolikoz, ez logikoz,
adieraziak, Veden erritu liburuetan hasi ziren eta brahamanen kastei buruzko
liburuetan jarraitu zuten (Aranyaka eta Brahmanak), kasta nagusiko gizonek
bultzatuak.

Geroago, indiar filosofiaren adar nagusia sistemetan egituratu zen, eskolaguneak
sortu zituztenak, hala nola Mimamsa, Vedata, Yoga, Nyaya eta budismo eta
jainismoarenak. Indiar dotrina guztiek Vedak dituzte oinarrian; haien agintea
onartzen ala ukatzen dute, eta erlijioa, metafisika, etika eta psikologia batzen
dituzte.

Hizkuntzei dagokienez, 22 mintzaira ofizial ditu, nagusiak hindia eta ingelesa
diren arren.

Indiako musika mota askotakoa da. Musika klasikoaren bi mota nagusiak hegoaldeko
Carnatic eta iparraldeko Hindustani dira. Herri musika aipagarriena Filmi
(filmetarako sortutakoa) da. Folk musika ere oparoa da.

Indiako lehenengo literatura tradizioak batez ere ahozkoak ziren, eta geroago
transkribatu egin ziren. Gehienak liburu sakratuak ziren, Vedak adibidez. Aro
berrian indiar idazle aipagarri ugari egon dira, ospetsuena Rabindranath Tagore
Literaturako Nobel saridun indiar bakarra.

Indiako sukaldaritza eskualde batetik bestera oso bestelakoa da, baina arroza
eta garia funtsezko osagaiak dira han-hemen. Herri jantzien artean
emakumeentzako sari-a eta gizonentzako dhoti-a daude.

Indiako kirol nazionala belar hockeya da, baina berez, egungoa cricketa da.
Herri-kirol tradizionalen artean, kabaddi-a, Kho Kho-a eta gilli-danda daude.



https://eu.wikipedia.org/wiki/Bilbo

Bilbo (gaztelaniaz eta ofizialki Bilbao) Bizkaiko hiriburua eta Euskal Herriko
hiririk jendetsuena da, Bilbo Metropolitarra edo Bilboaldea deritzon inguruneko
ardatz ekonomiko eta industriala. 342.481 biztanle ditu (bilbotarrak), eta 41
kilometro koadro.

Bilbo du gaur egungo euskal izena, Euskaltzaindiak 1979an hala arautu baitzuen.
Bilbao gaztelaniaz gorde den euskal izen zaharra da.

Bilboaldea Muskiztik Galdakaora hedatzen da mendebaldetik ekialdera, eta
Plentziatik Alonsotegi eta Arrigorriagara iparraldetik hegoaldera. Ingurune
horrek ia milioi bat biztanle biltzen ditu guztira: Bizkaiko biztanleriaren hiru
laurden baino gehiago.

Biztanleria era homogeneoan banaturik dago ibaiaren bi aldeetan: Ezkerraldean
Basurtu-Zorrotza, Abando eta Errekalde barrutiak daude. Eskuinaldean, berriz,
Deustu, Uribarri, Otxarkoaga-Txurdinaga eta Begoña barrutiak. Ibaiondo barrutia,
Bilboko handiena, ibaiaren bi aldeetan hedatzen da. Barrutiaren gehiena
ezkerraldean dago; Alde Zaharra, berriz, eskuinaldean.

Pagasarri, Artxanda eta Arnotegi mendiek inguratzen dute hiria, besteak beste,
eta, zulo moduko batean dagoenez, "Botxo" izen herrikoia eman diote. Hirigunetik
ez oso urruti, kilometro pare batera, Ganekogorta mendia altxatzen da, 998
metrokoa, kostaldetik hurbil gaudela kontuan izanda, altuera handia da. Hala
ere, Artxanda mendia Bilboko mendirik adierazgarriena da, Pagasarrirekin batera.
Bilboko iparraldean kokaturik dago eta Txorierrirekin egiten du muga.

Kokaleku horrek eman dio Bilbori duen izaera eta hiri-egitura: eremu lauak
urriak dira, Abando eta Deustu barrutietan daude gehienbat. Hori dela eta,
hazkunde industrialak eragindako immigrazio-oldeak mendien maldetan hedarazi
zuen Bilbo.Gaur egun, Bilbo inguruan dauden mendiek hiriko "gerriko berdea"
osatzen dute eta aisialdirako gune bilakatu dira.

Hiria Ibaizabal ibaiak zeharkatzen du; Abusu auzotik aurrera itsasadar bihurtzen
da. Antzina, Bilbo hainbat errekak zeharkatzen zuten, mendietatik jaisten ziren
itsasadarrera, Elgera ibaia adibidez, baina lurperatu egin zituzten hiriaren
garapena zela eta.

Batez besteko tenperatura 21 gradukoa da udan, eta 7 neguan. Bilboko datu
meteorologiko ofizialak Loiuko aireportuan jasotzen dira. Gainera, Eusko
Jaurlaritzak Euskalmet zerbitzu meteorologikoa sortu eta gero, ikerlekuak ezarri
ziren Deustuko Doneperiaga auzoan dagoen Zorrotzaurreko puntan, Abusu auzoan
Arrigorriagako mugatik gertu, eta Basurtu auzoan. Dena den, Basurtuko ikerlekua
2005. urtetik zerbitzutik kanpo dago.

Urteko euriak 1.200mm ingurukoak dira, urtean zehar era berdintsuan banatuta,
baina, normalean, neguan udan baino euri gehiago egiten du. Historian zehar
muturreko gertakari meteorologiko batzuk izan dira, 1983ko uholdeak esaterako.
Orduan 24 ordutan metro koadroko 250 litro baino gehiago bota zuen Bilboko
aireportuan, hiriko estazio meteorologikoa dagoen puntuan. Are gehiago,
Larraskitun zegoen Telefonicako estazioak metro koadroko 503 litro neurtu zituen
egun hartan.

Ipar-mendebaldean, Bilbok Barakaldorekin egiten du muga; ipar-ekialdean,
Erandiorekin; ekialdean, Sondikarekin; hego-ekialdean, Etxebarri, Basauri eta
Arrigorriagarekin; eta mendebaldean, berriz, Alonsotegirekin.

Bilbok zortzi barruti dauzka. Egungo banaketa administratiboa 1983an ezarri zen,
Bilborenak izandako Txorierriko herriak banandutakoan.

Auzo ez diren beste gune garrantzitsu batzuk: Abandoibarra, Etxetxu, Garellano,
Kobetas.

Diego Lopez Harokoak, orduko Bizkaiko jaurerriko jaunak, hiribildu titulua eman
zion ordu arte herria zen Bilbori, 1300eko ekainaren 15ean. Hiribilduari
Logroñoko Foruak ezarri zitzaizkion.

Hasieran hiru kale bakarrik izan ziren, Goienkale, Artekale eta Dendarikale,
Done Jakue katedralarekin batera. Pixkanaka, biztanleria handituz joan ahala,
gaur egungo Zazpikaleak eratu ziren.

Bilbo beti egon da bere errekari oso loturik, antzinako portuaren jarduerak San
Anton Elizaren aurrean hasi zirenetik gaur egungo Superportua sortu arte. Bere
kokalekua zela eta, hiria berehala hasi zen garrantzitsuago bihurtzen, Gaztelako
produktuen igarobide nagusia baitzen. San Antongo zubia zen hirirako sarbide
nagusia, eta bertatik igarotzeko ordaindu beharra zegoen.

XV. mendean, Bizkaian eta euskal probintzietan gertaturiko familien arteko
gerrateek eragina izan zuten hirian.

XVI. mendean zehar, berriz, sute batek eta bi uholdek arriskuan jarri zuten
hiriaren etorkizuna. Orduan bilbotarrek Begoñako Andra Mariaren basilikara jo
zuten babes eske. Bilboren historian, ohikoak izan dira uholdeak. Ordurako,
hiria babesten zuten hormak pixkanaka eraitsiz joan ziren, eta horrela, Erronda
kalea sortu zen. 1511n Bilboko Kontsulatuak eskumena lortu zuen Espainiako
koroatik, Gaztelan sortzen zen merino artilea Europako iparraldeko herrietara
esportatzeko, Anberesera esaterako. Horrela, Bilbo Iberiar Penintsulako
iparraldeko porturik garrantzitsuena bilakatu zen.

XVIII. mendean, San Nikolas baseliza txikia egon zen tokian, gaur egungo eliza
eraiki zen, eta horren aurrean zegoen Areatzan, Bilboko parkea. Horrela, berez
Bilboko "hondartza" zen lekuan, zuhaitzak landatu ziren eta hiriarentzat
aisialdi-gune bilakatu zen. San Anton elizatik hurbil, garai hartarako oso
modernoa zen ospitale bat eraiki zen, (Atxurikoa), gizonak emakumeetatik
bereizten zituena.

Zazpikaleetatik iparraldera, kale berriak sortu ziren, Posta eta Bidebarrieta
horien artean. Eta Plaza Barria, horixe jotzen da hiriaren lehen zabalgunetzat,
Zingira (Sendeja) eta Itxaropen kaleetan zehar egindakoarekin batera (gaur egun
Udaletxearen eraikina ezartzen den gunean alegia).

Ibaizabal ondoko lurraldea txiki geratu zitzaion Bilbori eta horregatik hiria
zabaltzeko plan baten beharra aztertzen hasi zen. Izan ere, biztanleria erabat
pilatuta bizi zen Alde Zahar eta Bilbo Zaharrean, osasunarentzat kaltegarria zen
modu batean. Egitasmoaren atzean, industriak eta merkataritzak aberasturiko
burgesia zegoen. Burgesia hori izan zen Abandoko lur berriak populatu zituena.
Alde Zaharrean jende pilaketa handiegia zegoen ordurako, eta horrek higiene
egoera txarra eta gaixotasunak kutsatzea ekartzen zuen.

Zabalgune baterako lehen plana hamazortzigarren mendearen amaieran egin zen,
baina ez zuen Bilbok egin. Historian zehar Bilboren arerio izandako Abando
elizateak egin zuen plana. Dena dela, Espainia eta Frantziaren arteko gerraren
eraginez ezereztu egin zen plan hori, Zamakolada deritzana gertatzerakoan.

Gaixotasunei dagokienez, 1834ko abuztutik urrira arte kolerak 778 pertsona hil
zituen (hiriak 15.000 biztanle zituen). Bakteria horren bigarren pandemia izan
zen, 1830ean Errusiatik Euskal Herrira iritsi zena.Lehen Gerra Karlistaren
garaiak ziren,eta horrek eragina eduki zuen izurritea zabaltzeko.

Administratiboki, beste hirurogeita hamar urte igaro behar izan ziren gauzak
aldatzen hasteko. Horretarako, Abando elizatea anexionatu zuen Bilbok, 1872.
urtean, eta han abiatu zen Bilboko zabalgunearen proiektua. Proiektu hori
Severino Atxukarro arkitektoak, eta Pablo Altzola eta Ernesto Hoffmeyer
ingeniariek sinatu zuten.

Zabalgunearen prozesua gauzatzeko, hamarkada asko behar izan ziren. Proiektuaren
ardatza San Mames bide nagusia izeneko kalea zen (gaur egun, On Diego Lopez
Haroko kale nagusia), 30 metroko zabalerarekin. Proiektuaren mugak, berriz,
Urkixo zumarkalea mendebaldetik, eta Mazarredo Zumarkalea ekialdetik ziren.
Hasieran, Moyua plazarainoko tartea baino ez zen garatu; izan ere, Moyuatik
Jesusen Bihotza plazarainoko tartea 1920. urtetik aurrera egin zen.

Industria-iraultzaren garaian hainbat enpresa, burdin meategi, fabrika eta
ontziola zeuden, hiriari maila ekonomiko handia eman ziotenak. Bilbo Espainia
mailako gunerik aurreratuena izan zen Katalunia eta beste gune batzuekin batera.
Bilbo enpresa askoren sorburua izan zen, Iberduero, Banco de Bilbao, Banco de
Vizcaya, Seguros Bilbao, Altos Hornos de Vizcaya eta ontzigintza inguruko
hainbat enpresarena.

Bilbora gero eta etorkin gehiago zetorrela eta, hiriak hazteko tokia behar izan
zuen, horretarako beste bi elizate anexionatu ziren 1925ean, Deustu eta Begoña.
1940an Francoren diktaduraren garaian Erandio, eta urte batzuk geroago, Sondika,
Loiu, Lezama, Zamudio eta Derio (Asua haran osoa). Herri horiek 1981ean lortu
zuten Bilbotik banatzea eta gaur egun Bilbotik bananduta jarraitzen dute. Hiriko
biztanleria izugarri hazi zen eta Bilbo Espainiako pertsona askoren jomuga
bilakatu zen, lana erraz lortzen zelakoan.

Abando eta Alde Zaharraren inguruan, langile auzo berriak eraiki ziren.
Etxe-sail asko eta asko inolako plangintzarik gabe eraiki zituzten, Errekalde,
Santutxu, Zorrotza eta beste hainbat auzo osatu arte. Prozesu horri Garapen
desordenatua deritzo. Dena dela, salbuespenak ere baziren, hala nola San Ignazio
auzoa, han kale zuzenak eta eraikin ordenatuak baitira nagusi. Urbanismo
kaotikoaz gain, txabolismoa zabaldu zen Bilbo inguruko mendietan: San Ignazio,
La Peña-Abusu eta Errekaldeberri auzoetan, esaterako.

Bizitzeko duinak ez ziren etxebizitza horiek ordezkatzeko ahaleginak egin
zituzten garai hartako gobernuak eta udalak, horretarako txaboletako biztanleak
Otxarkoaga auzoan eraiki zen "etxe merkeen" auzo berrira eraman zituzten 1960.
urtean. Dena dela, etxe horien kalitatea eta zerbitzu falta ikaragarria zen, eta
horrez gain, hirigunetik oso urruti zeuden. Horregatik, ondorengo hamarkadetan,
auzo horietako bizilagunen bizi-kalitatea hobetzeko hainbat ekimen egingo ziren.

Eraberritzeko proiektuak dozenaka dira Bilbo guztian. 1995eko Metro berria,
Loiuko aireportua, Guggenheim Museoa (1997), Euskalduna jauregia... Nazioarteko
hainbat arkitekto kontratatuta eta Guggenheim Museoaren mundu famaz baliatuta,
gaur egungo Bilbok gero eta gehiago dauka herri turistiko baten antza, antzinako
itxura industriala atzean utzita.

Horrez gain, gune degradatuak berreskuratzen ari dira, Bilbo Zaharra eta San
Frantzisko esaterako. Etxebizitza berriak eraiki dira, zaharren ordez, eta
jarduera kulturalak sustatu, ingurune "bohemio" bat eratu nahian. Bilboko
alderdi horiek berritzeko lanak 1998an hasi zirenean, etxebizitza askok ez
zeukaten ez komunik ezta ur berorik ere.

Abandoibarrako gunea eraberritzeko lanetan ari dira orain, eta errekaren
inguruan lehen industrialak ziren lurrak biztanleriarentzat berreskuratzen.
Uribitarten Arata Isozaki arkitekto japoniarrak bi dorre eraiki ditu, Isozaki
Atea. Eta Abandoibarran Cesar Pellik 165 metroko dorre bat egingo du Iberdrola
euskal konpainiarentzat, Iberdrola dorrea.

Etorkizunera begira hainbat erronkari aurre egin beharko dio Bilbok. Leku
faltaren arazoa gero eta handiagoa da, eta horrekin batera etxebizitzen prezioa
goraka doa. Bilbok hazteko daukan aukera bakarra antzinako gune industrial
zaharkituak eraberritzea da. Horretarako, udalak bi gune industrial
berreskuratzeko planak egin ditu, Olabeaga eta Zorrotzaurre. Garrantzitsuena
Zorrotzaurre auzo berria izango da, 5.300 etxebizitza berrirekin. Hamabost
urteko epean 10.000 etxebizitzatik gora eraikiko dira, horietako asko babes
ofizialekoak.

Aldiz, 2013ko irailaren 16an San Mames Barria futbol estadioa inauguratu zen,
aurreko Bilboko Athletic Klubaren San Mames estadio mitiko eta erautsi berria
ordezkatuz, 2015eko udaberrian eraikin osoa amaitua egongo delarik.

Bilbok gaur egun 343.000 biztanle inguru dauzka, 2016ko datuen arabera. Azken
urteetan biztanleria behera doa, oraindik 1970eko krisialdiaren eraginagatik eta
etxebizitzen prezioak garestitzeagatik. 1980 inguruan biztanleriak mailarik
altuena jo zuen, 430.000 biztanle inguru. Hala ere, oraindik ere Euskal Herriko
hiririk handiena izaten jarraitzen du.

XX. mende osoan zehar Bilbora eta inguruko herrietara milaka eta milaka etorkin
hurbildu ziren, bai Bizkaitik bai Espainiako hainbat tokitatik bizi-maila
hobearen bila. Hori dela eta, biztanleriaren hazkunde oso handia izan zen
mendean zehar. Bi hazkunde garai bereiz daitezke: bata, Gerra Zibilaren
aurretik, eta bestea, horren ondoren.

1970etik aurrera, ordea, krisialdia zabaldu zen hirian, Industriaren gainbeherak
eta ingurunearen andeatzeak biztanlerian kontra egin zuten. Aurretik milaka
pertsona etorri bezala, orduan milaka pertsona izan ziren Bilbo utzi zutenak,
lan egoera hobearen bila.

2000ko hamarkadan mundu osotik Euskal Herrira etorritako milaka etorkinek
biztanleri galera eten egin zuten, eta, ondorioz, hiriko biztanleria 355.000
biztanle ingurutan egonkortu zen.

1887tik 1900ra arteko hazkundean kontuan hartu behar da Abando batu zitzaiola
Bilbori. Antzeko zerbait gertatu zen 1940tik aurrera: Erandio, Deustu eta Begoña
erantsi zitzaizkion. 1970ean, berriz, Derio, Loiu, Sondika eta Zamudio batu
zitzaizkion. Azkenik, 1991eko erroldatik aurrera ez dira kontuan hartzen Derio,
Erandio, Loiu, Sondika eta Zamudio.

XXI. mendeko lehen hamarkadan Espainia z besteko immigrazioa agertu zen Bilbon.
2005ean 20.308 immigrante zeuden Bilbon, biztanleriaren ia % 6. Immigrazio
horrek ez zuen biztanleriaren hazkunderik eragin, ordezkatze prozesu bat gertatu
baitzen: etorkin berri horiek Bilbotik beste herri eta eskualde batzuetara alde
egin zuen jendea ordezkatu zuen.

Industria gehienak, Ibaizabal ibaiaren bi bazterretan ezarri ziren, horrez gain,
hiriko beste hainbat gunetan, tailerrak eta bestelako industria txikiak ezarri
ziren, esaterako Deustuko Doneperiagan, Ametzolan, Basurtun... 1970eko
hamarkadako krisialdiaren ostean ordea, enpresa horietako askok porrot egin
zuten. Langabeziak gora egin zuen nabarmen, eta 1990erako % 25 ingurura igo zen.

Ordutik, hiriaren egoera hobetu eta jarduera ekonomiko berriak topatzeko
ahalegina egin du udalak. Bilbo zerbitzu-hiri bilakatu da, Guggenheim Bilbao
Museoaren zabaltzeak turismoa bultzatu du, eta horrekin batera, hotel eta
jatetxe ugari zabaldu dira. 1992an hirian hiru izarretik gorako 11 hotel zeuden;
gaur egun, berriz, 21 hotel dira maila horretatik gora daudenak. Gaur egun,
1.000 pertsonatik gorak egiten dute lan hotel horietan eta beste hainbeste
turismoarekin lotutako gainontzeko jardueretan .

Gaur egun, Bilboko langabezi tasa Euskal Autonomia Erkidegoaren batezbestekoaren
gainetik dago. Hiriak eta Bilbo Handiak zeukaten industriarekiko menpekotasunak
1970eko hamarkadan hasitako krisialdi ekonomikoak eragin handiagoa izatea ekarri
zuen. Horrela, 2005. urtearen amaieran, 15.688 langabetu zeuden hirian (urte
hasieran kopuru hori 15.227koa zen). Langabeziaren eragina nabarmenagoa da
emakumeengan, lurraldeko beste leku gehienetan gertatu bezala: 8.654 emakume eta
7.034 gizon langabetu.

Juan Mari Aburto (EAJ) da Bilboko alkatea 2015eko ekainaren 13tik, Ibon Aresoren
(EAJ) alkatetzaren ondotik. Aburtok alkatetza lortu zuen EAJ eta PSE-EEren
baiezko botoei esker. Azken udal hauteskundeotan EAJk 2011ko maiatzaren 22ko
hauteskundeetan lortutako gehiengo osoa galdu zuen.

Bilboko metro sarea Bilbo hiriko eta ingurune metropolitarreko lurrazpiko
garraiobidea edo metroa da. Ingurune metropolitarra Nerbioiko itsasadarraren bi
bazterrek osatzen dute, alegia, Bilboaldea eta Uribe Kosta eskualdeek, eta
milioi bat biztanle inguru batzen ditu. Geltokiak Norman Foster arkitekto
ingelesak diseinatu zituen.

Metroa 1995ean hasi zen abian. Gaur egun 45,86 kilometroko luzera eta 80 sarbide
ditu, 42 geltokitan banatuta; geltoki horietatik 26 lurrazpikoak dira. Sareak bi
linea ditu, Y itxurako ibilbidearekin. 1. (Etxebarri-Plentzia) eta 2.
(Basauri-Kabiezes) lineak itsasadarraren bi ertzetatik doaz, eta tarte amankomun
batean batzen dira, hots, San Inazioko geltokian, Bilbon. Geltoki horretatik
Etxebarriko geltokia arte, bi lineak batera doaz. Etxebarritik Basaurirainoko
tartea, aldiz, 2. lineak baino ez du egiten. Bestalde, 2. linearen mendebaldean
Mamarigako anezka dago Santurtzi eta Mamariga geltokien artean.

2014. urtean Metroak 87.397.394 bidaiari garraiatu zituen. Horrek esan nahi du
Bilboko metroa Espainia osoko metro sareen artean hirugarrena dela, Madrilgo eta
Bartzelonako metro sareen atzetik bidaiari gehien garraiatzen dituena.

Etorkizunean 3. linea ere sarearen parte izango da, 2016ko abenduan martxan
jartzea espero baita. Bestalde, 2008ko urtarrilaren 25ean Eusko Jaurlaritzak
lehen aldiz argitaratu zuen 4. eta 5. lineei eman asmo zitzaien ibilbidea.

Aldirietako zerbitzua bi konpainiak eskaintzen dute. Batetik, Espainiar
Estatuaren menpe dagoen Renfe Operadora enpresa, Renfe Aldiriak eta Renfe Feve
marka komertzialen bitartez. Bestetik, Eusko Jaurlaritzaren menpe dagoen Eusko
Trenbideak enpresa, Euskotren Trena markaren bidez.

Aurreko tren lineez gain, eraikitzen ari den Bilboko metroaren 3. linea ere
ustiatuko du.

Bilbo hiriak 30 autobus linea dauzka, auzoak batzen dituztenak, Bilbobus
deritzon zerbitzuaren bitartez. Horrez gain, 2003an Gautxori zerbitzua ezarri
zen, ostiral eta larunbatetan metrorik ez duten auzoek garraiorako aukera bat
izan dezaten.

Herrialde mailan, Bizkaiak 100 lineatatik gora dauzka, Bizkaibus izenarekin
ezagunak.

Campo Volantin eta Artxanda mendia batzen dituen funikularra da. Funikularraren
geltokia dagoen plazari "Funikularraren Plaza" deritzo. 1915eko urriaren 7an
Artxandako funikularrak lehenengo bidaia egin zuen, Gazteleku auzoa Artxanda
mendiarekin lotu zuena.

Prentsa idatziari dagokionez, Bilbon argitaratzen dira El Correo eta Deia
egunkariak, ia osorik gaztelaniaz. Auzo aldizkarien artean, berriz, Berton
(Mahatserri), Prest! (Deustu) eta Zorrotz-Morrotz (Zorrotza) ditugu, denak
osorik euskaraz idatziak.

Euskarazko irratiei dagokienez, Bilbotik probintzia osorako igortzen dute
Bizkaia Irratiak eta Bilbo Hiria Irratiak.

Urtean zehar ekitaldi kultural ugari antolatzen dira Bilbon. Horrez gain,
hainbat antzoki daude hirian, Arriaga Antzokia, Euskalduna Jauregia eta Ayala
antzokia esaterako.

Hiriko bertako hizkera jatorrizkoa mendebaleko euskararen aldaera bat da,
oraindik ere Mahatserrian, Errekaldeko mendialdean eta Buian bizirik dagoena.

2006ko erroldako datuen arabera, Bilboko biztanleen % 24,20 dira euskaldunak.
2001eko datuen arabera, berriz, Bilboko biztanleen % 15,32 ziren euskaldunak.
Euskaraz hitz egiteko gaitasuna asko handitu da hirian azken urteotan,
euskarazko hezkuntza zabalduz joan den heinean. 1981ean % 6,38 baino ez zen
euskaraz zekiten pertsonen ehunekoa. Dena den, adina zein den, alde handiak
daude, 15 urtetik beherako umeen artean euskaldunen kopurua % 40 inguru da,
baina 40 eta 60 urte bitarteko euskaldunen kopurua ez da % 5 ere.

(1) Euskaraz ondo hitz egin eta ulertzen dutenak. (2) Euskaraz nekez ulertu eta
nekez hitz egiten dutenak. (3) Euskaraz batere ulertu ez eta hitz egiten ez
dutenak.

1997. urtean zabaldua, arte modernoaren azken obrak biltzen ditu. Bai kanpokoak
bai Euskal Herrikoak bertakoak ere. Txillida eta Oteizaren lanak erakutsi izan
dira museoan. Frank Gehry arkitektoak diseinatu zuen titaniozko eraikina.
Zabaldu zenetik mundu osotik etorritako milaka turistak bisitatu dute museoa,
hiriaren ikur berria bihurtuz. 2005. urtean 900.000 bisitari izan zituen.

Bilboren itsasoarekiko tradizioari lotuta, 2002. urtean Bilboko Itsasadarra
Itsas Museoa zabaldu zuten museoa, Euskalduna zubiaren azpialdean, Bilboko
itsasadarraren mendebaldeko aldean. Museoak Bilboko itsasadarraren historia eta
nabigazioan izandako berrikuntza eta tresnei buruzko informazioa eskaintzen du.
Horrez gain, denbora baterako diren erakusketak ere izaten dira, esaterako 2005.
urtean Titanic ontziari buruz eginiko erakusketa.

Hirian kirolean aritzeko instalazio ugari daude. Guztira sei kiroldegi daude
auzoetan, Errekalden, Zorrotzan, San Ignazion, Deustun Artxandan eta
Txurdinagan. Zorrotzakoak eta Errekaldekoak atletismo pista bana daukate
gainera. Bi frontoi ere badaude: Errekalde Zumarkaleko Club Deportivo frontoia
eta Itxaropen kaleko frontoia.Era berean, frontoi berri bat eraikitzen ari da
Miribilla auzoan, eta kiroldegi eta saskibaloi-areto den konplexu berri bat
amaitu berri dute leku horretan.

San Mames futbol zelaian jokatzen du 1912. urteaz geroztik. Athletic Club taldea
1898. urtean sortua, Espainiar estatuko futbol talderik aurrendarietako bat da.
24 Errege kopa eta 8 liga irabazi ditu historian zehar. Beti egon da lehenengo
mailan.

2010 eta 2013. urteen artean San Mames Barria futbol zelaia eraiki eta
inauguratzea aurreikusten da.

La Casillako udal kiroldegian jokatzen du. 2001. urtean sorturiko proiektua da.
Aurrerago hirian Caja Bilbao saskibaloi taldea izan zen, baina arazo ekonomikoek
desagerrarazi egin zuten. Normalean, La Casillako udal kiroldegian jokatzen du
baina lantzean behin, BECen antolatzen dira partidak, Tau Baskonia edo Real
Madril taldeen aurkako partidetan esaterako.

1984ean Bilboko Aurrezki Kutxaren baitan sorturiko areto futbol taldea da. La
Casillako udal kiroldegian jokatzen du.

Hirian barreiatuta hainbat artelan dago, izan ere, bereziki azken urteetan
hiriko plaza eta parkeetan eskulturak ezartzeko joera nagusitu da. Hiriko gune
berrietan, Abandoibarra gunean esaterako, hamar eskulturatik gora jarri dira
2001. urtetik.

Horrez gain, hirian eraikin askok monumentu izendatuta daude, eta udalak
babestuta. Oro har, XIX. mendean zehar egindako eraikinak dira, eta duten izaera
bereziagatik udalak hainbat babes maila ezarri die, A, B eta C hizkiak
erabilita. Babesturik dauden eraikinetako batzuk honakoak dira:

Bilbotar ospetsuen artean dira Juan Crisostomo Arriaga musikagilea; Miguel de
Unamuno idazle eta filosofoa; Ramon Rubial politikaria; Pedro Arrupe eta Jon
Sobrino jesuitak; Gabriel Aresti, Angela Figuera Aymerich eta Blas de Otero
olerkariak; Xabier Kintana eta Andres Urrutia euskaltzainak; Kepa Fernandez de
Larrinoa antropologoa; Juanjo San Sebastian alpinista; Sabin Arana Goiri
politikaria; Natxo de Felipe, Anton Latxa, Kepa Junkera, Amaia Uranga eta Fito
Cabrales musikariak; eta Alex de la Iglesia zinemagilea, beste hainbaten artean.

Bizkaiko lurralde historikoan dagoen atzerriko diplomazia osoa Bilbon dago.
Halaber, Euskal Autonomia Erkidego osoko atzerriko diplomaziaren gehiengoa. Gaur
egun Bilbon dauden kontsulatuak honakoak dira:



https://eu.wikipedia.org/wiki/Portugal

Portugal, izen ofiziala Portugalgo Errepublika, Europako hego-mendebaldeko
estatua da, Iberiar penintsularen mendebaldean kokaturik dagoena. Iparralde eta
ekialdean Espainiarekin du muga, eta mendebalde zein hegoaldean, Ozeano
Atlantikoarekin. Portugal kontinentalaz gain, Portugalgo Errepublikak bi
uhartedi ditu Ozeano Atlantikoan: Madeira eta Azores. 1986tik Europar Batasuneko
kidea da eta 1999tik, Eurogunekoa.

Hiriburua Lisboa da eta hiri nagusiak, Porto, Vila Nova de Gaia, Braga, Amadora,
Funchal eta Coimbra.

Portugalgo lurraldean bi alderdi nagusi daude, bai egituraz, bai klimaz, Tajo
ibaiak (portugesez, Tejo) bi erditan bereiziak: Tejo ibaitik iparraldera dagoen
erdia mendiez eta ibar sakonez osatua da gehienbat, eta hegoaldeko erdia,
berriz, garaiera txikiko muinoez eta ordokiez. Halaber, Portugalen mendean daude
Madeira eta Azores uhartediak.

Iparraldea, Galiziako mugaren eta Duero ibaiaren (portugesez Douro) arteko
lurraldea, menditsua da, 1.500 m inguru garai diren mendilerroez osatua eta ibar
sakonez hautsia. Douro eta Tejo ibaien artean lurraldearen batez besteko
garaiera are handiagoa da: 600 m Douro Garaian eta 1.000 m Guardako goi
ordokian. Ibar hondoak, ordea, itsas mailan daude ia-ia. Alderdi horretan
Iberiako iparraldeko goi-ordoki zabala hedatzen da, eta alderdi batzuetan,
Iberiako Erdialdeko Sistemaren mendebaldeko adarra osatzen duten mendilerroak
nabarmentzen dira. Horietako batean dago, Serra da Estrelan hain zuzen ere,
Portugalgo mendi garaiena, uharteetakoez landa: Torre mendia, 1.993 m.

Tejo ibaitik hegoalderako lurraldea (Alentejo) ordoki eta muinoez osatua dago.
Alderdi horretan lurraldearen garaiera 400 mtik beherakoa da, ipar-ekialdeko
muga inguruko San Mamed mendietan izan izan ezik (1.025 m). Hegoalde-hegoaldean,
Caldeirao eta Monchique mendilerroek (900 m inguru) Algarve itsasaldeko ordokia
babesten dute iparraldeko haizeetatik.

Portugalgo itsasbazterra 845 km luze da. Iparraldeko erdian zelaia, zuzena eta
hareatsua da, eta Porto hiritik hegoaldera zabalduz doa Beira lurraldean
barrena. Alderdi batzuetan aintzira txikiak eratu dira. Carvoeiro lurmuturretik
hegoaldera berriz hautsiagoa da. Algarveko kostako mendebalean labartsua da, eta
ekialdean berriz hareatsua eta zelaia. a.

Iberiar penintsulako ibai nagusietako batzuek Portugalgo lurraldea zeharkatzen
dute ura Ozeano Atlantikoan isuri baino lehen: Minho, Douro, Tejo eta Guadiana.
Minho ibaiak Galizian du sorburua, eta bere ibilguaren behe aldean bi
herrialdeen arteko muga egiten du. Douro ibaiak 600 metroko gainbehera du
Iberiar goi-lautada eta bere ibilbideko ibar sakonaren hondoa artean. Tejo
ibaia, Iberiar penintsulako handiena, mendi-zintzur luze baten bidez sartzen da
Portugalera; bokaletik hurbil, Paja itsasoa deritzan estuario zabala eratzen du,
eta ontziz ibil daiteke bokaletik Abrantes hiriraino. Guadiana ibaiak Espainia
eta Portugalen arteko muga lerroa egiten du bi zatitan. Portugalen bertan
sortzen diren ibai eta ibaiadarren artean aipagarriak dira, iparraldetik
hegoaldera, Vouga, Mondego (225 km), Zezere (220 km) eta Sado (150 km) ibaiak.

Madeira uhartedia (794 km²), sumendi-jatorrikoa eta oso menditsua da (Pico
Ruivo, 1.861 m). Portugaldik 1.000 kilometrora dago. Sumendizko Azore uhartedia
(2.247 km²) Iberiar penintsulatik 1.500 km ingurura dago. Klima epel hezea du.
Han dago Portugalgo mendi garaiena, Ponta do Pico (2.320 m), izen bereko
uhartean.

Zuhaiztiek lurraldearen heren bat hartzen dute gutxi gorabehera. Itsasaldeko
alderdi hareatsuetan pinudiak eta eukalipto zuhaiztiak landatu dira. Halaber,
iparraldeko mendietan pinuak dira nagusi. Hegoaldea berriz landaredi
mediterraneoak hartzen du: olibondoak, artea, artelatza. Mahastiak eta
almendrondoak lurralde osoan daude, ipar-ekialdeko mendietan izan ezik, baina
ugariagoak dira hegoaldean. Algarven, Mediterraneo motako basoa galdu den
alderdietan, sastrakadi trinkoak hartu du haren tokia.

Portugalgo klima Ozeano Atlantikoaren eraginpean dago eta, oro har, samurra da:
euritsua eta epela iparraldean eta lehorra eta oso beroa hegoaldean. Ozeanoaren
eragina nabarmenagoa da itsasaldean, udako beroak eta neguko hotzak samurtzen
baititu. Ipar-ekialde menditsuan hotz-beroak gorabehera handiagoak ditu: udak
laburrak dira eta neguan elurra eta izotza izaten da. Hegoaldera ahala, klima
mediterraneoa nagusituz doa, eta Algarvek Mediterraneoko klima du bete-betean,
oso uda bero eta negu epelekin. Euri askoz gehiago izaten da iparraldean
hegoaldean baino. Batez beste 500 mm euri izaten dira urtean, 2.500 mm
iparraldeko mendietan, eta 500 mm baino gutxiago sei-zazpi hilabetez guztiz
lehorra den Algarven.

K. a. VI. mendean Europako erdialdeko herri zeltak gaur egun Portugalgo
iparraldeko erdian finkatu eta bertako biztanleekin nahastu ziren. Haien
ondorengoak, lusitaniarrak, gogor borrokatu ziren erromatarren konkistari aurre
egiteko, baina K. a. 61. urtean Julio Zesar (K. a. 100-K. a. 44) jeneralaren
gudarosteek Lusitania mendean hartu zuten. Erromatarrek oso eragin handia izan
zuten lurraldean.

K. o. V. mendean, sueboak eta alanoak sartu ziren, baina gero bisigodoen mendean
geratu ziren. 711. urtean, arabiar osteak Iberiar penintsulan lehorreratu
zirenean, bisigodoen inperioa suntsitua izan zen.

X. menderako, Asturias eta Leongo erregeek Mondego ibaiaren iparraldeko
lurraldea eskuratua zuten eta Portugalgo konderria sortu zuten, Asturias-Leongo
erreinuaren agindupean. 1105ean Alfontso VI.a (1040-1109), Leon eta Gaztelako
erregeak, Henrike Burgundiakoari Portugalgo konderria eman zion, ezkonsari gisa,
Teresa bere alabarekin ezkondu zenean. Teresa eta Henrikeren semeak, Alfontso
Henriquesek, musulmanei irabazi zien Ouriqueko guduan (1119) eta lurralde osoa
bere mendean geratu zen, Algarve izan ezik. Handik gutxira, Leongo eta Gaztelako
erregeetatik bereizirik, Portugalgo errege izendatu zuten: Alfontso I.a
Portugalgoa (1139-1158).

Alfontso III.ak (1248-79) musulmanak egotzi zituen Algarvetik. Fernando I.a
Ederra Portugalgo erregea 1383an hil zenean ondorengotza guduak izan ziren:
nobleziak Joanes I.a Gaztelako erregearekin ezkondua zegoen Fernando I.a
Ederraren alaba, Beatriz, ezarri nahi izan zuen aginpidean, baina burgesiak eta
nekazariek berriz Joan Avizkoaren alde egin zuten. 1385. urteko abuztuaren 14an,
Joan Avizkoaren gudarosteak Gaztelako eta Portugalgo nobleziaren parte handi
baten gudarosteak suntsitu zituen Aljubarrotako guduan. Hala, Portugalek
burujabetasun osoa erdietsi zuen Joan I.a Handia (1358-1433) erregearen
aginpidean.

Aljubarrotako guduak nobleziaren gainbehera eta burgesia eragile baten gorakada
ekarri zituen. Joanes I.a erregearen semeak, Henrike Nabigatzailea printzeak,
europarren konkistei eta mundu berri baten antolakuntzari bide eman zioten itsas
bidaia handiak eragin zituen Atlantikoan. 1415. urtean portugaldarrek Ceuta
konkistatu zuten. 1419an Madeira uhartedia aurkitu eta hartu zuten, 1427an
Azoreetara iritsi ziren, eta 1456an Cabo Verdera.

Joanes II.a (1481-1495) eta Manuel I.a (1495-1521) erregeen aginpidean,
Iparraldeko Afrikako lurraldeak konkistatzeari utzirik, portugaldar
itsasgizonak, salerosleek nahi bezala, Indiarako bidea aurkitzen saiatu ziren
Hegoaldeko Afrikatik barrena. 1488an Bartolomeu Dias itsasgizonak "Ekaitzen
lurmuturra" (gaur egungo Esperantza Oneko lurmuturra) inguratu zuen, eta hamar
urte geroago, Vasco de Gama Indiara iritsi zen.

1500. urtean, Pedro Alvares Cabral Brasilera iritsi zen. 1506an Ormuz hartu
zuten; 1510ean, Goa;1511n, Malaka; 1518an, Zeilan; 1543an, Japoniara iritsi
ziren; eta 1557an, Macaura. XVI. mendearen erdialderako Portugalek Europako
beste edozein herrialdek baino lurralde gehiago hartuak zituen Afrikan, Ozeano
Atlantiko zein Indiako ozeano aldeko kostaldeetan, Indian, Asiako hego-ekialdeko
uhartedietan, Txinan eta Japonian. Ekialdeko Indiarekiko merkataritza, espezien
salerosketan oinarritu zena, oso onuragarria izan zen Portugalentzat.

Sebastian erregeak (1557-1578) Afrika iparraldearen konkista hasi zuen berriz
ere, baina mairuek Alcazarquivirko guduan hil zuten. Ondorengorik ez zuenez,
Filipe II.a Espainiako erregeak Portugalgo koroa beretzat eskatu zuen. Berriz
ere herria bitan zatitu zen: noblezia Espainiako erregearen alde eta herria
Antonio, Cratoko priorearen alde agertu ziren. Espainiako gudarosteak erraz
menderatu zituen aurkariak, eta 1581ean Filipe II.a Portugalgo errege izendatu
zuten Tomarreko gorteetan, Filipe I.a Portugalgoa izenarekin.

Batasunak 60 urte iraun zuen, eta denbora horretan hasi zuen Portugalek
gainbehera, herbeheretar eta ingeles gero eta indartsuagoen aurkako lehian.
Holandak eta Ingalaterrak Portugalen koloniei eraso egin zieten, merkataritza
eragotzi zioten, eta Brasilgo kostaldearen parte bat kendu zioten. 1640ean,
Kataluniako altxaldia zela eta, erregeak Portugali laguntza eskatu zionean
portugaldarrek uko egin zioten eskaera hura betetzeari. Hala, noblezia eta
burgesia, Braganzako dukearen gidaritzapean bat eginik, Espainiaren aurka
matxinatu ziren. Abenduaren 15ean Braganzako dukea Portugalgo errege izendatu
zuten: Joanes IV.a (1640-1656). Filipe IV.a Espainiakoak, ahaleginak ahalegin,
ez zuen galdutako lurraldea berriro irabazterik izan. 1668an Espainiak
Portugalen burujabetasuna ezagutu zuen.

XVII. mendearen erdialdetik aurrera Portugalen nagusitasuna Asian desegin egin
zen, hango herrien suspertzearen eta, batez ere, herbeheretar gero eta
indartsuagoen erasoen aurrean. Hala, Portugalen eta ekialdeko Indien arteko
merkataritza harremanak ahulduz joan ziren. Aitzitik, Brasilek gero eta
garrantzi handiagoa izan zuen Portugalgo ekonomiarentzat. Brasilgo azukre, urre
eta diamanteen salerosketari esker Portugalek urte oparoak izan zituen berriz
ere. Nolanahi ere, Portugalen ekonomiak ez zuen hobekuntza nabarmenik izan,
oparotasun hura ez baitzen herriaren modernizazioa bideratzeko erabili.

Halaber, Portugalen ahalmen militarra urria zen, eta bere burujabetasuna eta
koloniak gordetzeko Ingalaterra lotu zitzaion politikan eta ekonomian. Josef I.a
erregearen agintaldian (1750-1777) Pombalgo markesa gailendu zen. Erregeak esku
handia eman zion Pombali eta hark despotismo ilustratuaren politika bideratu
zuen Portugalen. Pombalek Elizaren ahalmena mugatu zuen, erregearen aurka zegoen
nobleziari aurre egin zion, 1755eko lurrikarak suntsitutako Lisboa berriro
eraikiarazi zuen, jesuitak kanporatu zituen (1759), erreformak bideratu zituen
gudarostean eta hezkuntzan.

1792an Maria I.a erreginak (1777-1816) bere kargua utzi zuen adimen eritasun
baten kariaz, eta haren seme Joanesek bete zuen erreginaren tokia 1816an errege
egin zuten arte.

Portugalek ez zuen, Europako beste herrialde batzuek bezala, Frantziak
Ingalaterrako ekonomia suntsitzeko hari ezarritako blokeoaren politika betetzen.
Hortaz, Napoleonek, Espainiarekin Portugalen partiketa hitzartu ondoren,
Portugal konkistatzea erabaki zuen. 1807an frantses gudarosteak, Junot
mariskalaren gidaritzapean, Espainian barrena Portugalen sartu ziren. Portugalgo
errege-familia eta gorte osoa Lisboan itsasoratu eta, Ingalaterrako itsas
gudarostearen babesean, Brasila ihes egin zuten. Portugaldarrak eta espainiarrak
frantsesen kontra matxinatu ziren. Handik gutxira, Ingalaterrako Wellington
dukeak frantsesei hiru gudutan irabazi ondoren Portugaletik kanpora egotzi
zituen.

1820an, matxinada militar baten ondorioz liberalismoa nagusitu zitzaion
absolutismoari. Joanes VI.ak 1821ean itzuli zen Portugalera eta konstituzio
liberal bat onartu behar izan zuen. Brasil Joanesen seme Petriren agindupean
geratu zen. Petri I.ak Brasilen burujabetasuna aldarrikatu zuen 1822ko irailaren
7an eta bere burua enperadore izendatu zuen. Portugalek 1825. urtean ezagutu
zuen Brasilen burujabetasuna.

Joanes VI.a 1826an hil ondoren, XIX. mende osoan zehar, liberalen eta
absolutisten arteko borrokak izan ziren, ekonomiaren krisi larri batekin batera.
Petri V.a (1853-1861) eta Luis I.a (1861-1889) erregeen aginpidean Portugalgo
alderdi politiko nagusiek txandaka gobernatu zuten, eta istiluak, zertxobait
bederen, baretu ziren. Karlos I.aren agintaldian (1889-1908) errepublikaren
aldekoek gero eta indar handiagoa hartu zuten. 1908ko otsailaren lehenean
errepublikazale batzuek Karlos erregea eta haren ondorengoa, Luis Filipe, hil
zituzten atentatu batean. Manuel II.a izendatu zuten errege (1908-1910).

1910. urteko hauteskundeetan errepublikazaleak atera ziren garaile Lisboan eta
Porton. Urriaren 4an iraultza hasi zen eta Manuel II.a Britainia Handira
erbesteratu zen. 1911n errepublika konstituzioa onartu zen. Hala ere,
ezegonkortasuna zen nagusi Portugalgo ekonomian zein gizartean. Portugalek
50.000 soldaduz osatutako gudaroste batekin parte hartu zuen Lehen Mundu Gerran.
Ekonomiaren egoerak okerrera egin zuen, baina herrialdeak bere koloniak gorde
ahal izan zituen. 1926an, Manuel Gomes da Costa jeneralak estatu kolpea jo eta
errepublika desegin zuen.

1926ko estatu kolpearen ostean, ia 50 urtean Portugalek ez zuen demokraziarik
izan. Estatu kolpetik hilabete gutxira, Óscar Carmona jeneralak hartu zuen
aginpidea. 1928an, lehendakari izendatu zuten eta karguari eutsi zion, 1951n hil
zen arte. Carmonak Portugalgo finantza arazoak konpondu nahi zituen. Hala, esku
handia eman zion António de Oliveira Salazar, Coimbrako unibertsitateko ekonomia
irakasleari. Harrezkero, Salazar Portugalgo agintari nagusia izan zen. 1932tik
aurrera finantza ministro eta lehen ministro izan zen, eta gerra eta kanpo
arazoetako ministro 1936tik 1947ra.

Salazarrek konstituzio berri bat eginarazi zuen, 1911. urtekoaren ordez, eta
korporatibismoan oinarritu zuen bere politika, Italiako faxismoaren eraginpean.
Salazarrek bat egin zuen Franco diktadorearekin Espainiako Gerra Zibilean, eta
Bigarren Mundu Gerran Azore uharteak utzi zizkien Britainia Handiko eta Estatu
Batuetako gerra-hegazkinei.

Bien bitartean, Portugalen kolonietan burujabetasunaren aldeko higikundeak hasi
ziren, gobernuak gogor zapaldu zituenak. Indiak Goa, Daman eta Diu hartu zituen
1961ean eta Afrikan, berriz, Angolan eta Mozambiken, gerrilla gerrak hasi ziren.
1968an, Salazar ezindurik, Marcelo Caetanok hartu zuen haren tokia. Caetano
Portugalgo sistema politiko ekonomikoa biguntzen ahalegindu zen. 1970etik
aurrera Portugalek ez zuen kolonietako gerra gogor luze hari eusteko
bitartekorik ez ahalmenik, eta krisi latz batean murgildua geratu zen.

1974ko apirilaren 25ean, ofizial gazte batzuek osatutako talde bat gobernuaren
aurka matxinatu zen eta Junta de Salvação Nacional batzordea sortu, António de
Spínola jeneralaren ardurapean. Batzorde hark oinarrizko eskubideak eta
demokrazia ekarri zituen Portugalera. 1975ko apirilaren 25ean, Legebiltzarrerako
lehendabiziko hauteskunde libreak egin ziren Portugalen. Alderdi sozialista,
zentro-ezkerrekoa eta Herri Alderdi Demokratikoa (zentro-eskuinekoa) atera ziren
garaile. 1976an, konstituzio berria onartu zen. Mario Soares sozialistak
gobernua osatu zuen eta António Ramalho Eanes jenerala izendatu zuten
errepublikaren lehendakari. Bestalde, Angolak eta Mozambikek burujabetasuna
lortu zuten.

1982an, konstituzioa berritu egin zen: lehendakariaren ahala murriztu zen eta
gudarosteari demokrazia bideratzeko ardura kendu zitzaion. Hurrengo urtean,
Alderdi Sozialistak irabazi zituen hauteskundeak eta Mario Soares hautatu zuten
berriro gobernu buru. 1985ean, Aníbal Cavaco Silva sozialdemokratak hartu zuen
Soaresen tokia. 1986an, ezkerraren laguntzarekin, Soares errepublikako
lehendakari aukeratu zuten. Urte berean, Portugal Europar Batasunean sartu zen.
Cavaco Silvaren aginpidean Portugalgo ekonomiak aurrerapen handia egin zuen.
1991. urteko hauteskundeetan, Mario Soares lehendakari sozialista atera zen
irabazle eta urte hartako hauteskunde orokorretan sozialdemokratek lortu zuten,
berriro ere, gehiengoa. Soaresek, beraz, bi agintaldiz iraun zuen
lehendakaritzan eta etengabeko agintari aldaketa eten izanak egonkortasuna eman
zion Portugalgo politikari. Soaresen agintaldiaren ezaugarri nagusiak
ekonomiaren liberalizazioa eta Europako integraziora begirako politikak aurrera
eraman izana dira. Ahalegin horretan aipagarriak izan ziren Cavaco Silva Lehen
Ministroaren ekimenak, baina askoren iritziz zorrotzegi jokatu zuen eta
zegokiona baino eskumen handiagoa bereganatu zuen.

Sozialdemokraten politikaren emaitzetan azpimarratzekoak dira 1986. urtean
Portugal Europar Batasunean sartu izana, 1992ko lehen sei hilabetekoan
Portugalek lortu izana Europar Batasunaren lehendakaritza eta urte bereko
apirilean ezkutua Europako Diru Sisteman sartu izana. Abenduan, bestalde,
Portugalek Maastrichteko Ituna berretsi zuen. Portugal Europar Batasunean sartu
zenez gero, eta Europatik iristen ziren laguntzei esker bereziki, aurrerapen
handiak egin ziren ekonomian, baina ekonomia hobetzearekin batera gizarteko
giroa nahastu egin zen bitarte hartan, zenbait berrikuntza (pribatizazioak,
ekonomia politika berria), Europako merkatu batuaren eskakizunak eta haren
aurreko kezkak zirela eta. Horrela, ikasleen manifestazioak izan ziren hezkuntza
sistemaren kontra, zerbitzuetako langileen protestak soldata igotzeko eskatuz,
medikuen greba osasun zerbitzu batzuen pribatizazioaren kontra... Azkenik, 1995.
urtean, hamar urtez zentro-eskuineko Alderdi Sozial Demokrata agintean egon
ondoren, Alderdi Sozialistak irabazi zituen legebiltzarrerako hauteskundeak.
Osasunaren eta hezkuntzaren alorrean sortu ziren gorabeherekin kezkatuta zeuden
hautesleen botoari esker lortu zuen garaipena. António Guterres izendatu zuten
lehen ministro, eta, 1996. urteko hauteskundeak irabazi ondoren, Jorge Sampaio
sozialistak eskuratu zuen errepublikako lehendakari kargua. Harrezkero,
sozialistek ordu arte sozialdemokratek egindako bideari jarraitu zioten, oro
har, Europara begirako politika eginez eta pribatizazioak aurrera eramanez,
baina osasungintzan, hezkuntzan eta gizartean gastuak igotzea lortu zuten.

Nazioarteko politikari dagokionez, 1999an Macau Txinaren esku uzteko hitzarmena
sinatu zuen Portugalek, eta istiluak izan zituen Indonesiarekin, Ekialdeko
Timorren burujabetasuna zela eta (Indonesiak Timor Ekialdekoa okupatu eta
autodeterminazio eskubidea ukatu ziolarik).

2001eko hauteskundeetan Sampaiok berretsi egin zuen kargua eta oso erraz irabazi
zituen hauteskundeak. Hurrengo urtean, ordea, aurreratu egin behar izan zituen
hauteskundeak, batetik alderdi ekonomikoan egindako aurrerakuntza eskasen
ondorioz, eta bestetik, alderdi sozialistaren kontra etengabeak zirelako
korrupzio salaketak. 2002ko hauteskundeetan José Manuel Durão Barroso hautagai
sozialdemokratak irabazi zituen hauteskundeak, eta gobernu koalizioa osatu zuen
eskuinekoekin. Besteak beste, gastu publikoa gutxitu egingo zuela eta estatuko
zenbait zerbitzu pribatizatu egingo zituela agindu zuen, osasuna barne. 2004.
urtean Durão Barrosok lehen ministro kargua utzi eta Europar Batzordeko
lehendakari bihurtu zen. Horrek ezegonkortasun politiko handia eragin zuen, eta
ondorioz, Sampaiok parlamentua desegin eta hauteskundeetarako deia egin zuen.
Alderdi Sozialistak irabazi zuen eta José Sócrates izendatu zuen lehen ministro.
2006ko hauteskundeetan, berriz, eskuin-erdialdeko Aníbal Cavaco Silva hautagaiak
irabazi zituen hauteskundeak, baina lehendakari berriak gobernu sozialistarekin
lankidetzan jarduteko asmoa azaldu zuen.

Portugal errepublika bat da. 1976an idatzi zen egun indarrean den konstituzioa
eta 1997an berridatzi zen. Errepublikako lehendakaria bost urtez behin
aukeratzen da; bera da estatuburua, aginpide betearazlearen buruzagia eta hark
izendatzen du lehen ministroa, herrialdearen administrazio buruaren zereginak
betetzen dituen karguduna. Lehen ministroak kontseilu ministroaren laguntzarekin
agintzen du. Aginpide legegilea legebiltzarraren esku dago, eta haren onespena
behar du gobernuak bere jardueran aurrera egiteko.

Herrialdea bost eskualde edo eskualde handitan banatuta dago, eta horietako
bakoitza azpieskualdetan. Bi eskualde autonomo ere baditu Portugalek, (Açores
eta Madeira). Menpeko lurralde 1 izan zuen, Makau, baina 1999tik aurrera
Txinaren lurraldea da.

Portugalgo biztanleen artean etnia batasun handia dago, biztanle gehien-gehienak
portugaldarrak baitira, eta horrenbestez, Portugal da munduko herrialderik
homogeneoetako bat hizkuntzari, erlijioari eta kulturari dagokionez. 1990eko
hamarraldia arte herrialde aski atzeratua zen, eta hori nabarmentzen zen,
besteak beste, demografiari buruzko datuetan, baina azken urteotan zenbait
aldaketa eta hobekuntza gertatu dira, eta ari da pixkanaka Europako neurrietara
hurbiltzen, adibidez haurren heriotza tasari dagokionez (mila jaiotzako 80
heriotzatik 9ra jaitsi da), familien neurriari dagokionez, bizi itxaropenari
dagokionez, etab. Portugalgo biztanleen bizi itxaropena 75 urtekoa zen batez
beste 1996an. Garai batean jaiotza tasa oso altua zuen arren, gaur egun biztanle
kopuruaren hazkundea negatiboa da, % 0,13koa 1999. urterako aurreikuspenen
arabera.

Osasun eta hezkuntza mailari dagokionez, herrialde garatuen saileko herrialdea
da (Nazio Batuek 1994rako prestaturiko txostenaren arabera), baina Europar
Batasuneko atzeratuena da oraindik. 1998an legebiltzarrak abortua legeztatu
zuen; ordu arte urtean ezkutuko 16.000 abortu egiten zirela diote zenbait
iturritatik bildutako datuek.

Portugesa herrialdeko hizkuntza ofiziala da lurralde osoan. Halaber, mirandera
ofiziala da ere bai Miranda do Douro/Miranda I Douro ko kontzejuan (Bragançako
barrutia).

Udalerriei dagokienez, concelho izena hartzen dute eta freguesia edo parrokiatan
banatuta daude. Hauexek dira hiri eta udalerri portugaldar nagusiak, 2011eko
erroldaren arabera:

1990. urtea arte Europako herrialde pobreenetakoa izan zen Portugal, baina azken
urteotan hazkunde handia izan du bertako ekonomiak, batez ere Europar
Batasunaren aldetik jasotako laguntzari esker, nahiz eta bera den, Greziarekin
batera, Europar Batasuneko herrialderik atzeratuena. Dena dela, Europako
herrialde guztietan Portugal da hazkunde handiena izan duena (% 4,5 batez beste
azken urteotan), eta ekonomiaren hazkundearekin batera aipagarria da azken
urteotako interes tasen jaitsiera eta langabezia tasaren murrizketa; badira,
hala ere, zenbait datu ez hain pozgarri, Europako herrialdeen batez bestekoa
baino biztanleko nazio produktu gordin apalagoa izatea, adibidez. 1998. urtean
Europar Diru Batasunean sartzeko mailara iritsi zen Portugalek, eta Europar Diru
Batasunean sartu zen 1999an. 1998ko inflazio tasa % 2,8koa izan zen (aurreko
urteetan % 7ra iritsi zen), txiki samarra, Europako gainerako kide gehienena
baino garaiagoa, halere.

Zerbitzuen alorrak ematen du Portugalgo barne produktu gordinaren parterik
handiena, eta hura da langile gehien hartzen dituen jarduera (barne produktu
gordinaren % 60 eta langileen % 56, 1998an); hurrengo jarduera aipagarriena
industria da (oihalgintza eta ehungintza, arrain kontserba, ardogintza,
larrugintza), azken urteetan nahiko modernizatu dena. Nekazaritza ere egiten da
(patata, mahatsondoak, olibondoak, garia, artoa) baina ekoizpena urria da,
urriena Europako herrialdeen artean, eta ez ditu biztanleriaren beharrizanak
asetzen, nahiz eta zenbait aurrerapen egin diren alor horren modernizazioaren
bidetik. Munduko artelazki ekoizle handiena da. Eta garrantzizko jarduera da,
halaber, arrantza, batez ere sardinarena, bakailaoarena eta itsaskiena.

Historian zehar Portugalgo kulturak beste herri eta kultura batzuetako eragina
izan du. Erromatarren arkitekturaren aztarnak daude adibidez Evoran, eta
arabiarren hiri antolaketa ikus daiteke Algarveko herri batzuetan. Halaber,
estilo erromanikoko elizak daude toki askotan (Bragako eta Lisboako elizak,
adibidez, baita gotikokoak ere.

XV. mendearen bukaeratik XVI.aren erdialdera arte Portugalgo bertako apaindura
mota bat nagusitu zen: Manueldar estiloa (izen hori Manuel I.a erregearen omenez
duena). Manueldar estiloak gotiko estiloko eraikuntzak apaindura oparo
deigarriez hornitu zituen, itsasoko gaiak erabiliz: itsas landareak, sareak,
oskolak, belak. Estilo horretakoak dira, adibidez, Belém dorrea, Lisboan, eta
Batalhako monasterioa.

XVII. mendeko eta geroko etxe-aurrealde askoren ezaugarri nagusia, berriz,
azuleju zuri-urdinez apainduak izatea da.

Literaturan, Luís de Camões (1524-1580) Portugalgo Pizkundeko olerkari epikoa
gailendu zen XVI. mendean. Haren Os Lusiadas (1572, "Lusoren ondorengoak" edo
"Portugaldarrak") Portugalgo poema nazional bihurtu zen. Prosazko literatura
XIX. mendean sendotu zen, Jose María Eça de Queirós (1845-1900) eleberrigile
errealistarekin.

Portugalgo XX. mendeko literatura Fernando Pessoa (1888-1935) olerkari
modernistaren eragin eta itzalpean egon da. Aipagarriak dira, beste idazle
batzuen artean, Miguel Torga, José Saramago eta Eugenio de Andrade poeta.

XV. mendean Nuño Gonçalves margolariak Portugalgo margolaritzaren gailurra jo
zuen, eta XX. mendean Maria Helena Vieira da Silva gailendu da.

Fadoa da herrialdeko berezko musika mota nagusi eta ezagunena. Fadista klasikoen
artean, Amalia Rodrigues abeslaria dugu ezagunenetarikoa. Bestalde, abeslari
gazte ditugu Mariza, Misia eta Cristina Branco, besteak beste, eta taldeei
dagokienez Madredeus nabarmentzekoa da. Herri musika eta fadoaren ordezkariak
ditugu Carlos do Carmo, Herminia Silva, Dulce Pontes, José Afonso, Paco
Bandeira, Paulo de Carvalho, José Cid eta Tonicha.

Aipatzekoak dira zinema arloan Manoel de Oliveira zuzendaria eta Laura Alves,
Beatriz Costa eta Maria de Medeiros aktoreak, beste batzuen artean.

Portugalgo kirol nagusia futbola da. Talde nagusiak Lisboako SL Benfica eta
Sporting Clube de Portugal, eta Portoko FC Porto dira. Herrialdeko liga eta kopa
ia guztiak irabazi dituzte hiruren artean baina nazioarteko tituluak ere
eskuratu dituzte, Europako Kopak eta Kontinente artekoak besteak beste.

Futbolari handiak ere izan dira, Eusébio, Luís Figo eta Cristiano Ronaldo dira
ipatzeko batzuk. Portugalgo selekzioak ere indartsua da. Txapeldun ordea izan
zen Portugalgo Eurokopan eta hirugarrena 1966ko Munduko Futbol Txapelketan.

Patin-hockeyak ere zaletu asko ditu. Talde nagusiak futbol taldeetako hockey
atalak dira. Selekzio mailan munduko talde indartsuenetakoa da, munduko
txapelketa 15 aldiz eta Europakoa 20 aldiz irabazi baititu.



https://eu.wikipedia.org/wiki/Paris

Paris (frantsesez paʁi) ahoskatua) Frantziako hiriburua da, eta herrialdearen
iparraldean dago, Sena ibaiaren ertzean. Hiriak 2.153.600 biztanle ditu, eta
haren metropolitar gunea, 12.067.000 milioi biztanlekoa izaki, Europar
Batasuneko jendetsuena da, Frantziako Uhartea (Île-de-France) eskualdean
kokatua.

Paris gaur egungo ekonomia-gunerik garrantzitsuenetarikoa da, eta berebiziko
eragina du politikan, artean, hedabideetan, aisialdian, zientzian eta modan,
munduko metropolirik garrantzitsuenetarikoa baita.

Parisko eskualdea, Frantziako Uhartea deritzona, Frantziako ekonomia hiriburua
da. Munduko hirien artetik, barne produktu gordin handienetarikoa du: 669,2
bilioi euro 2013an. Gainera, La Défense, Europako negozio-barrutirik handiena,
Frantziako enpresen erdiaren egoitza nagusia da, eta munduko 100 enpresarik
handienetatik 20rena ere. Era berean, frantses hiriburuan dute egoitza hainbat
nazioarteko erakundek, hala nola UNESCOk edota OCDEk.

Paris munduko turismo helmuga nagusia da, 30 milioi turistak bisitatzen baitute
urtero. Intereseko leku asko daude hirian. Adibidez, Eiffel Dorrea, Notre-Dame
katedrala, Garaipen Arkua, Sacré-Cœur basilika eta abar. Horrez gain, Louvre eta
Orsay museoek nazioarteko onarpena ere badute, baita Disneyland Resort Paris
parkeak ere. Parisko Charles de Gaulle aireportua Frantziako aireportu nagusia
da, eta munduko aireportu erabilienetatik zortzigarrena.

Paris izena galiar herritik datorkio (sing. Parisius, pl. Parisii). Erromatarren
garaian, hiriaren izena Lutetia zen, baina era berean Civitas Parisiorum
(Parisii-en hiria) ere bazuen, gerora gailendu zena. Parisii izenaren jatorria,
ordea, ezezaguna da, nahiz eta inguruetako hainbat lekuri izena eman: Paris,
Villeparisis, Cormeilles-en-Parisis eta Fontenay-en-Parisis. Erromatarren
garaian, Parisiiak Ingalaterran ere aurkitzen ziren, egungo Ekialdeko Yorkshire
konderrian.

Parisko arroaren bihotzean kokatua, Paris Sena (Seine) ibaiertzetan dago, gune
historikoa sortu zen bi uharteen inguruan: Île de la Cité mendebaldean eta île
Saint-Louis ekialdean. Hortik hedatzen da hiria, ibaiaren bi aldeetan:
Eskuinaldea (Rive droite) iparraldean eta Ezkerraldea (Rive gauche) hegoaldean.

Paris intra-muros edo harresiz barnekoa, 1860an finkatua inguruko udalerriak
bereganatu ostean, boulevard périphérique izeneko ingurabideak mugatzen du,
aldirietatik bananduz. Bide laster hau 35 km luze da eta egun hirigintza
proiektuak daude zatika estaltzeko, hiriburua eta aldirien arteko lotura
naturalagoak egin ahal izateko. Hirira sartzeko Parisko ateeak erabiliz egiten
da, antzinako harresietan irekitako ateak, egun sarbide nagusiak autobidez edo
kale arruntez.

Muga honen barnean, ibaiaren bi aldeetan, igeltsuzko muinoek hirian orografia
markatzen dute. Eskuinaldean daude Montmartre muinoa (131 m), tontorrean
Saint-Pierre de Montmartre eliza duela, Belleville muinoa (128,5 m),
Ménilmontant (108 m), Buttes-Chaumont (103 m), Passy (71 m) eta Chaillot (67 m).
Ezkerraldean daude Montparnasse (66 m), Butte-aux-Cailles (63 m) eta
Sainte-Geneviève (61 m).

Ingurabidetik haraindira, Paris batez ere bi eremutan hedatzen da, Haussmann
baroiak berrantolatutako basoak: Bois de Boulogne mendebaldean (846 ha, 16.
barrutian) eta Bois de Vincennes ekialdean (995 ha, 12. barrutian). Horrela,
hirian perimetroa 54,74 km da. 1864tik, Parisko Udala Sena ibaiaren iturbururen
jabea ere bada, erdigunetik 231 kilometrora, Source-Seine (Côte-d'Or) herritik
hurbil. Udalerriak 105 km² ditu guztira, metropolitar Frantziako udalerri
luze-zabalenetan 113.a.

Frantziako bideen zero puntua Notre-Dame katedralaren aurrean dago, lauza
izardun batek irudikatua.

Senak hiria zeharkatzen du arku bat eratuz, hego-ekialdetik sartuz eta
hego-mendebaldetik irtenez. Hogeita hamar zubi baino gehiagok ahalbidetzen dute
pasabidea, horien artean Pont Neuf ospetsua, hiriko zaharrena.

Beste bi ur-bidek zeharkatzen dute hiria: Bièvre ibaia, hegoaldetik iristen dena
eta egun lurrazpikoa, eta Saint-Martin ubidea, 1825ean irekia eta 4,5 km luze
dena. Ubidea La Villette urmaelean hasten da, lur azpitik igarotzen da
Faubourg-du-Temple karrikatik Bastillaraino, eta Senan isurtzen da. Berez Ourcq
ubidearen azken tartea da, baina Senaren saihesbide gisa erabiltzeko ere eraiki
zen, Ile Saint-Louis inguruetatik Saint-Denis arteko bidezidorra baita.

Parisek klima ozeaniko degradatua du: eragin ozeanikoa kontinentala baino
handiagoa da, nahiko uda freskoekin (batez beste 18 °C) eta negu leunekin (batez
beste 6 °C). Euria maiz egiten du, urtaro guztietan, nahiz eta kostaldean baino
gutxiago egin (641 mm).

Parisii galiar herriak menperatzen zuen gaur egungo Parisko eremua Julio
Zesarren tropak Paris bisitatu zutenean. Uste da Parisiik fundatu zutela hiria
K. a. 250 eta 200 urteen bitartean, baina ezezaguna da hiriaren lehenengo
kokapena.

K. a. 52. urtean, erromatarrek hiria bereganatzen dutenean, Lutezia izendatu eta
Sena ibaiaren ezkerraldean berreraiki zuten I. mendean. Paris izena IV. mendean
jaso zuen hiriak eta Klodoveok, frankoen buruzagiak, hiriburu bihurtu zuen 508.
urtean, erromatarrak garaitu ostean. IX. mendean zehar harresiak eraiki zituzten
eskuinaldeko ertzean, ezkerrekoa desagertu baitzen.

Filipe Augustoren erregealdian (1190-1220), Paris erreinuaren hiriburu bihurtu
zen, eta harresi handiago bat eraiki zuten. XIV. mendean, Karlos V.ak
(1371-1380) beste harresi handiago bat eraiki zuen hiriaren defentsarako.

XVI. mendearen amaiera eta XVII. mendearen hasiera bitartean, Henrike IV.ak
lehenengo multzo arkitektonikoak eraikiarazi zituen, hala nola Place des Vosges.
Bere oinordekoa Luis XIII.ak harresia luzatu zuen eta Luis XIV.ak aipatutako
harresia bota eta bere ordez bulebar handiak eraiki zituen. XVIII. mendearen
amaieran Frantziako Iraultzak gogotsu jo zuen Frantzia osoa baina batez ere bere
hiriburua, Paris; eta bertan jazo ziren lehenengo mugimendu herrikoiak,
Bastillako kartzelaren hartzea, esaterako.

Horren ondoren, Napoleon Bonaparte jeneralak bere burua enperadore izendatu
ostean, Paris bihurtu zuen Inperioko hiriburu. Luis Filiperen agintaldian, hiria
inoiz baino lasterrago hazi zen. Napoleon III.aren agintaldian hiriaren
transformaziorik garrantzitsuena egin zen. Enperadoreak Haussmann baroia
bultzatu zuen, Paris orduko hiririk modernoena bihurtzeko. Hiri zaharra suntsitu
eta bulebar handiak eta eraikin modernoak eraiki ziren, Garnier opera haien
artean. Ur-hornikuntza berriak burutu ziren, baita beste lan publiko asko ere.
Paris, XIX. mendearen bigarren erdialdean, hainbat eta hainbat Nazioarteko
Erakusketaren egoitza izan zen. Haien artean garrantzitsuena 1889koa da,
iraultzaren lehenengo mendeurrena ospatzeko egina. Ekitaldi honetarako eraiki
zen Eiffel Dorrea; hasiera batean, aldi baterako egin zuten, baina oraindik ere
zutik dirau. XX. mendean Parisko metroaren lanak hasi ziren.

1940an, Wehrmacht-ak (Alemaniako armadak) konkistatu zuen hiria, Bigarren Mundu
Gerran, hain zuzen ere. Okupazio-armadak administratu zuen Paris, eta lau
urteren buruan abandonatu zuten hiria, hondamendi handirik sortu gabe (beste
hiri europar sufritutako horrenbeste ez, behintzat). François Mitterrand
presidentearen agintaldian, 1980ko hamarkadan eta 1990ekoaren hasieran, Parisko
hirigintza eta azpiegiturak nabarmen berritu zituzten. Hiriko gune zail berritu
ziren (La Villette eta ezkerraldea, esaterako), eraikin esanguratsu ugari eraiki
ziren (Liburutegia Handia, Arche de la Défense edota Orsay museoa), eta Louvreko
Museoa guztiz eraberritu zen.

Parisko hirigunea 20 arrondissement edo barrutitan banatuta dago, erdigunetik
hasita erlojuaren orratzen arabera kanporantz kiribiltzen direnak. Barruti hauek
1860an sortu zituen Napoleon III.ak. Antzinako barrutiak 1795eko urriaren 11n
sortu ziren, baina 12 bakarrik ziren. 1859ko ekainaren 16ko legearekin , Thiers
harresi barneko aldiriak bereganatu ziren. Horrela, hedadura aldatuta, 20
barruti sortu ziren, zenbaki sistema berriarekin. Horrela, kiribilean izendatu
ziren, oraindik indarrean dirauena.

Udal barruti hauek (arrondissements municipaux) ez dira departamendu barrutiekin
(arrondissements départementaux) nahastu behar, Parisko barrutiak departamenduen
kantonamenduen parekoak baitira. Frantzian, Lyon eta Marseilla dira udal
barrutitan banatuak dauden bakarrak, Parisekin batera.

Paris munduko ekonomiaren erdigune garrantzitsu bat da. 2006 urtean, Parisko
eskualdeko BPGa (Barne Produktu Gordina), 628,9 bilioi dolarretakoa izan zen.
Beraz, eskualde horretako ekonomia Herbehereetakoa bezain handia da.

Parisko BPGa munduko laugarren postuan kokatuta dago, Tokio, New York eta Los
Angeles hirien ostean beti ere. Era berean, Parisko eskualdea munduko 20.
metropolitar gunerik handiena da.

Parisko ekonomia oso anitza da eta oraindik ere espezializazio-eza handia du
(Los Angeles, Londres edo New York ez bezala, lehenengo hiria zinema-industriari
begira baitago, eta azkenengo biak zerbitzu finantzieroei). Batez ere
zerbitzu-ekonomia bat da Parisena, eta Frantziako Uhartea eskualdeak sortzen
duen BPGren erdia produzitzen da hiriburuan bertan. Goi-mailako teknologia da
hiriaren ezaugarrietako bat.

Gaur egun, Parisko ekonomiaren ardatzak ez dira bakarrik hiriburuaren udalean
garatzen, baizik eta inguratzen duten gune-periferiko guztietan. Hortaz, bulego
eta enpresa-egoitza berri gehienak Senako Gainak deituriko eskualdean kokatuta
daude, Opera, La Défense eta Val de Seine barrutiekin bat Parisko ekonomiagune
delarik. Hauts-de-Seine eskualdea hiriburuaren zabalgune bat bihurtu da, eta
bertan 873.775 pertsonek egiten zuten lan 2005ean. Urte berean, 1.653.551
pertsona ziharduten Parisen bertan.

Parisko eskualdean, Frantziako ekoizpen industrialaren laurden bat produzitzen
da, eta mota guztietako makineriak ekoizten dira. Era berean, luxuzko-artikuluak
ere ohikoak dira Parisen, goi-mailako moda, perfumeak edo bitxiak, esaterako. Le
Havre portu atlantiarra ere Parisi lotuta egon ohi da.

Azkenik, aipatu beharra dago Paris gune turistiko garrantzitsua dela,
urtero-urtero 30 milioi turista baino gehiago jasotzen baititu.

Parisko garraioa historian zehar eraikitako sistema konplexua da, oraindik ere
hobetzean doana. Syndicat des transports d'Île-de-France delakoak (STIF), lehen
Syndicat des transports parisiens (STP), eskualdeko garraio sistema ikuskatzen
du. Sindikatu honen kideak dira Île-de-France eskualdea eta bertako zortzi
departamenduak. Sindikatu honek herri garraioa koordinatzen du: RATP (654 bus
linea, Parisko metroa, hiru tranbia eta RER sarearen tarte batzuk darabiltzana),
SNCF (Aldirietako trenak, tranbia linea bat eta RER sarearen beste tarteak
darabiltzana) eta Optile izeneko operadore pribatuen elkargoa (1.070 bus linea
darabiltzana)

Metroa da Parisko garraio sistema nagusia. 300 geltoki ditu (384 geraleku),
214 km errailek elkartuak. 16 linea ditu, 1 zenbakitik 14ra, gehi 3bis eta 7bis,
hasieran jatorrizko lineen adar bat baino ez baitziren. Geltokien arteko
distantzia txikia dela-eta, lineak mantsoegiak dira aldirietara hedatzeko, beste
hiri batzuetan egin duten bezala. Horregatik, 1960ko hamarkadan RER sarea
(Réseau Express Régional) sortu zen, urrutiko aldirietara iristeko. RER sareak
bost linea ditu (A, B, C, D eta E), 257 geltoki eta 587 km errail.

Gainera, Parisen tranbia linea bat dago (T3), Pont de Garigliano eta Porte
d'Ivry artean. Parisko inguruetan beste hiru linea ere badaude: T1 (Saint-Denis
eta Noisy-le-Sec artean), T2 (La Défense eta Porte de Versailles artean) eta T4
(Bondy eta Aulnay-sous-Bois artean).

Hirian Vélib' izeneko bizikleta alokairu sarea dago, 1.450 geltoki eta 20.000
bizikleta publiko baino gehiagorekin. Ferri zerbitzu berria ere bada (2008),
Voguéo izenekoa, Sena eta Marne ibaietan.

Hiriburua, Frantziako burdinbide sareko erdigunea da. Sei tren geltoki nagusiak
(Gare du Nord, Gare Montparnasse, Gare de l'Est, Gare de Lyon, Gare d'Austerlitz
eta Gare Saint-Lazare) hiru trenbide-sarera konektatuak: TGV (abiadura handiko
trena), Corail trenak (abiadura normalekoak) eta Transilien (aldirietakoak).

Parisek bi aireportu nagusi ditu: Paris-Orly aireportua, Paristik hegoaldera,
eta Paris-Charles de Gaulle aireportua, iparraldean kokatua eta munduko
erabilienetakoa. Eskualdean badira beste bi aireportu, Paris Beauvais Tillé
aireportua eta Le Bourget aireportua, baina aurreko biak baino garrantzi
txikiagoa dute.

Aujourd'hui en France, France Soir, La Croix, La Tribune, Les Echos, Le Figaro,
Le Monde, Le Monde diplomatique, L'Humanite eta Liberation ditugu hiriko
egunkari orokorrik garrantzitsuenak.

Paris Saint-Germain FC hiriko futbol talde nagusia da, eta Racing Club de France
ere historikoki garrantzitsua izan da.



https://eu.wikipedia.org/wiki/Node.js

Programatzeko ingurune bat da Node.js, Interneteko aplikazio eskalagarriak
sortzeko diseinatua, zerbitzariak batez ere.

Programak JavaScript-ez idatzita daude. Gertakizunetan oinarritutako arkitektura
bat eta sarrera/irteera asinkronoa erabiltzen ditu, sistemaren denbora
minimizatzeko eta eskalagarritasuna maximizatzeko. Gehienetan JavaScript
programak nabigatzailean exekutatzen dira, baina Node.js aplikazioetan
zerbitzarian exekutatzen dira.

Node.js inguruneak kodea exekutatzeko Google-ren V8 JavaScript motorra
erabiltzen du. Liburutegi batzuk ere erabiltzen ditu bere aplikazioek Web
zerbitzari moduan lan egin ahal dezaten, Apache HTTP zerbitzaria edo
Microsoft-en IIS softwarea gabe. Ryan Dahl-ek sortu zuen Node.js. 2009an
plazaratu zuen eta bere zabalkuntzan laguntzaile izan zuen Joyent.

Besteak beste, Node.js ingurunearen erabiltzaileen artean hauek daude:
Microsoft, Yahoo!, Walmart, Groupon, SAP, LinkedIn, Rakuten, PayPal, Voxer, eta
GoDaddy.

Hau da Node.js ingurunean HTTP zerbitzari gisa inplementatutako Kaixo, mundua
aplikazio oso bat:

Beste adibide bat, TCP zerbitzari bat 7000 portuan entzun eta bidali zaionarekin
erantzuten duena:



https://eu.wikipedia.org/wiki/Frantses

Frantsesa (français, la langue française) erromantze hizkuntza da, talde
horretako hirugarren mintzatuena, gaztelania eta portugesaren ondoren eta
italiera, errumaniera eta katalunieraren aurretik.

Frantzian gehien hitz egiten den hizkuntza eta mintzaira ofizial bakarra da;
halaber, Afrikako estatu batzuetan eta Kanadan ere hizkuntza ofiziala da.

Académie française izeneko erakunde beteranoa, 1635ean sortua, hizkuntzaren
araugilea da.

Erromatarrek Galia konkistatu ondoren hitz egiten zen latinetik, latin
arruntetik, sortu zen bertako erromantzea. Gero, frankoak iritsi zirenean,
Galiako iparraldeko erromantzea frantses bihurtu zen; Galiako hegoaldean, franko
gutxi izanik, erromantzea gutxiago aldatu zen. Horregatik, Frantzian
erromantzeak bi multzo nagusitan banatuta daude: oc hizkuntza, batetik,eta oil
hizkuntza, bestetik. Erromantzez idatziriko lehenengo testu ezaguna 842koa da,
eta latinetik erabat bereizita dago; hizkuntza horrek VIII. mendera bitartean
izandako bilakaeraren berririk ez dago. Hainbat gertaera historiko zela medio,
Parisko dialektoa (oil hizkuntza taldekoa) nagusitu zen, eta egungo frantsesaren
—XVI. mendetik Frantziako estatuko hizkuntza ofizial estandarra denaren— oinarri
bilakatu. Era berean, frantses estandarra okzitanierari (edo oc hizkuntza
izendapena eman zitzaion hizkera multzoari) tokia jaten joan zitzaion.

Antzinako frantsesak (X-XIII. mendekoak) ezaugarri bereziak zituen, latinarekin
alderatuz gero: bi deklinabide kasu, preposizioen erabilera handiagoa,
artikuluaren sorrera, eta aditz jokoko zenbait aldaketa. XIV-XVI. mendeetan,
latina baztertu eta frantsesa erabat erabili zen literaturan, administrazioan,
eta abarretan. Garai hartan, lexikoa aberastu (inguruko hizkuntzetara joz),
deklinabidea galdu eta, horren ondorioz, preposizioen erabilera nagusitu zen.

XVII. eta XVIII. mendeak frantses klasikoaren garaia izan ziren, eta literatura
hizkuntza sortu eta kodetu zen: beste hizkuntzetatik hartutako lexikoa garbitu
(eta, azken batean, lexiko aberastasuna murriztu) eta sintaxia finkatu zen.
Frantziako Iraultzaren garaian, nazio eremuko hizkuntz politikaren ondorioz,
eskoletan hizkuntza estandar bakarra irakasten zen, dialektoak eta Frantziako
gainerako hizkuntzak baztertuta. Horixe izan da ondorengo erregimenen politika.

Frantziaren kolonialismoa zela bide, mintzaira herri askotan ezarri zen.
Deskolonizazioaren ondoren sortutako estatu gehienetan, ordu arte Frantziako
kolonia izandako lurralde gehienetako hizkuntza ofizial bilakatu da. Horretaz
beste, Belgikako waloniarren artean eta Suitzako kantoi batzuetan ere erabiltzen
da. Guztira, 85 milioi hiztunen lehen hizkuntza da, eta beste 200 bat milioiren
bigarren hizkuntza.

Kolonizazioaren eraginez, Afrikan eta Amerikan (Haiti, Martinika eta abar)
kreolerak sortu dira.

Frantsesezko idazle famatuak historian zehar hainbat izan dira: besteak beste,
Alexandre Dumas, Jules Verne, Victor Hugo, Albert Camus, Jean-Paul Sartre,
Simone Beauvoir eta Marguerite Duras.

Dozena bat idazle baino gehiagok eskuratu dute Literaturako Nobel Saria,
hizkuntza horretaz idatziz. Bestela, Goncourt Saria frantsesezko idazleen artean
banatzen da urtero eta Frantziako garrantzitsuena da.

Hizkuntza horretaz abestu duten artista ezagunen artean, Édith Piaf, Jacques
Brel, Charles Aznavour, Georges Brassens, Georges Moustaki, Manu Chao eta
Youssou N'Dour ditugu, besteak beste.

Lumière anaiak izan ziren zinemaren sortzaileak, eta ordutik frantsesezko
zinemak ohorezko lekua du, bai Europan, bai mundu osoan ere. Artista guztiz
arrakastatsuak Brigitte Bardot, Alain Delon, Yves Montand, Catherine Deneuve,
Gérard Depardieu, Juliette Binoche, Jean Reno eta Audrey Tautou ditugu, esate
baterako.

Zinema zuzendarien artean, Jean Vigo, Jean Renoir, Jean-Luc Godard, François
Truffaut, Éric Rohmer, Luc Besson eta Krzysztof Kieslowski azpimarratzekoak
dira.



https://eu.wikipedia.org/wiki/Islandia

Islandia (islandieraz: Ísland, ˈistlant ahoskatua), ofizialki Islandiako
Errepublika (islandieraz: Lýðveldið Ísland), Europako ipar-mendebaldeko
uharte-estatu bat da, eskandinaviar historia eta kulturakoa. Iparraldeko Ozeano
Atlantikoan dago, Norvegia, Groenlandia, Britainia Handia eta Faroe Uharteen
artean.

Ipar Atlantikoko hausturan egonik, Islandiak sumendi eta geiser aktibitate
handia du. Golkoko itsaslasterraren eraginez, latitudeagatik izan zezakeen klima
hotza leundu egiten da eta, bereziki kostaldean, giza bizitzarako egokiagoa da.

1262an Norvegiaren menpeko lurralde bihurtu zen. 1380an, Norvegia, Suedia eta
Danimarkak osatutako Kalmarko Batasuna elkartean sartu zuten. Napoleonen gerren
ondoren, Danimarkaren menpe geratu zen. 1944an lortu zuen independentzia.
Ordutik aurrera bere ekonomia eta ongizate maila etengabe hazten joan dira,
harik eta gaur egunean BPGari dagokionez munduko bosgarren herrialdea eta giza
garapenari dagokionez bigarrena izateraino. Egoera horrek 2008ra arte iraun
zuen, finantza krisiak gogor kolpatu baitzuen.

Merkatu askea da, gehienbat zerbitzuetan, arrantzan, finantzetan eta industrian
oinarritua. Turismoak gero eta indar handiagoa du, bereziki bertako paisaia
ikusgarriak erakarritako jendea joan ohi da. Besteak beste, NBEko, NATOko,
EFTAko, EEAko eta ELGAko kidea da. EBrekin harreman ekonomiko estuak izan arren
ez da Batasuneko kide.

Ozeano Atlantikoaren iparraldean dago, Zirkulu Polar Artikoaren mugan.
Geologikoki Amerika eta Europaren artean banatzen den arren, kulturalki eta
historikoki Europako herria dela argi dago; sarritan, Eskandinaviaren barnean
kokatzen da, kultura eta hizkuntza kontuetan duen harreman estuaren ondorioz.
Munduko 18. irlarik handiena da, eta Europako bigarrena, Britainia Handiaren
atzetik.

Uhartearen %11 inguru izoztuta egon ohi da urte osoan zehar. Kostaldea fiordoz
inguratuta dago, eta bertan daude Islandiako herri eta hiri gehienak. Izan ere,
Islandiako barnealdea izotz eta hareazko desertua denez, ez da giza bizitzarako
egokia. Errepide nagusiak ere Islandiako kostaldetik doaz, irla guztia
inguratzen duen eraztun itxurako sarea osatuz.

Klima ozeaniar hotza da nagusi Islandian. Hala ere, Golkoko itsaslasterraren
eraginez, latitude bereko beste lurralde batzuk baino klima epelagoa du. Alaska
eta Suaren Lurraldearen antzeko klima duela esan ohi da.

Islandia hegoaldea epelagoa, haizetsuagoa eta euritsuagoa da. Barnealdeko eta
iparraldeko lurrak askoz lehorragoak dira, nahiz eta iparraldeko kostaldean
elurra oso ohikoa den.

Islandian erregistratutako tenperaturarik altuena 1939ko ekainaren 22an jaso
zen, 30,5 °C-ekin. Baxuena, aldiz, 1918ko urtarrilaren 22an, -38 °C-rekin.

Islandia, geologikoki hitz eginez, uharte gaztea da. Duela 20 milioi urteko
su-erupzio baten bidez sortu zen, izan ere uhartean aurkitu daitezkeen arroka
zaharrenak duela 16 milioi urtekoak baino ez dira.

Uste da Piteas greziarrak Thule izena jarri ziola bertara iritsi zenean, baina
uharteari buruz idatzi zituen ezaugarriak gaur egungoen guztiz kontrakoak dira.
Izan ere, Piteasek Thule fruitu, esne, ezti eta nekazaritza lur ugariko uhartea
zela idatzi zuen. Honen bestez, gizakia Islandiara iritsi zeneko urtea ezezaguna
da, nahiz eta erromatar txanponak aurkitu diren. Uste da bikingoek eramanak
direla, izan ere k. a. III. mendeko txanpon hauek mende askotan erabiliak izan
ziren.

Beraz, Islandiara iritsi ziren lehenengo gizakiak monje irlandarrak dira
oraingoz, VIII. mende inguruan eta urte gutxi batzuk bertan iraun ondoren IX.
mendean bikingoek lur haietatik bota zituzten. X. mendearen hasieran
islandiarrak Erik Gorriaren buruzagitzapean, Groenlandia aurkitu zuten eta honen
seme Leif Ericssonen agindupean kontinente amerikarra zapaldu zuten lehenengo
europarrak izan ziren. Urte haietan, Islandia Groenlandia eta Norvegiaren erdian
kokaturik dagoenez, bikingoen hornidurarako kolonia zen, baina X. mendearen
bukaeran eskoziar eta irlandar asko iritsi ziren bertara, Islandiaren
biztanleria 40.000ra biztanlera igaroz.

Lehenengo norvegiar kolonoek independentzia teorikoa lortu zuten eta 930. urtean
politikoki organizatzearen beharraz, Alþingi izeneko batzarra osatu zuten, ustez
lehenengo batzar nazionala. XII. mendean uhartearen kristautzea iritsi zen nahiz
eta 1264. urtean Haakon IV. Norvegiakoak Islandiaren krisi ekonomikoaz baliatuz,
uhartea berriro bereganatu zuen. Ondorioz, bere eta bere emaztearen, Margarita
Danimarkakoa printzesaren semeak, Olafek, Danimarkako korora batu zuen.
Menpekotasun ekonomikoaren ondorioz islandiarrek ezin izan zuten ezer egin eta
eskubide politikoak galdu zituen uhartea luteranismora bihurtu baino lehen XVI.
mende erdialdean.

XVIII. urtean atzerapen nabaria izan zuen Islandiak: epidemiak (baztanga),
erupzio bolkanikoa, gosea... (azkenekoa daniarren ekonomia gestio txarraren
ondorioz). XIX. mende arte daniarren okupazioa onartua izan zen, baina 1809.
urtean Alþingi batzarraren itxieraren eta, Danimarkako koroaren gobernu
absolutistari kontra eginez, islandiarrek lehenengo autonomia nazionala
aldarrikatu zuten. Nahiz eta porrot egin ideia nazionalista zabaldua zegoen Jón
Sigurdsson (1811-1879), gaur egun heroi nazionalaren buruzagitzapean.

1814. urtetik aurrera pixkanaka Islandia boterea eskuratzen hasi zen, instituzio
politikoak itzuliak izan baitziren. 1843an Kristian VIII.ak Biltzar Nazionala
lehengoratu zuen, hau indarberrituz. 1874. urtean autonomia lortu zuen, eta
prozesu hau 1918.ean bukatu zuen, azkenik, abenduaren 1ean independentzia lortu
zuen arte.

Bigarren Mundu Gerran aliatuek uhartea okupatu zuten, nazien okupazio bat
saihestekotan eta 1944ko maiatzaren 23an bertatik alde egin zuten eta Islandiak
errepublika independente izendatu zuen bere burua, Sveinn Björnsson presidente
zelarik. NATOn 1949ean sartu zen eta Ipar-Kontseiluan aldiz, 1953. urtean. Urte
guzti haietan politikoek ezin izan zuten uhartearen krisi ekonomikoa ekidin eta
gainera 1964 eta 1975. urte artean Erresuma Batuarekin liskarrak izan zituen,
Bakailao-gerra ere deitua, izan ere britainiarrek hauekin zeukaten itsas-muga
handitu nahi izan zuten. Baina liskarra islandiarrek irabazi zuten.

1980an Islandia andre batek gobernatzen zuen Europako lehen estatua bihurtu zen
Vígdís Finnbogadóttir presidente bihurtu zenean.

2008ko krisialdiak gogorren kolpatutako herrialdeetako bat da, bertako bankuek
zituzten zor altuengatik.

Islandia errepublika demokratikoa da. Bertako parlamentua, Alþingi izenekoa,
gaur egun indarrean dirauen munduko ordezkapen erakunderik zaharrenetarikotzat
hartzen da, 930ean ezarri baitzen, nahiz eta 1799 eta 1845 bitartean bertan
behera utzita egon zen. 4 urterako aukeratzen da eta 63 kide ditu. Islandiako
presidenteak funtzio sinbolikoak ditu, besteak beste nazioartean estatuaren
ordezkari gorena izatea. Baina, hala ere, parlamentuak onartutako lege bat
blokea dezake, eta erreferendumerako deia egin.

Nazioarteko harremanei dagokienez, Islandia Schengeneko Hitzarmeneko kide da,
baita Europako Ekonomia Eremukoa ere. Europar Batasunean sartzetik hurbil izan
zen, baina 2013ko abenduaz geroztik uko egin dio eskabidea aurkezteko izapideak
egiteari.

Islandiera iparraldeko hizkuntza germaniarra da, antzinako ingelesarekin eta
norvegierarekin oso lotua. Europan gaur egun hitz egiten den hizkuntzarik
zaharrenetakoa omen da, lehen biztanleak Islandian ezarri zirenetik hizkuntza ez
baita askorik aldatu. Europako gainerako hizkuntza gehienekin bereizten da,
bereziki, izenen deklinabide zabala duelako.

Islandiako biztanle gehienek, islandieraz gain, ingelesez eta danieraz hitz
egiten dute; izan ere, bi hizkuntza hauek ezinbesteko ikasgaiak dira
ikastetxeetan. Horrez gainera, beste hizkuntza batzuk ere indarra hartzen ari
dira, besteak beste, suediera, norvegiera eta alemana.

Islandiako lehen zentsua 1703an egin zen; bertako datuen arabera, garai hartan
50.538 bizilagun ziren Islandian. Garai hartan Islandiako bizimodua oso gogorra
zen, azpiegitura garaturik ez baitzegoen negu hotzei eta jarduera bolkanikoei
aurre egiteko. XIX. mendetik aurrera, aldiz, biztanleria goraka joan da,
azpiegitura, elikadura eta garbitasun neurriak hobetu ahala. Gaur egun 310.000
biztanle ditu (horietatik 117.000 Reykjavik hiriburuan).

2004ko datuen arabera, Islandiako biztanleen %7 etorkinak dira, gehienbat
Danimarkatik, Poloniatik, Jugoslavia ohitik edo Alemaniatik joanak.

Konstituzioaren arabera, Islandiako biztanleek erabateko askatasuna daukate
erlijioren bati jarraitzeko edo beren buruak erlijio loturetatik kanpo
agertzeko. Hala ere, Islandiako Eliza, luterotar doktrinakoa, estatuko erlijio
ofiziala da. Biztanleen % 82 inguru eliza horretako kide dira (bataiatuta
daude), nahiz eta erlijio praktika Europako txikienetakoa izan. Beste erlijio
aipagarri batzuk hauek dira: Eliza Luterotar askea (% 4,7) eta Eliza Katolikoa
(% 2,4). Gainerako biztanleak erlijiogabeak dira, estatistikek diotenez.



https://eu.wikipedia.org/wiki/Txinako_Herri_Errepublika

Txina (txinera tradizionalez: 中國; txinera sinplifikatuz: 中国; pinyinez:
Zhōngguó), ofizialki Txinako Herri Errepublika, ekialdeko Asiako estatua da,
munduko jendetsuena: 1.340.000.000 biztanle, munduan bizi diren 5 pertsonatatik
bat. Munduko laugarren herrialderik handiena da, CIA World Factbookaren arabera,
eta hirugarrena, Indiak eskaturiko lurraldeak baina Txinak administratzen
dituenak kontuan hartuz gero.

Munduko potentzia ekonomikorik handienetariko bat da eta Asiako ekonomiaren
motorretako bat. Hamalau herrialderekin du muga. Pekin (Beijing) du hiriburua.

Euskaraz eta Europako hizkuntza gehienetan erabiltzen den Txina izenaren
jatorria Qin dinastian datzala dirudi, lehenengo dinastia inperialean.
Iraganean, Catay izena ere erabili zen, kitan herri altaikotik datorrena. Horixe
da Marco Poloren bidaietan emaniko izena. XVII. mendean, Bento de Goes
portugaldar jesuitak Txina eta Catay leku bera zirela frogatu zuen. Txineraz,
Txina esateko Zhongguo izena erabiltzen da eta Zhōnghuá Rénmín Gònghéguó (
Entzun (i · ?)) Txinako Herri Errepublika izena esateko.

Mugakide hauek ditu: Errusia eta Mongolia iparraldean; Ipar Korea, Itsaso Horia
eta Txinako Itsasoa ekialdean; Vietnam, Laos, Myanmar edo Birmania, India,
Bhutan, eta Nepal hegoaldean; eta Pakistan, Afganistan, Tadjikistan, Kirgizistan
eta Kazakhstan mendebaldean.

Azalera, berriz, 9.600.000 km²-koa du. Tibet konkistatu zuenetik, munduko
hirugarren herrialderik handiena da, Errusiaren eta Kanadaren ondoren. Haren
tamaina dela eta, hainbat klima eta inguru ditu, oso ezberdinak. Ekialdean,
Itsaso Horiaren eta Txinako Itsasoaren kostaldean, ordoki oso populatu eta
handiak daude. Hegoaldeko Txinako Itsasoko kostaldea menditsua da eta hegoaldean
muino txikiak daude. Erdigunean, Ibai Horia eta Yangtze ibaiak daude, beren
delta handiekin eta horiez gainera, besteak beste, Mekong, Brahmaputra, Amur,
Huai He eta Xi Jiang ere bai.

Mendebaldean mendilerro erraldoiak daude, Himalaia kasu; hango gailurra Everest
mendia, iparraldeko isurialdea Txinan duena. Goi ordokietan, badira klima erdi
lehor edo desertuaren antzeko eremuak, Takla-Makan eta Gobi kasu.

Gaur egungo Txinako lurraldea oso antzinatik populatua izan da. Historiaurreko
hainbat herriren aztarnak aurkitu dira. Ibai Horiaren inguruan aztarnategi ugari
aurkitu dira eta txinatar kulturaren jatorria toki hori dela jotzen da.

Homo sapiensa orain dela 40.000 urte iritsi zen Txinara. Lehenagoko Homo erectus
espeziearen hainbat aztarnategi aurkitu dira. Orain dela 10.000 urte, gutxi
gorabehera, arroza Yangtze ibaiaren ertzetan ereiten hasi ziren. Handik gutxira,
Henan probintzian artatxikia ereiten zuten. K. a. 8. milurtekoan Ibai Horiaren
ertzetan bizi zirenak sedentario bilakatu eta lehenengo herriak sortu ziren.
Haietan, milurteko bat geroago, abeltzaintza hasi zen.

Ibai Horiaren kostaldean Shang dinastiaren aztarnak aurkitu dira, lehenengo
txinatar kulturarenak. Dinastia hark K. a. XVII. mendetik K. a. XI. mende arte
iraun zuen. Haren ondoren Zhou dinastiak hartu zuen boterea, K. a. XI. mendetik
K. a. 256 urtera. Zhou dinastiaren garaian jaio ziren Konfuzio, Mencio, Laozi
eta Zhuangzi pentsalari eta filosofo handien ideiak.

Sima Qianek, bere memorietan, haien aurretik Xia dinastia bizi zela idatzi zuen.
Baina ez da oso datu fidagarria, kontuan hartuta liburu hori 15 mende geroago
idatzi zela (Xia dinastiak K. a. XXII. mendetik K. a. XVII. mende arte iraun
zuela idatzi zuen).

Qin dinastia Txinaren batasuna aldarrikatu zuen lehenengoa izan zen. K. a. 221.
urtean euren erregeak bere burua 皇帝 (huángdì) izendatu zuen, enperadore, baina
inplikazio erlijiosoak ere bazituen. Modu horretan errege (王 wáng) izena albo
batera utzi zen. Lehenengo Qin Enperadorearekin Txina batu, zentralizatu eta
indartsua sortu zen. Neurriak eta pisuak batu ziren eta idazkera ere unifikatu
zen. Aurrekoen liburuak erre ziren, ez baitzetozen bat pentsaera berriarekin.
Qin Shihuangen heriotzaren ondoren, Ershi Huangdi semeak (Bigarren Enperadorea)
hartu zuen boterea, K. a. 209an. Hala ere, presioak handiak ziren eta K. a.
206an Liu Bangek bere burua enperadore izendatu eta Han dinastiaren erregealdia
hasi zen.

Han dinastiaren erregealdia bi ataletan bereizten da. Lehenengoak kortea
mendebaldean zuen eta bigarrenak, presioak zirela eta, kortea ekialdera eraman
zuen, Luoyang hirira. Bi epeen artean, Xin dinastiako Wang Mangek bere burua
enperadore izendatu zuen eta konfuzianismoan oinarritutako estatu bat sortzen
saiatu zen, baina ez zuen lortu.

Onura ekonomiko eta kultural handiko epea izan zen. Zetaren bidea sortu zen eta
Sima Qianek Txinako historia idatzi zuen. Xian enperadorea, Han dinastiako
azkena, erresistentzia militarren eskuetan erori eta ezin izan zuen lortu
militarrek boterea hartzea. Haren heriotzaren ondoren 192an estatu kolpe bat
egin zuen Cao Caok, baina horrek Txina batzea ez zuen lortu.

Cao Caok Luoyangen zuen boterea txikia zen eta Liu Bei eta Sun Quan militarrekin
liskarrak izan zituen. 206an Hegi Gorrietako Batailan, inperioa hirutan zatituta
geratu zen. 220an Cao Pik hartu zuen boterea eta azken Han enperadorea garaitu
eta Wei dinastia sortu zuen. 221an Liu Bei]]k bere burua Han dinastiaren
ondorengoa izendatu zuen Chengdun, eta Shu estatua aldarrikatu. Sun Quanek
Yangziaren inguruan Wu erreinua aldarrikatu zuen 222an eta 229an enperadore
izendatu zuen bere burua. Modu horretan, hiru erreinu sortu ziren Txinan,
bakoitzak Han dinastiaren ondorengoa zela zioela.

265tik 420ra Jin dinastiak berriro ere bildu zuen Txina osoa. 263an Weiren
tropek Shu estatua konkistatu zuten, eta modu horretan hiru erreinuetatik bira
igaro ziren. 265ean Sima Yanek, Sima Qianen ondorengoak, Wei enperadorea
boteretik kendu eta Caoren familiaren boterearekin bukatu zuen, Jin dinastia
ezarriz. 280an Jinek Wu erreinua konkistatu zuten eta beraz iraganeko Han
inperio osoa biltzea lortu zuten.

304tik aurrera ezegonkortasun handia egon zen Txinako iparraldean eta berriro
hautsi zen batasuna. Jin dinastiaren kortea Nanjingera mugitu zen eta bertan
egon zen 420 urtea arte.

304tik 439ra Txinako iparraldea Jin dinastiaren kontroletik aldendu zen, eta
hantxe hainbat tribuk euren erreinuak ezarri zituzten, hamasei guztira.

440an Tuoba herriak (txinatarra ez zen herri bat) iparraldeko hamasei erreinuak
konkistatu zituen eta, berriro batuz, Iparraldean estatu bakarra sortu zuen.
Halaxe, Txina bi erreinutan banatu zen, bata iparraldean eta bestea hegoaldean.
Bakoitzean hainbat dinastia izan ziren gobernatzen urte gutxian.

581an Yang Jian iparraldeko Zhou dinastiako generalak boterea eskuratu eta Sui
dinastia ezarri zuen. Zortzi urte geroago, 589an hauek hegoaldeko Chen dinastia
garaitu eta iparraldea eta hegoaldea berbatu zuten.

Garai honetan Kanal Handia eta Txinako Harresia eraiki ziren. Budismoaren aldeko
hautua egin zen.

604an Yang Guangek bere aita ordezkatu zuen, eta insurjentzia militarrak egon
ziren. 617an Sui dinastiako bigarren enperadorea erail zuten eta Tang dinastia
ezarri zen.

618an Li Yuanek boterea hartu zuen Gaozu enperadore moduan eta Tang dinastia
ezarri. Haren semeetako batek 624an bere bi anaiak hil zituen Xuawuko atean;
Chang'anen eta aitaren abdikazioa behartu ondoren , Taizong bigarren Tang
enperadore bilakatu zen.

Aitaren eta semearen konkubina izan zen emakume batek botere handia hartu eta
Zhongzong bere seme eta tronurako ondorengoa erditik kendu ondoren, Wu
enperatriz izendatu zuten, Txinako historian izan den goi agintari emakumezko
bakarra. Emakume hori Zhou dinastiako kidea zen eta urte horietan bere dinastia
berrezarri zuen. Hala ere, 705ean Zhongzongek bere ama tronutik kendu eta Tang
dinastia berrezarri zuen. Horrek barne borrokak sortu zituen eta azkenean Tang
dinastiakoa Xuanzong enperadoreak lortu zuen boterea.

Arazo horiek guztiak kontuan izanda ere, Txinako historiako garairik oparoena
izan zen. Xinjiang probintzia erreinuari gehitzeak Txinaren tamaina sekulan ez
bezala emendatu zen, Qing dinastian lortu zuen tamainara iritsi ez bazen ere.

755an An Lushaneko matxinadak estatuaren boterea izugarri murriztu zuen. Haren
eragina mendetan nabaritu zen eta uigur eta tibetar herriei eskubide batzuk eman
behar izan zizkieten, Txinaren errekurtsoak gutxiagotuz.

X. mendean itzali zen dinastia. 904an Zhu Wenek Chang'an konkistatu zuen, 907an
azken Tang enperadorea hil eta Liang dinastia aldarrikatu zuen.

Hurrengo urtean oso ezegonkorrak izan ziren Txinan, 907tik 960ra. Urte horiek
Bost Dinastia eta Hamar Erreinuen garaia izenarekin ezagutzen dira. Iparraldean
bost dinastiak agindu zuten garai horretan eta hegoaldean hamar erreinu sortu
ziren.

960an Iparraldeko Zhou dinastiako Zhao Kuangyin militarrak Song dinastia sortu
zuen Tang dinastiaren ondoren egon ziren 5 dinastien ondorengo moduan. Kaifengen
ezarri zuen hiriburua eta hegoaldeko hainbat erreinu konkistatu zituen eta
Txinak Tang dinastiarekin izan zuen boterearen parte bat berreskuratu.
Komertzioa izugarri hasi zen eta diruaren erabilera normaldu. Dinastia honen
agintean kitan, tangut eta yurchen herriek euren estatuak sortu zituzten
iparraldean. Azken herri horrek 1127an Song dinastia hegoaldera mugiarazi zuen.
Hiru herriok txinatarren dinastia eredua ezarri zutenez, txinatar
historialarientzat dinastien zerrendatan agertzen dira.

1127tik 1279ra Hegoaldeko Song erreinua sortu zen, iparraldetik ihes egitean.
Hiriburua Hangzhoun jarri zen. Inoiz ez zuten lortu iparraldea bereganatzea.

Txinaren batasuna 1279an gertatu zen, baina mongoliarrek bai iparraldea bai
hegoaldea konkistatu zutelako.

Mongoliarrak herri altaiko nomada ziren, baina munduan inoiz egon den
lur-inperiorik handiena konkistatu zuten. Euren mugak Europa ziren mendebaldean,
Iran hegoaldean eta Txina ekialdean.

Genghis Khanek Xiak konkistatu zituen eta bere semea Ogedei Khanek Jinak 1234an.
1271an Kublai Khan Yuan dinastia sortu zuen Pekinen. 1279an Song dinastia
garaitu zuen guztiz. Garai horretan, Ibai Horiak sorturiko uholdeek eta
izurriteek gosea eta gaixotasunak ekarri zituzten. Hori dela eta, ezegonkortasun
handiko epea zabaldu zen.

Yuan dinastiaren garaian sortu zen ezegonkortasun sozialak Zhu Yunzhang
errebeldeak boterea lortzea ekarri zuen eta 1369an Ming dinastia sortu zuen,
hiriburutzat Nanjing hartuz. Haren semeak Pekinera eraman zuen gortea.

Yongleren garaian Txina munduko itsas potentziarik handiena izan zen: Zheng Hek
Asia eta Afrika inguruan bidaiak egin zituen, baina kostu ekonomiko
handiegiarekin.

Ming garaian paper moneta erabiltzeari uko egin zioten eta zilarra erabili zen
berriro. Zilarra lortzeko negozio bideak ireki ziren Japoniarekin, eta XVI.
mendetik aurrera, Portugalekin Macao hiriaren bitartez. Horiek zilarra
Filipinetatik Amerikara bidaltzen zuten.

Qing dinastiak 1644tik 1911rarte agindu zuen Txinan. Mantxuriatik etorriak ziren
eta horregatik euren hizkuntza ezarri zuten ofizial gisa. Taiwan, Tibet,
Mongolia eta Xinjiang konkistatu zituzten.

Botere handia zuten baina matxinada handiak ere izan zituzten. 1851tik 1864ra
Taiping matxinada izan zuten, milioika hildako eragin zituena. XIX. mendean
Opioaren Gerrak egin zituzten Britania Handiaren aurka, Hong Kong galduz.

1894 eta 1895an Korearen inguruko gaiengatik Lehen Txina-Japonia Gerra izan zen.
Gerra honetan Korea eta Taiwan galdu zituen eta hauek Japoniaren esku geratu
ziren. Galdu zutenez jendea altxatu eta errepublikaren aldeko aldarri handiagotu
zen.

1911ko urriaren 10ean Wuchangeko altxamendua gertatu zen, Qing dinastiaen aurka.
Horrek Xinhaiko iraultza sortu zuen. Puyi, azken Qing enperadorea, kargutik
kendu zuten 1912an.

Sun Yan-sen iraultzaile txinatarra AEBtik etorri eta Txinako Errepublikako
presidente izendatu zuten. Horrek Yuan Shikai Qing militarrarekin akordioa lortu
eta bera izendatu zuten presidente berri. Bere anbizioak bultzatuta 1915an bere
burua enperadore izendatu zuen. Orduan Sun Yat-senek bere alderdi Kuomintang
zuzentzeko berriro erbestetik itzuli zen. Guangzhou bere indarrak bildu eta
bertatik Chiang Kai-shekek zuzendutako armadak Txinako zati handi bat konkistatu
eta Nanjingen jarri zuten hiribura.

Chiang Kai-shek Errepublikako presidente izendatu zuten. Hasieratik bi arazori
aurre egin behar izan zion. Alde batetik, Txinako Alderdi Komunista eta estatu
komunista bat sortzeko asmoa. Bestetik, Japoniak Txinarekiko zuen jarrera. 1931n
Japoniak Mantxuria konkistatu zuen eta bertan Manchukuo estatua sortu. 1937an
Japoniak Txina inbaditu zuen.

1945an II. Mundu Gerra bukatu ostean Japoniak Asia kontinentalan zituen lurrak
utzi zituen eta Txinak Manchuria eta Taiwan bereganatu zituen. Hala ere 1947an
komunistek berriro ere ekin zioten eta 1947an Gerra Zibila hasi zen. Komunistek
irabazi eta Txinako Herri Errepublika aldarrikatu zuten; gauzak horrela, Txinako
Errepublikako agintariek ihes egin eta Taiwanen finkatu ziren.

1949ko urriaren 1ean Mao Zedongek Txinako Herri Errepublika aldarrikatu zuen
Tiananmeneko atean, Hiri Debekatuan.

Maok Txinan 1976an hil zen arte agindu zuen. Bere politikarik garrantzitsuenak
Aurrerapausu Handia eta Iraultza Kulturala izan ziren.

Mao hiltzean Hua Guofengek ez zuen lortu boterean indartsu egotea eta Deng
Xiaopingek hartu zuen azkenean gidaritza. Honek irekitze politiko eta ekonomikoa
egin zuen eta Txina hazkuntza handiko garai batea sartu zuen. 1989an
Tian'anmenen bilduta zeuden ikasleen aurka jazarri ziren tankeekin.

Dengen ostean, Jiang Zeminek hartu zuen boterea eta 2004n Hu Jintaok hartu
zituen kargu guztiak. 2014ko irailaren 17an, Ilham Tohti akademiakide uigurra
epaitzen hasi ziren Xinjiangen. 2014 hasieran atxilotu, eta salaketa ofiziala
egin zuen gobernuak. Zortzi laguneko talde «separatista» bateko buru izatea
leporatu zion. Disidentziarako aukerarik ez zutela salatu zuten uigurrek.

Txinako Herri Errepublika 32 entitate administratibotan banatzen da: 22
probintzia (省 shěng) (23, Taiwan sartuz gero), 5 eskualde administratibo, 4
udal-probintzia eta bi eskualde berezi. Gehien dagoen eredua probintziarena da.
Bost eskualde autonomoak (自治区 zìzhìqū) tibetar, uigur, mongoliar, hui eta zhuang
herriei dagokie. Lau udal-probintziak (直辖市 zhíxiáshì) (Tianjin, Pekin, Chongqing
eta Shanghai) eskualde metropolitarrak dira. Administraturiko Lurralde Bereziak
(特别行政区 tèbié xíngzhèngqū) Hong Kong eta Macao dira, beren sistema ekonomiko eta
judizial berezi, diru, Interneteko domeinu, telefono aurrizki eta banderekin.
Txinako Herri Errepublikak Taiwan berea dela aldarrikatzen du, baina uhartea de
facto independientea da eta Txinako Errepublika izena darabil. Munduko 24
herrialdek bakarrik onartzen dute Taiwan ez dela Txina, eta herrialde horiek ez
dute Txinako Herri Errepublika estatu gisa onartzen.

Probintzia, lurralde autonomo eta udal-probintzia horiek 17 prefektura (地区
dìqū), 30 prefektura autonomo (自治州 zìzhìzhōu), prefektura mailako 283 hiri (地级市
dìjíshì) eta hiru ligatan (盟 méng) banatzen dira.

Txinako Herri Errepublikako boterea hiru adar nagusitan oinarritzen da: Alderdia
eta haren menpeko Armada eta Estatua. Estatu burua Txinako Herri Errepublikako
presidentea da eta, aldi berean, Alderdiaren burua, idazkari orokorra baita.
Askapenerako Herri Armadako burua (hau da, Txinako gudarosteko burua)
izatearekin batera, Batzorde Militar Zentraleko Presidente ere bada. Gaur egun
hiru karguok pertsona bakarrak betetzen ditu, Hu Jintao, aurretik zegoen Jiang
Zeminekin gertatu bezala. Pertsona berak hiru karguak edukitzea aurreko urteetan
egon ziren hiru buruzagien arteko borrokak ekiditeko egin ohi da. Horren
aurrekari bat 1960ko hamarkadan gertatu zen Mao Zedong alderdiburuak Liu Shaoqi
estatuburua kargutik aldendu zuenean gertatu zen, eta horrek Txina 1980ra arte
estatubururik gabe utzi zuen.

Presidentearen azpian Txinako Herri Errepublikako Estatu Kontseilua dago,
Gobernu organua. Gobernu horren burua lehen ministroa da, gaur egun Wen Jiabao.
Horrek duen ministro taldea aldakorra da eta gaur egun lau lehen ministro orde
daude. Presidenteak eta Estatu Kontseiluak botere exekutiboa osatzen dute.

Botere legislatiboa 3.000 delegatu urtean behin biltzen dituen Txinako Herri
Errepublikako Nazio Herri Batzarrak osatzen du. Horren tamaina dela eta, eta
kideak 5 urtez aukeratzen direnez, 150 kidek osatutako lantalde batek haren
iraunkorra osatzen du.

Txinan ez dago botere judizial independenterik eta Alderdiaren esku dago.
1970eko hamarkadatik aurrera hainbat saiakera egin dira Europako sistema
judizialean oinarritutako sistema bat eratzen, baina saiakerak antzuak izan
dira. Hong Kong eta Macao beren sistemak dituzte, Britania Handiko eta
Portugalgo sistemetan oinarrituta, hurrenez hurren.

Txinako Alderdi Komunistaz gain beste 8 alderdi badira, baina Alderdi
Komunistaren autoritatea onartu behar dute eta beraz, sinbolikoak dira. Paper
kontsultiboa ematen zaie. 1980tik aurrera herrietako buruak hauteskundeen
bitartez aukeratzen dira eta azken urteetan, hirietako auzoetan ere bai. Barruti
bakoitzean Alderdi Komunistako ordezkariak ere hauteskunde bitartez aukeratzen
dira. Hong Kong eta Macaok hauteskunde legislatiboak dituzte, baina kideen heren
bat aukeratzeko bakarrik.

Txinako Gerra Zibila bukatuta Herri Errepublikako gobernuak izaera sozialistako
hainbat aldaketa egiten hasi ziren, enpresa pribatuen nazionalizazioa eta
nekazaritzaren kolektibizazioa kasu. 1953 eta 1957 artean Sobietar Batasunaren
laguntzaz Bost Urteko Lehen Plana garatu zuten.

Honen ostean Mao Zedongek beste bide bati ekin zion, industrializazioa
handitzeko. Aurrerako Jausi Handia moduan ezagutzen den politika egin zuen,
baina ez zuen ezer lortu eta 1958an bertan atzera egin zuten. Aldentze honek,
gainera, SESBekin zituen harremanak tenkatzea ekarri zuen eta Iraultza Kulturala
abiatu zen, alderdiaren barruan zeuden disidentziarekin amaituz.

Maoren heriotzarekin bere jarraitzaileak gartzelaratu zituzten eta Deng
Xiaopingek hartu zuen boterea, maoismoaren oinarriak alde batera utziz. Estatuak
planifikatzen jarraitzen bazuen ere enpresa pribatuen sorrera baimendu zen, eta
atzerriko dirua onartzen hasi ziren. Hazkuntza ekonomikoa handia izan zen 1980ko
hamarkadan. 1992an hegoaldean zegoen hazkuntza ekonomikoaren alde egin zuen
Alderdiak eta urte horretan %14,2 hasi zen ekonomia. Hurrengo urteetan %10a
inguru hazten jarraitu zuen.

Txinako munduko elektratresna eta oihalgintza sortzaile handiena da, batez ere
langileen soldata baxuak direla eta. Gaur egun munduan sortzen diren
ondasunen %25a Txinan egin dira. 2004tik aurrera Europar Batasuna da Txinaren
aliatu komertzial handiena. Hala ere hazkuntza honek barnealdeko eskualdeen eta
kostaldeko eskualdeen arteko desoreka sortu du.

2006an Txinak Italia gainditu zuen Barne Produktu Gordinaren estatistikan
estatistikak birkalkulatzean eta 2005eko hazkuntza kontutan hartzean Erresuma
Batua eta Frantzia ere gainditu zituen munduko laugarren potentzian bilakatuz.
Gaur egun 2.228.862.000.000 dolar da bere BPGa.

Txinak 2004ko urtarrilaren 6an 1.300 milioi biztanle zituen eta, beraz, munduko
herrialderik jendetsuena da. Txinako Herri Errepublikak bere burua
etnianitzatzat du, nahiz eta %91 han etniakoak diren. Mendebaldean beste herri
batzuk ugariagoak dira.

Txinako populazioaren gorakada ekiditeko ume bakarraren politika jarri zuen
martxan. Politika horrek hirietako familiak haur bakarra izatera derrigortzen
ditu; herriguneetan bi izan ditzakete, baldin eta lehena emakumea bada.
Halakorik gertatzen denean, emakume askok abortua egiten dute bigarrena
gizonezkoa izateko, ekonomiaren aldetik hobea dela uste baitute. Hori dela eta,
100 emakume jaiotzen direnean, 199 gizonezko jaiotzen dira. Egoera saihesteko
neurriak hartu ditu gobernuak. Alde batetik, sexua aurrez jakiteko teknikak
mugatu egin dituzte eta bestetik, diru-laguntzak eman dizkiete bi neska dituzten
familiei.

Politika horrek kritika handiak jaso ditu, baina baita txalo ugari ere. NBEk
populazioa 200.000.000 pertsonatan jaitsi dela kalkulatu du.

Gaur egun populazioa 10.000.000 biztanletan gehitzen da urtero eta horrela
2043an Txinak 1.550 milioi biztanle izango dituela uste da, eta zenbaki horren
inguruan geldituko dela.

Txinako hizkuntza nagusia txinera (汉语/漢語, Pinyin: Hànyǔ, 华语/華語, Huáyǔ edo 中文,
Zhōngwén) da. Txinako Herri-Errepublikan eta Txinako Errepublikan (Taiwanen)
ofiziala da, eta 1.300 milioi hiztun baino gehiago ditu. Sinotibetar familiakoa
da. Munduan hiztun gehien dituen hizkuntza da.

Txinera estandarra putonghua da, «herriaren mintzaira». Mandarin dialekto
multzoaren Pekineko ahoskeran du oinarria. Dialektoen arteko aldea hain da
nabarmena, batzuek hizkuntzak bereizitzat hartzen dituzte. Hizkuntza
erromanikoen arteko aldearekin konparatu ohi da.

Txineraz gain, nazio gutxituen hizkuntza batzuek nolabaiteko babesa edo
ofizialtasuna jasotzen dute. Aipagarrienak tibetera, zhuangera eta hmong
hizkuntzak dira sinotibetar familian. Indoeuropar familian, errusiera eta
tadjikera daude eta koreera hizkuntza isolatua salbu, Txinako beste hizkuntzak
familia altaikoan, familia austroasiatikoan, tai-kadai familian eta familia
austronesiarrean kokatzen dira.

Kolonizazio europarraren ondorioz, Macaun portugesa ere ofiziala da eta Hong
Kongen, ingelesa.

Txinera estandarra da munduan hiztun gehien dituen hizkuntza eta Txinako
hizkuntza ofiziala. Bertan zhōngwén izena hartzen du baina badira beste
izendapen batzuk. Txinako Herri Errepublikan hànyǔ (漢語 / 汉语, "Han herriaren
hizkuntza") izena hartzen du. Hizkuntza batuari pǔtonghuà (普通話 / 普通话, "hizkera
komuna") deitzen zaio Txinako Herri Errepublikan guóyǔ (國語 / 国语, "nazio
hizkuntza") Taiwanek kudeatutako Txinako Errepublikan. huáyǔ (華語 / 华语,
"txinera") izenez ere ezagutzen da, batez ere Singapur, Malasia eta Asiako
hego-ekialdean. Euskaraz hizkuntza ofizial estandarrari txinera dei dakioke,
baina askotan mandarinera erabiltzen da, baina hitz hori tentuz erabili behar
da, eskualdez eskualde mintzatutako dialektoak ezberdinak izan arren,
mandarinera izena hartzen baitute. Hizkuntzalari batzuen arabera, eskualdeetan
hitz egiten den txinerak desberdintasun handiak ditu, hizkuntza erromantzeek
dituztenen gisakoak.

Txinako gehiengoak bere burua ez-erlijiosotzat du, % 59, hau da, 767 milioi
biztanle. Hala ere erlijioak paper garrantzitsu bat jokatzen du euren
bizitzatan, batez ere Konfuzianismo eta Taoismoak. Populazioaren %33aren
siniskerak nahiko nahasiak dira eta "Siniskera Tradizionala" izenarekin
klasifikatu ohi dira.

Siniskera Tradizionala izenarekin arbasoen gurtza, Budismoa eta Taoismoa
nahasten dituen herri siniskera ezagutzen da. Gainera neolitikotik datorren
animalien gurtza eta eguzkia, ilargia, zerua eta hainbat izarren gurtza ere
egiten da. Beste erlijioekin nahasten da eta askotan ez ditu muga zehatzak. Hala
ere 850 milioi jarraitzaile ditu. Mitologia atalean hainbat jainko azaltzen
dira.

Populazioaren %6a Budista da eta horren barruan batez ere Mahayana Budismoa (大乘)
eta bere azpian dauden Lur Puroa (净土宗) eta Zen (禅宗) dira praktikatuenak. Gutxi
gora behera 100 milioi budista daude eta beraz antolatutako erlijiorik
zabalduena da. Theravada Budismoa eta Tibetar Budismoa ere praktikatzen dira,
baina oso loturik daude minoria etnikoekin. Huien artean 20 milioi musulman
daude eta gainera 15 milioi protestante eta 5 milioi katoliko.

Falun Gong, 1990eko hamarkadan garatutako pentsaera bat Gobernuak satanizatu
zuen, baina Falun Gongek ez da berez erlijioa bere jarraitzaileentzat, baizik
eta praktika ispiritual bat. Gaur egun 70 eta 100 milioi jarraitzaile artean
dituela uste da, baina ez dago oso argi eta txinatarren jarrera orokorrean
txarra da erlijio honekiko.

Azken urteetan Feng shuiaren praktika munduan zehar hedatu da. Feng Shuia
erlijio bat baino etxeko gauzak ordenatzeko teknika bat da. Yin eta yangarekin
lotuta dago eta harmonia aurkitzea du helburu. Teknika hauek Tang dinastiaren
garaian hedatu ziren, VII. mendetik X. mendera.

Txinatar mitologia berezia eta oso antzinakoa da. Jainko ugarikoa da eta
indoeuropar eta japoniarren eragina du. Han dinastian idatzitako testuetan
oinarritzen da gaur egungo ezaguera mitologikoa, baina honek ez ditu 2.000 urte
baino gehiago eta beraz antzinako filosofiaren berrirakurketa bat dela uste da.
Idazki hauetan jainkoak erregetan bilakatu ziren eta puntu kardinalak
jainkoetan.

Horretaz gain badira beste hainbat animalia mitologiko, dragoia kasu. Txinatar
mitologian dragoi ezberdinak daude gai ezberdinei lotuak. Fenghuanga txinatar
fenixa da, Qilin jirafa bat da eta Kun arrain bat.

Txinako arteak bi kontzeptu ezberdin barnebiltzen ditu. Alde batetik kaligrafia
artetzat dute, eta beraz estetika oso loturik dago kaligrafiak berak adierazi
nahi duen hitzarekin. Bestalde zein materialatan egina dagoen ere garrantzi
handia du. Horregatik brontzea, jadea, keramika eta terrakota erabiltzen dira
artelanak egiteko, hala nola egunero erabiltzen diren beste material batzuk
(lakak, zeta, egurra...).

Garrantzi handia dute Ming dinastiako keramikek eta bertan egiten diren
marrazkiak. Hainbat dinastien garaian ere eskultura garrantzitsuak egin dira eta
arkitekturak ere garrantzi handia izan du hainbat eraikinetan, Debekatutako
Jauregia kasu.

Txina gaur egun potentzia handi bat da hainbat kiroletan eta bereziki ping-pong,
badminton eta boleibolean. Xakea, Go eta Xiangqi jokoek jokalari ugari dituzte
eta norgehiagokak antolatzen dira.

Barne Mongolian eta Tibeten zaldiekin harremanetan dauden herri-kirolak jokatzen
dira.

Txinak 38 leku izendatu ditu, eta munduko hirugarren postuan aurkitzen da,
Italia eta Espainiaren atzetik (44 eta 41, hurrenez hurren).

Txinara joateko pasaportea eta bisa behar dira. Txinako dirua, yuana (renminbi)
ezin da Europan erosi, baina hoteletan eta Txinako Bankuan aldatzen dute. Yuana
ezin da Txinatik atera, eta atzerako trukea egiteko lehen trukearen ziurtagiria
eskatzen dute, Txinako Bankuaren zigiluarekin.



https://eu.wikipedia.org/wiki/Tuterako_juduak

Tuterako juduen historiak mila urte baino gehiago ditu. Hiri horretan Erresuma
osoko komunitate judurik antzinena eta zabalena izan zen.

1119an Alfontso Bataiatzaileak hiria musulmanen eskuetatik bereganatu zuenean,
judu biztanle asko zituen. Izan ere, bertoko judu ospetsu asko musulmanen
garaian jaio ziren (Benjamin Tuterakoa kristau konkista baino pixka bat
beranduago jaio zen baina Abraham Ben Meir Ibn Ezra edo Yehuda Halevi aurrekoak
izan ziren. Ibn Shaprut, berriz, XIV. mendekoa izan zen).

Juduek ez zuten begi onez 1121ean emandako forua ikusi eta, bere segurtasuna
zalantzan ikusi ondoren, ihes egitea erabaki zuten; Alfontsok Tuteran gera
zitezen bere erlijiokideek Naiaran zituzten eskubide berak bermatu zizkien.
Edonola ere, Antso Jakitunak 1170ean Alfontsok emandako eskubideak berresteaz
gain, judutegia gotortzeko baimena ere eman zien. Horretarako, zerga-salbuespen
bat eman zien bere harresiak mantentzearen truke; Antsok antzinako judutegian
zituzten etxebizitzak saltzea onartu zien eta baita hiritik at hilerri bat
eraikitzea ere.

Judutegiak sinagoga nagusi bat (1401ean zaharberritua) eta zenbait sinagoga
txiki zituen. Aljamak bere epaileak- bi presidente eta hogei zinegotzi
(regidoros)- zituen. Hauek arauak sortzen zituzten, zigorrak ezartzen zituzten
eta komunitatetik egozteko baimena zuten. 1359an Karlos II.aren anaia zen Luis
Nafarroakoari bere arau erlijiosoak hautsi zituztenei zigortzeko eskubidea
izatea eskatu zioten. 1363ko martxoan aljamaren ordezkariek emandako arautegi
baten arabera, gezurrezko salatzaileak zigortzea erabaki zuten. Yom Kippur
egunean, jendaurrean irakurri zuten sinagoga guztietan eta 1400. urtean beste
berrogei urteko epe baterako berritu zuten.

Tuterako juduek hainbat lanbide izan zituzten: aleak, artile, oihalak eta,
musulmanen agintaldian, esklaboak ere salerosten zituzten. Larru-ontzaileek
urtero 35 sou ordaintzen zizkioten erregeari Ebron zuten zurrategia
erabiltzeagatik; Zapatagilek eta urregilek bere dendak plaza batean izateko
1269an 1.365 sou ordaindu zizkioten Tibalt Gazteari. Gainera, motalafla izeneko
erakundea zuten, non pisu eta neurriak ofizialki ikuskatzen zituzten.
Mailegu-emaileak ere baziren eta horietako batzuk - adibidez, Joseph eta Ezmel
Ablitaskoak- mailegu-etxe handiak zituzten. Zerga-bilketaz ere aritzen ziren:
Salomon eta Jacob Baco eta Ezmel Falaquera zerga-biltzaileak ziren eta Nathan
Gabai zerga-biltzaileen nagusia izan zen.

Tutera hainbat erudituen jaioterria izan zen, ospetsuenak Yehuda Halevi (c.
1075-1141) eta Benjamin Tuterakoa (1130-1173) izanik. Chayyim ben Samuel
("Tzeror ha-Chayyim"en egilea), Shem-Tob ben Isaac Shaprut (filosofoa) eta Minir
leinuaren kide batzuk bertan jaio ziren. Abraham Abulafia kabalistak hirian
igaro zuen bere gaztetasuna.

Tutera zenbait rabbi ospetsuen jaioterria ere izan zen: Joshua ibn Shuaib XIV.
mendeko sermoigilea; Joel ibn Shuaib Bibliaren iruzkingilea edo XV. mendeko
Chasdai ben Solomon. Iturriak guztiz fidagarriak ez badira ere, Abraham Ibn Ezra
ere bertan jaio zen, nahiz eta badaude Toledo jaio zela esaten dutenak.

Tuteran bizi ziren 500 familiak 270 baino ez ziren 1363. urterako eta zerga asko
jasaten zituzten. 1346an eta hurrengo urteetan urtero 2.000 libera eta 1375ean
3.382 libera ordaindu zituzten; gainera, noizbehinka diru-laguntzak ordaintzen
zituzten. 1378ko Nafarroa-Gaztela Gerra eta 1379 eta 1380ko izurriteen ondorioz,
familien kopurua gutxituz joan zen eta 1386an hirian 200 familia-judu besterik
ez ziren geratu eta hain txiro ziren ezen ezin zuten zergak bildu.

1235eko otsailean, tuterarrak matxinatu eta hainbat judu zauritu eta erail
zituzten. Egoera baretzeko, Tibalt Trobalariak eta udalak bake-ituna sinatu
zuten.

1321ean Artzainen Gurutzada Tuteratik pasa zen. Gurutzatuek zenbait tuterar judu
erail zituzten. Pixka bat beranduago, 500 (edo beste iturrien arabera 300)
gurutzatuk beste saiakera egitea saiatu ziren baina menderatuak izan ziren. Judu
aberatsek bere erlijiokide txiroak babestu zituzten hurrengo hiru urtetan.
1328ko Nafarroako pogroman, noiz judu asko hil zirenean, asko Tuterakoak izan
ziren.

Karlos III.ak, juduen aurkako 1391. urteko erasoak zirela eta, 1401. urtean
haien sinagoga berreraikitzeko herri harpidetza antolatu zuen, behar-beharrezko
baitzuen juduen merkataritza jarduerari eustea hiriko eta Erresumako ekonomia
bultzatzearren.

1492an Errege-erregina Katolikoek Alhambrako Dekretuaren bitartez judu guztiak
Gaztelatik eta Aragoitik egotzi zituztenez, Tuterako judutegira etorkin asko
ailegatu ziren. 1498an Katalina Nafarroakoak, errege-erregina katolikoek
bultzatua, antzeko ediktu atera eta Erresuma osoko juduak bataiatu ala alde egin
behar izan ziren. Tuterako 180 familia bataiatu ziren. Kristautuak marrano edo
kripto-judua izatearen susmagarriak ziren eta horietako asko, iparraldeko muga
zeharkatu zuten hurrengo urteetan. Tuterako katedralean "La Manta" izeneko
zerrenda jarri zuten, non kristautuen izenak agertzen ziren.

  Singer, Isidore; et al., ed. (1901–1906), TUDELA (ancient Tutela), New York:
Funk & Wagnalls Company,
http://www.jewishencyclopedia.com/view.jsp?artid=357&letter=T .



https://eu.wikipedia.org/wiki/Lehen_Mundu_Gerra

Lehen Mundu Gerra 1914ko abuztuaren 4an hasi zen eta 1918ko azaroaren 11n amaitu
zen gerra izan zen, batik bat Europan garatu zena, munduko beste eskualde
zenbaitetara hedatu bazen ere. Gatazka hau potentzia inperialisten arteko
lehiarengatik sortu zen Europan.

Bere garaian, historiako gatazka odoltsuena izan zen. Hori dela eta, Bigarren
Mundu Gerra hasi baino lehen, Gerra Handia, Gerren Gerra, Gerra Guztien Ama edo
Gerra Guztiak amaituko zituen Gerra deitu zitzaion.

Euskal Herriari ere sekulako hondamendia eragin zion: Lapurdin, Nafarroa
Beherean eta Zuberoan «belaunaldi oso bat desagertu zen», Iñaki Egaña
historialariak dioenez.

Gerra piztu zuen gertakaria 1914ko ekainaren 28an izan zen, Sarajevon: Gavrilo
Princip serbobosniar ikasle gazte nazionalistak Austria-Hungariako Inperioaren
tronurako Frantzisko Josef I.a Austriakoaren oinordekoa zen Franz Ferdinand
printzea eta haren emaztea erail zituen. Gavrilo Princip Bosnia Gaztea
(bosnieraz: Mlada Bosna; alfabeto zirilikoan: Млада Босна) taldeko kidea zen,
eta Bosniaren eta Serbiaren arteko batasuna bilatzen zuen Esku Beltza
(serbieraz: Црна рука, Crna ruka) erakunde nazionalistaren sustenguarekin aritu
zen.

Austria-Hungariako Inperioak, Alemaniar Inperioaren laguntzaz, serbiar
lurraldean behar ziren ikerketak burutzea exijitu zuen, Esku Beltza talde
paneslaviarrak lurralde horretako zerbitzu sekretuekin loturak zituelako
ustetan. Ekainaren 28an Austria-Hungariako Inperioak ultimatuma eman zion
Serbiari, baina Serbiak ez zituen baldintza guztiak onartu. Austria-Hungariar
erasoak aurreko urteetatik antolatuta zeuden aliantzen sistemaren xedapen
guztiak aktibatu zituen. Izan ere, gatazkak nazioarteko neurria har zezan,
herrialdeen arteko aliantzak, Entente Hirukoitza eta Aliantza Hirukoitza esate
baterako, erabakigarriak izan ziren. Gainera 1890 eta 1914 bitartean europar
herrialdeek beren aurrekontuak nabarmen handitu zituzten Bake Armatua izenaz
ezaguna zen armagintza lehian nagusitasuna bilatu nahian.

Ez da Europan beste gerrarik izan, biztanleriaren aldetik, 1914ko abuztu hartan
bezalako berotasunez hasi denik (erdi mailako klase politizatuei dagokienez
behintzat).

Gerra deklaraturik, jendetza sutsuen aurrean desfilatzen zuten borondatezko
gazteez bete ziren hiriak. Batzuentzat, mundu burgesaren ohiko bizimodu
gatzgabetik ihes egiteko aukera izan zen hura. Sentimendu garbiak, heroismoa eta
bizimodu emozioz betea iragartzen zituen gerrak.

Baina segur aski lehen egunetan gehien zabaldu zen sentimendua abertzaletasuna
izan zen, orobat jende gehiena mobilizatu zuena. Hain izan zen nabarmena, non
Londresen dachshund zakurrak (jatorriz alemaniarrak) harrika ibili baitzituen
jendeak, eta alemaniarren dendak txiki-txiki egin zituzten Parisen. Jendeak,
saltoka, God save the King kantatzen zuen Buckingham jauregiaren aurrean, eta
gogo beroz erantzuten zioten Gilen II.a Kaiserraren “nazio leialtasun”erako
deiari. Frantses gazteak la revanche-n haziak ziren, denen irakurgai zela,
adibidez, Bi haur Frantziara bueltan, “probintzia galduak” (Alsazia eta Lorrena)
gogoratuz. Alemaniar gazteek, Goethek bere Memoriak liburuan agertzen zuen
frantsesen kontrako erromantizismoaren oinordeko, eslaviar barbaroek eta
britainiar merkantilismoak arriskuan jarritako zibilizazio goi mailako baten
zaindaritzat zeukaten beren burua. Bitartean, Errusian paneslavismoa errotu zen,
aldi berean poloniarren eta teutoien mehatxua sumatzen zela. Zenbait herritako
sozialistak Stuttgarten (1907) eta Basilean (1912) bildu ziren gerraren eta
bakearen inguruko auziez jarduteko, bainaez zuten lortu bakezko estrategia
bateratu batera iristerik. Laboristek britainiar gobernuaren alde egin zuten;
gerraren hasieran eratu zen “Batasun Sakratu”ko gobernuan egon ziren frantsesak,
eta alemaniar sozialdemokratek tsarren despotismoaren kontrako borrokatzat hartu
zuten gerra. Errusiar boltxebikeen talde txiki bat bakarrik atera zen “inhibizio
iraultzailearen” alde.

Abertzaletasuna izan zen gerrak hasieran behar izan zuen sentimendua, armadak
soldaduz hornitzeko. Lehen berotasun hark, ordea, behera egin zuen 1914an zehar,
hilak milaka izan baitziren (300.000 frantses aurreneko hilabeteetan), eta
desagertu egin zen 1915 eta 1916an.

1914ko abuztuan, Alemaniak bere estrategia militar modernoa jarri zuen abian
(Schlieffen plangintza, 1898an egina), puntuotan oinarritzen zena: oste handiak
burdinbidez mugitzea, arma berriak, artilleria astuna ugari erabiltzea,
telegrafia bidezko komunikazioa, ingeniari eta zulatzaileen oste laguntzaileen
babesa, eta, batez ere, estatu nagusi baten plangintza. Alemanen aurrez aurre,
Frantziak ere armada masiboa (soldaduzkan oinarritua) eta modernoa erabili zuen,
baina teknokratikoagoa, eta ofizialen mailetan zurrunagoa, eta estrategia (Jofre
plangintza) eta taktika zaharrak (karga masiboan sinestea) gordetzen zituena.

Marneko guduak ordea argi erakutsi zuen gerra hura ez zutela estrategek
aurreikusi (Ameriketako Estatu Batuetako Gerra Zibila, Mantxuriako Gerra edota
Boerren Gerrak gorabehera): suaren indarrak (errepikapeneko remington fusila,
Maxim metrailadorea, tiro lasterreko kanoia), bebes hesiek (lubakiak eta hesi
arantzadunak), eta borrokalari multzo handiek oso eraginkorra egiten zuten
babeseko gerra. Erasoaren frantses dotrinak nahiz alemaniar infanteriaren karga
masiboek hilkintza izugarriak baino ez zituzten eragin. Bestalde, asmakari
berriek ezabatu egin zuten zalditeria. Kanpainako kanoiek, metrailadoreek, denek
ere gudu zelaira joandako gudarosteek, hornigaiak behar zituzten; munizio
gastuak eta hornigaien beharra espero zitekeena baino askoz ere handiagoak izan
ziren. Gudarosteak harrapatuta geratu ziren zelaietan, eta indarrak orekatuak.

Hala, mendabaleko lubakien gerra etorri zen: bizimodu aspergarria, lohia, hotza,
zikinkeria, eta su etengabea. Kanpaina handien eta erasoko gerraren ordez,
fronteak zeuden orain, eta haietan, oste handiak (650 km, Mantxako itsasartearen
eta Suitzaren artean). Garraio autonomo baten garapen eskasak (ezinezkoa
burdinbidearekin eta oso motela animaliekin, eta, hortaz, leherketa motorreko
ibilgailuen bidez bakarrik lor zitekeen) mugatu egin zituen hornigaien banaketa
eta erasoko gerra.

Gauzak horrela, antzinako eskuzko granada eta morteroa berreskuratu ziren, gas
pozoitsuak (1915) eta nolabaiteko tankeak (1916) hasi ziren erabiltzen, eta,
poltsa handiak bakartuz, gudarosteak arerioaren babesguneak inguratzen saiatzen
ziren (eta hori izugarri nekeza zen zalditeria hutsarekin).

Aldaketak atzegoardian hasi ziren traktorrak eta kamioiak erantsiz, zaldi, mando
eta burdinbideei (Britainia Handiak, gerra hasi zenean, ehun kamioi zeuzkan;
bukatzean, baziren 60.000); elikagaiak biltegietan gordetzeaz eta kontserbatzeaz
arduratu ziren, eta fronteko ospitaleak eta kanpainakoak sortu ziren, eri
eramaileen konpainiak, botikak sistemaz ematen hasi ziren, eta abar.

Era berean, ez zuten asmatu itsasoko armadaren indar izugarria erabiltzen ere
(minak, torpedoak, destruktoreak, itsaspekoak, dreadnought korazatuak), gerra
aurreko armamentu karreran garrantzi handikoak izan ziren arren. Jutlandiako
gudua erabakiorra izan zen (1916), eta horretan argi erakutsi zuen britainiar
Errege Armadak itsasoan zuen nagusitasuna. Alemaniaren gerrako itsas armada ez
zen ia portuetatik atera ere egin. 1917an bakarrik erabili zituen Alemaniak bere
itsaspekoak, merkataritza gerran hainbat naziotako ontzi merkatariak urperatuz.

Ez ziren aurreikusi gerrako estrategia berriak, ezta egin behar izan zen
ahalegin izugarria ere, ekonomiari nahiz giza bizitzei zegokienez. Europa osoak
parte hartu zuen gerra hartan (eskandinaviar herriek, Espainia, Herbehereak eta
Suitzak izan ezik). Ameriketako hamaika herri iritsi ziren esku hartzera (batzuk
formalki). Beste hainbeste egin zuten Afrikako eta Asiako koloniek ere, Turkiari
Ekialde Hurbilean eraso egiten zioten artean. Abuztuan hamabi milioi gizon ere
mobilizatu ziren (60 milioi gerra osoan zehar), eta 1914ko udazkenean bakarrik
kontinenteko urte bateko diru sarrerak inbertitu ziren borrokaldian. Eta hori
guztia emaitza errealik batere gabe. Guduetako giza kostua ankerra eta
zentzugabea zen, eta diru ahalegina berriz lekuz kanpokoa gertatzen zen baita
herri aberatsenetan ere.

Halakorik ez zen ezertxo ere aurreikusi gerra aurretik. Britainia Handiaren
lehen asmoa, gerra hasi zenean, negozioak betiko moduan egiten jarraitzea izan
zen; horixezen aurreko gerretako esperientzia. Alemaniak ere, gerrako
ekonomiarako prestatuago zegoen arren, ez zuen plangintza ekonomikorik
aurreikusi gerrako beharrei erantzuteko (uztailaren bukaeran oraindik ere zekale
kopuru handiak esportatzen ziren, gerrako zalditeriak laster beharko zituenak).

Baina halako mobilizazio zabalak berehala hautsi zituen nazioarteko
merkataritzaren loturak; soldadugaien beharrak enpresak langile gabe uzten
zituen; gerra bete-betean zela, burdin gordinaren ekoizpena murriztu egin zen
Alemania, Suitza, Britainia Handia eta Frantzian; Erresuma Batuak ezin zituen
galtzen ziren adina itsasontzi berregin; eta leku guztietan ikaragarri urritu
zen elikagaien ekoizpena, eta aldi berean, ezinezkoa zen haiek inportatzea.

Frontetik zetorren material eskaera, bestalde, ikaragarria zen. 1914an frantses
bateriek gehieneko ahalmenaz tiratu izan balute munizioa, hamairu minututan
gastatuko ziren eskura zeuzkaten hornigai guztiak.

Munizioz hornitu behar ziren fusil berriak, metrailadoreak eta tiro lasterreko
kanoiak, osteak elikatu behar ziren, arropez eta zapatez hornitu, tresneria eta
hesiak egiteko materiala behar zuten (Britainia Handiaren aurreikuspenen
arabera, 250.000 lur zaku beharko zituen hilean; 1915ean sei milioi eskatzen
zituen), burdin hesiak, errekinak, botikak, etab. Azken finean, nazioetako
ekonomiak berriz antolatzea eskatzen zuen gerrak.

Gobernuek atzerriko maileguetara (AEBak izan ziren onuradun nagusiak), eta
zorrak eta altxor bonoak igortzera jo zuten.

Laster hasi ziren atzerriko dibisak eta inbertsioak menderatzen. Alde
horretatik, mugarria izan zen 1915. urtea; gobernuek zuzenean esku hartu zuten
ekonomietan guztizko gerra egin ahal izateko, jarduera guztiek behar zuten
gerraren eskakizunen mende egon.

Alemaniak hartu zuen horretan aurrea (agian, militarrek herri barreneko auzietan
zuten ahalmenagatik, ahalmen hori hazi baino ez baitzen egin: 1914az gero, Paul
von Hindenburg eta Erich Ludendorff jeneralek markatzen zituzten gobernuaren
nondik norakoak).

Jadanik 1914an, Lehengaien Saila sortu zuen Walter Rathenau industria gizonaren
gidaritzapean. Alemaniako meategi eta industria guztiak militarizatu zituzten:
hark erabakitako plangintzaren arabera, kontratu bereziak egin ziren
Estatuarekin, eta ekoizpen prezioak eta mailak finkatu.

Era berean, elikagaien eta jantzien prezioak ere finkatu ziren, eta
arrazionamenduak hasi ziren (ogiarena, 1915eko urtarrilean).

1916ko neguan Nazio Zerbitzuko legea aldarrikatu zen, industria eta gerrarako
soldadugaiak mugagabe hartzea proposatzen zuena, eta enpresako istiluetan
nahitaezkoarbitrajeak jartzen zituena. Pixkana-pixkana, Austriako ekonomia
beretzen joan zen, eta era horretan gauzatu egin zen hain beldurgarria zen
Mitteleuropa-ko eskualde ekonomikoa (Danubioa zabalik geratu zen, eta
normalizatuak Alemania eta Turkiaren arteko joan-etorriak).

Britainia Handiarentzat zailagoak izan ziren gauzak. Lehenengo urratsa
soldadugaiak lehen aldiz 1916an nahitaez biltzean egin zuen. Laster
nazionalizatu zituen, aldi baterako, burdinbideak, merkataritzako ontzidia eta
ikatz meategiak. Munizio lantegi asko jarri zen abian urte horretan
(emakumezkoek lan egiten zutela), eta gehiagora egin zuten, harik eta 1918an 218
izan ziren arte. Horrez gainera, ekonomia sail asko antolatu zituen Armamentu
Ministerioak (1915eko maiatzean sortu zen ministerio hori). 1918an anoa mugatu
zen, irin industria nazionalizatu zen eta bost milioi hektarea erosi ziren
gerrarako produzitzen jartzeko.

Gainerako herrialdeek beste hainbeste egin zuten, baina nahiko atzeraturik.
1917tik aurrera, Parisko 1916ko ekonomia konferentzietan blokeoa estutu ondoren,
aliatuek plangintzarako bulegoak zabaldu zituzten altzairu, gasolina eta
lehengaientzat. Aliatuen arteko Batzordea, Gerrako Kontseilu Gorena eta Itsas
Garraioko Kontseilua sortu ziren. AEBak gerran sartu izanak asko lagundu zuen
batzorde horiek antolatzen.

Horrek guztiak, oro har, herri guztietako inmunitate zibilak murriztu, eta garai
hartako europar gizartearen militarizazio joera indartu zuen (gobernuetatik
gizarte zibilera).

Lehen Mundu gerrak lau urte baino gehiago iraun zuen; zuzenean borrokan jardun
zuten herriek 186.000 milioi dolar gastatu zuten, eta 150.000 milioi behar izan
ziren suntsiketek eragindako kalteak ordaintzeko. 37 milioi soldadu hil ziren
guduetan; zibilak, gerrak nolabait eraginda, ia hamar milioi. Hori izan zen
Versaillesko Itunaren funtsa (1919) funtsa, baina hala lortu zen bakea (ez
Alemania ezeztea, ez haren nahiak asetzea) egonkortasunik gabea izan zen, 1939an
frogatu zen bezala.Abuztuaren 2an bertan, Schlieffen plangintza jarri zuen
Alemaniak abian (1892an Estatu Nagusiko buruzagi zenak antolatua, 1905ean
onetsia eta Helmuth von Moltkek 1911n aldatua).

Plangintza haren asmoa zen, Belgika hartu ondoren, Frantzia azkar eta osorik
garaitzea, atzegoardian beste fronte bat zabalduko zuen mugimendu laster eta
inguratzaile baten bidez. Bitartean, alemaniar armadako VIII. gorputzak eta
Austriako oste guztiek errusiarren mobilizazioari eutsiko zioten ekialdean.
Parisko ateetarainoko aurreramendu bizkorrak (Marne ibaia) eta ekialdean sortu
ziren zailtasunek (Prusia ekialdeakoaren ebakuazioa eta Tannenbergeraino atzera
egin beharra; abuztuak 12-20), Alemaniari sinetsarazi zioten mendebalean
abantaila erabakiorra izango zuela; ekialdean, berriz, agerikoa zen laguntza
beharra.

Hindenburg aleman jeneralak erabat garaitu zituen errusiarrak Tannenbergo guduan
(abuztuak 26-29). Baina mendebalean, aliatuek, Josseph Joffre buru zutela,
Marneko garaipen erabakiorra lortu zuten (irailak 6-8). Alemaniarrek ere lortu
zuten frantsesen kontraerasoei aurre egitea Alsazia eta Lorrena aldean (abuztuak
14-19), errusiarrek Lembergen garaitu zituzten austriarrak (irailak 8-12) eta
Galitzia eta Bukovinan barneratu ziren. Schlieffen plangintzak huts egin
zuelarik, bai mugimenduen moteltasunagatik, bai kalkulu okerrengatik,
alemaniarrak bestelako estrategiarik gabe geratu ziren. Bi armadak itsasorako
lehiaketaren bidez Mantxako itsasarteko portuak menderatu nahian eta Flandriako
ertzetatik gaina elkarri hartu nahian (azaroa eta abendua) aritu ondoren,
frontea, azkenik, mendebalean finkaturik gelditu zen. Gudarosteak lubakietan
geratu ziren, 650 kilometrotan zehar, Iparraldeko itsasotik Suitzako mugaraino.
Estratega ausartenek antolatutako mugimendu gerraren amaiera zen.

Mugimenduak motelegiak ziren, eta eskasa hornidura. Errekuntzako motorrekiko
ibilgailuak ezinbestekoak ziren (tankeak, gurdi blindatuak, motorrak, autoak,
kamioiak),estrategia berria, Bigarren Mundu Gerrako tximist-gerra, alegia,
eraginkorra izan zedin.

Beste fronteetan ez zen halako mugimendurik izan. Austriarrek hiru bider eraso
zioten Serbiari, baina serbiarrek atzera eragin zieten hiru aldietan.
Turkiarrak, bestalde, urriaren 29an sartu ziren gerran, alemaniarren aldean,
Itsaso Beltzeko errusiar portuak itsasontzietatik bonbardatuz. Abenduan hasi
zuten otomandarrek Kaukasoko alderdi errusiarreko inbasioa, indar handirik gabe
ordea.

1915eko urtarriletik aurrera, mendebaleko fronteko gudarosteek beren posizioak
finkatu zituzten hesi arantzadun, lubaki, lur zaku, metrailadore eta
artilleriazko sare nahasi baten atzealdean, lohia noranahi zabaldurik, gerrako
beste osagai bat bihurtuta.

Gauzak horrela, 1915an aliatuek eraso asko egin zuten, Artois, Champagne, Neuve
Chapelle eta Loosen. Denek huts egin zuten. Aliatuak, 1916an, lerroak hausten
saiatu ziren, Somme ibaiaren eskualdean eraso masiboak eginez. Baina
alemaniarrek lehenago hasia zuten Verdungo gudua (otsailaren 21a). Gudu izugarri
gogor baten ondoren, Douaumont, Vaux eta Thiaumonteko gotorlekuak hartu
zituzten, baina ez Philippe Pétain jeneralak defenditzen zuen Verdungo
gotorlekua.

Azkenik, uztailaren 1ean, eraso masibo bat egin zuten Sommen. Azaroa arte iraun
zuen.

Hartan, britainiarrek aurreneko aldiz erabili zituzten gudu gurdiak, nahiko
kaskarrak (irailaren 15a). Frantsesak Douaumont eta Vaux konkistatu zituzten
berriz (azaroaren 2a), eta otsaileko egoerara etorri ziren atzera.

600.000 lagun hil ziren bando bakoitzean, eta hala ere ez zen frontea haustea
lortu. Mendebalean ezinezkoa zen mugimenduzko gerra hura, ekialdean, ordea,
egingarria zen, arma eta borrokalari dentsitatea txikiagoa baitzen, eta
zenbaitetan oso modu eraginkorrez gainera. Errusiarrek ekialdeko fronteko erasoa
hartu zuten beren gain. Errusiar armadako lau gorputzek aurrera egin zuten
etengabe Galitzian barna, Karpatoetan zehar Hungarian barneratzeko modua aurkitu
zuten arte, 1915eko martxoaren erdialdean (austriar-alemaniar gudaroste bateratu
batek gerarazi zituen Karpatoetan).

Maiatzean, oste zentralek eraso handi bati ekin zioten Polonian, errusiar
lerroak Dvina ibaiaren atzealdera eramanez (1915eko irailean). Inperio Zentralek
ez zuten operazio erabakigarririk egin ekialdeko frontean, baina Errusia hain
zegoen akitua, non une horretatik aurrera ezin izan baitzuen eraso
garrantzitsurik egin. 1916an Vilnaren ipar-ekialdean egin zuten erasoak huts
egin zuen.

Irailean bakarrik lortu zuten alemaniarrei atzera eragitea, 65 bat kilometroz
fronte osoan. Une horretan sartu zen Errumania gerran, aliatuen aldean (1916ko
abuztuaren 27a). Transilvaniara eraman zituen osteak (abuztua eta iraila), baina
egotzi egin zituzten, Inperio Zentralek eta Bulgariak inbaditu zuten Errumania
(azaroa eta abendua), eta era horretan petrolio erreserba garantzitsuak lortu
zituzten.

Serbiar fronteak aldaketarik gabe iraun zuen 1915eko urria arte: orduan,
Salonikan lehorreratu ziren oste aliatuak. Bulgaria gatazkan sartzea eragotzi
nahi zen. Baina Bulgaria Serbian sartu zen 1915eko urriaren 14an, eta oste
aliatuak kanporatu zituen. Serbiarrek atzera egin zuten,Montenegro, Albania eta
Korfura; aliatuek Salonikara jo zuten (ondoren izan ziren beste erasoaldi batzuk
neutralizatu egin zituzten).

Dardanelo itsasartean, britainiar, australiar eta zeelanda berritar itsas
armadak bi bider lortu zuen Gallipoliko penintsulan lehorreratzea. Alabaina,
bietan huts egin zuten (1915eko apirila-1916ko urtarrila), eta Gallipoliko gudua
sekulako galerak izan zituzten.

Bitartean, Mesopotamian sartu ziren Indiako britainiar osteak. Bagdad aldera
zihoazela, turkiarrek gerarazi zituzten (1915eko azaroa). Era berean, eraso egin
zieten 1916an Palestina eta Arabiako eremuei.

Arabian, turkiarrek aurre egin behar izan zioten Mekako jerifearen matxinadari
(1916ko ekaina). Britainiarren laguntzarekin, errege izendatu zuten jerifea
(abendua).

Arabiar matxinada ez zen eten (T. E. Lawrence edo Lawrence Arabiakoa, zela
buruzagi ingelesa), eta ingelesek, arabiarren laguntzarekin, aurrera egin zuten
Sinai eta Palestina aldera; arabiarrek, Aqabako turkiar hiria (eta portua) hartu
ondoren (1917ko uztaila), sarritan eraso zioten turkiar burdinbideari turkiarren
mugimenduak ostopatzeko. Italiak gerra deklaratu zion Austria-Hungariari
(1915eko maiatzak 23a), baina huts egin zuen Trieste konkistatzeko helburuaz
Isonzo ibaian egin zituen erasoaldietan.

1916aren bukaera aldean, alemaniarrak harrapatuta zeuden hainbeste beldurtzen
zituen bi frontetan; aldi berean ordea, aliatuek ez zuten lortzen fronteak
aurrera eraman eta alemaniarrak erabat inguratzea.

1916ko negua oso gogorra izan zen: frontea geldirik eta gainezka eginda zegoen,
handiak ziren zibilen sofrimenduak. Gero eta sarriagoak ziren istiluak eta
grebak.

Izan ziren bake saioak (Lugano eta Zimmerwald), baina ez alde batek ez besteak
ez zuten ahaleginak egiteko erabakimenik.

1916aren bukaera aldean, Alemaniaren bi ekimen izan zirela-eta (itsaspeko
gerraren amaiera, eta aliatuek atzera bota zuten ohar ilun bat), Woodrow Wilson
AEBetako lehendakariak bake negoziatu baterako harremanak hastea erabaki zuen.
Britainia Handiak ezezkoa eman zion eskaintzari: Inperio Zentralek konkistatu
berria zuten Errumania, eta Alemaniaren anexio eskaerek kanpora uzten zuten
halamoduzko bake bat. Azkenean, berriz ere bete-betean hasi zen itsaspeko gerra,
Zimmermann telegrama aurkituta, eta AEBak aliatuekin lotzen zituzten era
guztietako interesak zirela-eta, Wilsonen ahalegina AEBak (ordu arte neutral)
gerran sartzearekin amaitu zen, 1917ko apirilaren 6ko guduan.

Estatu Batuak gerran sartzea izan zen 1916-1917ko neguko borrokaldiaren ondorio
nagusia. Era berean, funtsezkoa izan zen martxoko Errusiako Iraultza (martxoaren
15a), tsarra aginpidetik eraitsi zuena eta aliatuak ekialdeko frontean egoera
larrian utzi zituena.

Gobernu gero eta indartsuagoek egiten zuten gerra. Alemanian, aginpide zibil
ororen gainetik, diktadura isila ezarri zuten militarrek. Austrian ez zen
deialdirik egiten legebiltzarra biltzeko. Ingalaterrak eta Frantziak bi gizon
indartsu zituzten buru, LloydGeorge eta Clemenceau, aginpide handikoak biak.
Apirilean greba handiak izan ziren Berlinen eta Leipzigen baldintzarik gabeko
bakearen eske. Hura zen alemaniar sozialistek ematen zioten erantzuna Errusiako
Iraultzari. Maiatzean, frantsesek ere arazo larriak izan zituzten: 1917an bi
erasoaldi handi egin zituzten aliatuek mendebaldean.

Frantsesak Arrastik Hindeburg lerrora iritsi ziren, eta gudu latzak izan ziren
Aisnen eta Champagneko eskualdean (apirilak 9-maiatzak 21). Aurrerakada oso
txikia izan zen, baina 270.000 frantses soldadu hil ziren. Haserreak eta
etsipenak matxinadak eragin zituzten 112 dibisioetatik 68tan.

Robert Georges Nivelle jenerala Pétainek ordezkatu zuen (maiatzaren 15a).
Bigarren erasoaldi handia britainiar Espedizio Osteak egin zuen, Flandrian,
emaitza argirik gabe hura ere. Azpimarratzekoa da Cambraiko gudua
(azaroa-abendua); hartan britainiarrek 400 tankerekin eraso zuten. Hura izan zen
borroka gurdiak eskala handian erabili ziren lehenengo aldia historia
militarraren, ez zen hartatik, ordea, etekinik atera.

Hala ere, gertaera berri batek goitik behera aldatu zuen egoera. Azaroan
boltxebikeek aginpidea hartu zuten Errusian, eta beren aldetik Brest-Litovsk-en
alemaniarrekin bakea izenpetu zuten (abendua). Alemaniarrek, azkenean,
mendebaldeko frontera bil zitzaketen ahalegin guztiak, ahuldurik eta
matxinaturik zeuden oste batzuen kontra (frantsesak eta ingelesak). Militar
alemaniarrek garaipena lor zezaketela uste izan zuten (Estrategiari buruzko
Konferentzia, azaroaren 17a), baldin eta Estatu Batuen Espedizio Osteari esku
hartzeko aukera eman baino lehen ekiten bazuten (Frantzian ari ziren jada
entrenatzen). 1918ko martxoaren 21ean, erasoaldi gogor bat egin zuen Alemaniak
belgikarren lerro guztian, arrakastaz hasieran. Baina uztailaren 15ean, aliatuen
indarrek, Ferdinand Foch jeneralak koordinaturik, Marnen gerarazi zuten
erasoaldia.

Abuztuaren 8an estatubatuarrek Sommen arrakastaz borrokatu ziren. Egun
horretatik aurrera, aliatuak etengabe eraso zioten Hindeburg lerroari, hautsi
zuten arte (1918ko irailaren 27-30). Gudu hark erabakiko zuen gerra.

Arabiar osteekin elkartu ondoren, Libano eta Siria hartu zuten (1917ko urria).
Frantses itsas armadak bestalde Beirut hartu zuen, eta gobernu otomandarrak
armistizio bat eskatu zuen (urriaren 30ean izenpetua).

Era berean, Inperio Zentralek atzera egin zuten Balkanetan 1918an zehar. 700.000
soldadu aliatu inguruk osaturiko oste batek, frantsesak, britainiarrak, grekoak,
serbiarrak eta italiarrak tartean zirela, Mazedonian eskala handiko erasoaldi
bat abiarazi zuen.

Hilabete bukaerarako, bulgariarrek,erabat garaiturik, izenpetua zuten armistizio
bat. Errumania berriz ere gerran sartu zen, aliatuekin batera. Serbiarrek eta
errumaniarrek azaroaren 1ean Belgrado hartu zuten.

Zenbait erasoaldiren ondoren, italiarrek Trieste eta Fiume hartu zuten (egungo
Rijeka), azaroaren 3an eta 5ean hurrenez hurren. Garaiturik, matxinada
iraultzaileak izan ziren Austriar-Hungariar Inperioan (batez ere barne
nazionalismoek bultzatuak: txekiarrak, hegoaldeko eslabiarrak, hungariarrak).

Abuztuan, alemaniar militarrek uste zuten irabazia zutela gerra; irailean,
Marneko bigarren borrokaldiaren ondoren eta garaiturik bere aliatuak,
armistizioa komenigarriagoa zela erabaki zuten. Irailaren 27an, Reichsweheren
buru zen Ludendorff jeneralak zibilen gobernu bat osatzea, armistizioa
izenpetzeko gauza izango zena, proposatu zion Koroaren Kontseiluari (Kaiserrak,
haren esanetara, urriaren 3an izendatu zuen). Urriaren 12an Woodrow Wilsonn 14
puntuak onartu ziren. Hilabete horretan, alemaniar ontzidia Kielen matxinatu
zen. Azaroaren 7an Munich hirian Sobieta aldarrikatu zen; handik egun gutxira,
Kaiserrak Berlinen bertan abdikatu zuen. Sozialistak (Friedrich Elbert) arduratu
ziren gobernuaz, zapaldu zuten matxinada, eta azaroaren 11rako gai ziren
aliatuekin armistizioa izenpetzeko.

XX. mendea, Europan, Gerra Handiarekin jaio zen; aldi berean, potentzia berri
bat, Ameriketako Estatu Batuak, sartu zen munduko politikan, gerraren ondorioz
hura ere.Izugarriak izan ziren gerrak Europako demografia eta ekonomian izan
zituen lehen ondorioak. 60 milioi europar mobilizatu ziren; hilak 10 milioi izan
ziren, eta 30 milioi zaurituak (horietatik 7 betiko geratu ziren elbarriturik).
Alemaniak eta Errusiak 2 milioi soldadu inguru galdu zuten (lehenak, biztanle
aktiboen %15), Frantziak milioi t'erdi (biztanle aktiboen %10,5),
Austria-Hungariak eta Britainia Handiak milioi bat inguru (hurrenez hurren,
biztanle aktiboen %17 eta %5). Hil kopuru izugarri horiek alargun eta umezurtz
saldoak utzi zituzten, bizimodua ikaragarri zaila zutenak.

Gerraren kostua, guztira, benetan lazgarria izan zen: XVIII. mendetik gerra hasi
zen arteko mundu guztiko zorra sei aldiz biderkatua.

Gerrak mundu osoko ekonomia kaltetu eta aldarazi zuen; Europako herrien arteko
finantza eta merkataritza mugimendua erabat eten zituen. Estatu Batuek, baina
baita Japoniak ere, ordu arte Britainia Handiak, Frantziak eta Alemaniak beren
esku zeuzkaten merkatuak beretu zituzten. Herrialde txikiago batzuk gerran
neutral izan ziren (Herbehereak, Espainia, Suitza, Norvegia, Suedia, Argentina,
Uruguai, etab.) eta herri industrializatu handien ekoizpenaren beheraldiaz
baliatu ziren inportazioak aldatu eta beren industriaren berriztatzea
bultzatzeko.

Nekazaritza, bestalde, munduko periferia osoan hazi zen urteotan, Europako
inportazioen eraginez. Finantzen alorrean, Londresek eta Parisek galdu egin
zuten munduko nagusitasuna, eta New Yorkek eta Genevak hartu zuten.

Egoera horretan, inflazioa lehertu egin zen. Britainia Handiko 1920ko prezioek
hirukoiztu egin zituzten 1913koak (bider 3,5); Frantzian bost aldiz biderkatu
ziren, eta 15 aldiz Alemanian. Baina egoera oraindik okerragoa zen Europako
erdialdean eta ekialdean: garai horretan, Austrian, inflazioarekin, prezioak
14.000 aldiz biderkatu ziren 1913an, 23.000 aldiz Hungarian, 2,5 milioi aldiz
Polonian eta 4 bilioi aldiz Errusian.

Egoera hartan, Estatu Batuetako bankuek deflazioaren aldeko politika oso
murriztaile bati ekin zioten 1920 inguruan. Inflazioa menderatu zen, baina
ekonomiak asko murriztearen truke, eta, hala, 1923 arte ez zen berreskuratu
1913ko maila.

Alemanian, Hungarian, Italian, eta baita Frantzian eta Britainia Handian ere,
izan ziren iraultza saioez gainera (ikus XXXI.. aia), langileen arazoak-eta,
1919 eta 1922 artean, lehendik ezagutzen ez ziren mailetara iritsi ziren Europan
eta Estatu Batuetan.

Hain larriak izan ziren Estatu Batuetan altzairuaren sektoreko grebak
(1919-1920), non «izu gorria» deitu zena areagotu baitzuten.

Gerra hasi aurrean jada ikusten zen estatu sozialaren aldeko joerarik, eta joera
hori sendotu egin zen (estatu horixe izango zen bigarren gerra ondoan sortuko
zen ongizatearen estatuaren aurrekari), estatuak ekonomian esku hartu baitzuen,
eta bazelako planifikazio maila bat. Sobietar Batasuneko bost urteko plangintza
erraldoiak gehiago dira gerra garaian ikasitako praktika berrien ondorengo, han
ofiziala zen dotrina marxistarenak baino. John Maynard Keynes britainiarrak
sistematizatu zuen ekonomia joera berria, bere Enpleguari, interesari eta
diruari buruzko teoria orokorra liburuan (1936).

Parisko Konferentzian egin zen agian Europako muga zuzenketa handiena izan zena.

Konferentzia hori 1919ko urtarrilaren 18an egin zen, eta haren ondoren,
ekainaren 28an, Versaillesko Ituna izenpetu zen. Parisko Konferentzian Estatu
Batuen, Britainia Handiaren, Frantziaren, Italiaren eta beste 23 herrialdeen
ordezkariek parte hartu zuten (Alemania, errejimen errepublikanoa hartu baitzuen
inperioa desegin zenean, elkarrizketatik kanpora utzi zuten). Eztabaiden
abiapuntua EstatuBatuetako lehendakari Woodrow Wilsonen Hamalau Puntuak edo ildo
nagusiak izan ziren; asmo onek baino ondo zehaztugabeek osatzen zuten zerrenda
bat zen, aliatuen itxaropenekin ados ez zetorrena. Inperio Zentralek
armistizioaren oinarritzat onartuak zituzten Wilsonen baldintzak. Alabaina,
potentzia aliatu gehienak gerrako indemnizazioak lortzera joan ziren batez ere
Parisera, eta, aldez aurretik egindako akordioen arabera (Londreseko Ituna,
Sykes-Picoteko Akordioak, Balfourren deklarazioa eta abar), nazio garaituen
eremu eta jabetzak banatzera. Bermeak nahi zituzten, Frantziak batez ere,
Alemania neutralizatzeko. Boltxebikeen iraultzak (1917) berekin zekartzan
segurtasun arazoak eta iraultza kutsatzearen beldurrak ere baldintzatu zuen
Konferentziaren nondik norakoa.

Azken horren ondorio gisa, Polonia, Txekoslovakia eta Jugoslaviaren eraketa
bultzatu zen, iraultzaren hedatzea eragotziko zuten estatu «tapoi» modura.

Poloniako estatua Posen eta Mendebaldeko Prusiako alemaniar probintzietako eremu
handietan eta ekialdeko Bielorrusian kokatu zen; eremu txiki batzuk,
Marienwerder adibidez, plebiszito baten ondoren, Alemanian geratu ziren, eta
Danzig «hiri libre» izendatu zuten (Poloniak, horrez gainera, Austriar Inperioan
zeuden Galitzia, Silesia Garaiaren parte bat eta Teschengo dukerria beretu
zituen). Txekiarrek zuzenean eskatu zieten potentzia handiei Txekoslovakia finka
zezatela (Sudeteetatik Erruteniaraino). Aldi berean, hegoaldeko paneslavismoaren
adierazle izan zen Jugoslavia (potentzien babesarekin).

Alsazia-Lorrena Frantziari itzuli zitzaizkion, eta Sarreko eskualdea hamabost
urtez geratu zen Nazioen Elkarteko batzorde baten administrazioaren pean.
Belgikak Eupen Malmedy eta Moresneteko barruti txikiak hartu zituen Luxenburgoko
eremu batzuei uko egitearen truke. Plebiszito baten ondoren (1920), Danimarkari
Schleswig-Holsteingo iparraldea eman zitzaion.

Itsaso Baltikoan berriz lau estatu berri antolatu ziren: Finlandia, Estonia,
Letonia eta Lituania.

Errumaniak Transilvania, Banato eta Bukovina (Austriar Inperioaren) eta
Besarabia (Errusiar Inperioaren) irabazi zituen. Bulgaria galtzailea Egeo
itsasora irterik gabe geratu zen. Italiak ordea, ahaleginak ahalegin, ez zuen
lortu Fiume eta Dalmazia osoa kontrolatzerik.

Otomandar Inperioa desegin zen (Turkia baino ez): Hiyaz eta Yemen askatuta, Irak
eta Palestina britainar kontrolpean, Siria eta Libano frantses kontrolpean
geratu ziren. Armeniak lurralde zabala lortu zuen baina beste gerra ondoren
galduta. Gauza bera gertatu zen Greziarekin; Europako Turkia ia osoa eta
Esmirnako lurraldea bereganatu zuen Sèvres itunean, baina gero galdu zituen
Turkia berriaren aurrean.

Alemaniak, bere aldetik, kolonia guztiak galdu zituen, eta frantsesen eta
ingelesen esku geratu ziren gehienak (Togo, Kamerun, Tanganika); Belgikarako
Ruanda eta Burundi, Hegoafrikarako gaurko Namibia; Ozeaniako koloniak Australia,
Zelanda Berria eta Japoniarako ziren.

Alemaniak nahitaezko soldadutza ezabatu behar izan zuen, armada 100.000 gizonera
murriztu, Rhin ibaiaren ezkerraldeko lur guztiak desmilitarizatu, gerrako
materiala ekoizteari ia erabat utzi, itsas armada ur azaleko 36 itsasontzitara
mugatu, eta abiazio militarra debekatu zitzaion. Horrez gainera, oso
indemnizazio handia eman behar izan zuen gerrako ordaintzat (eta, horregatik,
dirutan oraindu beharreko indemnizazioez gainera, itsasontziak, tren osagaiak,
eta baliabide natural baliotsuak eman behar izan zituen). Gobernuak uko egin
zion zergak igotzeari, eta, hala, 1932ko Lausanako Konferentzia arte ez ziren
zehaztu indemnizazioen ordainketaren nolakoa eta zenbatekoa. Alemaniak, halaber,
onartu zuen Gilen II.a Alemaniakoa antzinako kaiserra nazioarteko epaimahahi
batek epai zezan, nazioarteko moraltasunaren kontrako delitu handiena egin
izanagatik, baina epaiketa hori ez zen inoiz egin. Itunaren baldintzek,
ekialdeko lurren galerak batez ere, kritika gogorrak sorrarazi zituzten
Alemanian, non diktat modura definitu zen.

Bake Konferentzian AEBetako Wilson lehendakariak bere plangintza negoziazioetan
osorik onar zezaten ahalegindu zen, baina, azkenean, hasierako asmoa bertan
behera utzi, eta Nazioen Elkartea osatzeko aliatuen babesa lortzen ahalegindu
zen. Azkenean, Estatu Batuek ez zuten Ituna ofizialki onetsi, baina 1921eko
uztailaren 2an beren aldetik eta Alemaniarekin itun berezi bat izenpetu zuten,
Berlingo Ituna.

Euskal Herriari ere sekulako hondamendia eragin zion Lehen Mundu Gerrak:
Lapurdin, Nafarroa Beherean eta Zuberoan «belaunaldi oso bat desagertu zen»,
Iñaki Egaña historialariak dioenez. Soldadu joan behar izan zuten euskal
herritarretatik, 6.000 hil ziren.

Gainera, ipar euskalerritarrak frantsestu zituen: Frantziaren propaganda mezuak
barreneraino sartu ziren Ipar Euskal Herrian, eta hildakoak ohoratzen zituzten,
«aberriaren alde» hil zirelakoan. Frantziako herri gehienetan —eta Ipar Euskal
Herriko gehienetan ere— jarri zituzten «combattants morts pour la patrie»
(aberriaren alde hildako gudariak) zioten plakak, gerran hil ziren herritarren
zerrendarekin. Eta, 1918an gerra hura bukatu zenez geroztik, urtero-urtero
ekitaldia egiten da hildakoen monumentuen aurrean, Frantziako bandera, himno,
armadaren desfile eta guzti.

Hubert Peres historialariak hildakoen monumentuak eta ospakizunak aztertu ditu,
hainbat ikerlan, liburu eta artikulutan. Haren ustez, gerran hildakoak omentzeaz
harago, hildako horien izenak harri berean eta herriz herri jartzeak
kolektibotasun bat ematen die hil horiei. Helburu komun baten alde hil zirela
azpimarratzen dute, hots, Frantziaren alde hil zirela. Urrats kualitatiboa izan
zen hori, Frantzia «batzeko». Lehen Mundu Gerrak bihurgune handia markatu zuen
Frantziaren historian, «frantses nazioa eraikitzeko» bidean, Peio
Etxeberri-Aintxart historialariaren arabera. 18 eta 45 urte arteko gizon guztiak
gerrara deituak izan ziren, eta Ipar Euskal Herriko herriak eta baserriak laneko
on ziren gizonez hustu ziren. Armak hartu zituzten, eta Frantziaren eta
Alemaniaren arteko mugara igorri zituzten, lubakietan borrokatzera.

Baina ez zen frantses armada edo Frantziako Gobernuaren ordezkaritza mezu hori
zabaltzen zuen bakarra. Ipar Euskal Herriko euskaldunak, apaizak eta apaizen
ingurukoak, etengabe ari ziren, euskara hutsez, Frantzia goraipatzen, eta
«herriaren alde» hil zirenak omentzen. Eskualduna astekariak modu horretan
idazten zituen gerran hildakoen berriak. Lubakietatik berriak igortzen zituzten
euskaldunen artikuluak ere argitaratzen zituen Eskualdunak. Gerraren gogortasuna
ez zuten aise erakusten, zentsura zela bitarteko. Aldiz, gerrarako motibazioa,
alemanak hiltzeko gogoa eta Frantziaren goraipatzea nabari gelditzen ziren. Ipar
Euskal Herriko baserrietan bakarrik gelditu ziren emazteen lekukotasunak ere
agertzen ziren batzuetan. Laborantza gizonen laguntzarik gabe sufritzen zutenen
sakrifizioa ere goraipatzen zuen, eta «Frantziaren alde alargun izateko prest»
ziren emazteak txalotzen.

Gerra hark frantses sentiarazi zituen Ipar Euskal Herriko euskaldun gehienak.
Anitzek desertore izateko bidea hautatu zuten; Nafarroako mugatik hurbil
zirenek, bereziki. Baina gehienek gerra egin zuten, eta haiek biziki frantses
itzuli ziren lubakietatik. Gainera, euskaldun anitz frantsesa ez jakiteagatik
hil ziren, aginduak ez zituztelako ulertzen. Ondorioz, euskara jakitea
«kaltegarria» zela pentsatu zuten. Horrek ere euskaldunen frantsestea erraztu
zuen. Gauza bera jasan zuten bretainiarrek eta korsikarrek ere.

Geroztik, euskararen transmisioan etenaldi luze bat izan zen Ipar Euskal
Herrian. Ez bakarrik gerraren ondorioz, baina euskaldun izatea zama gisa bizi
izan zuten anitzek. Lehen Mundu Gerrak Frantziako Iraultzak baino eragin
handiagoa izan zuen euskal nortasunaren zutabeetan.



https://eu.wikipedia.org/wiki/Kilkenny_konderria

Kilkenny konderria (gaeleraz Contae Chill Chainnigh) Irlandako hego-ekialdean
dago kokatuta, Leinsterreko probintzian. 2.072 km²-ko azalera dauka eta 95.419
biztanle zituen 2011an. Kilkenny/Chill Chainnigh dauka hiriburu eta hiri nagusia
(22.179 biztanle 2006an).

Konderria luzea da eta Suir ibaia Waterforden itsasoratzen den punturaino
iristen da. Konderriko ibaiei ·hiru ahizpak" deitzen zaie, Nore, Barrow eta Suir
ibaia dira. Ingurunea muinotsua da eta punturik altuena Brandon Hill/Cnoc
Bhréanail (515 m) da, konderriaren hegoaldean kokatzen dena.

Antzinako Irlandako Erresumetako bat bazen Osraige edo Ossory Erresuma (euskaraz
"oreinaren herria"), zeinak bere egoitza eta jatorria lur hauetan zeukan. jakina
da II mendean hasi eta XIII menderarte iraun zuela erresuma honek Barrow eta
Suir ibaien arteko lurretan. Hasieran Munster probintziaren parte bazen ere,
Leinsterrek eskuratu zuen IX mendean. Hala ere probintzia bien arteko tanpoi
funtzioa betetzen jarraitu zuen.

Monje zistertarrak 1155an iritsi ziren konderrira eta 1158an Jerpoint
monasterioa. Berehala etorri zirfen normandiarrak ere eta 1169an Dublin, Wexford
eta Waterford berengatatuta 1171an erasotu zuten Kilkenny, Strongbow ("arku
indartsua") kapitainaren agindutara. Urte hortan bertan Strongbow Leinsterreko
Errege bihurtu zen.

1641eko matxinadan Irlandako Konfederazio Katolikoko hiriburu bihurtu zen
Kilkenny. Konfederazioa Oliver Cromwellek garaitu zuen 1649an. Cromwellen
konkista Irlandaren historiako odoltsuena izan zen, eta hori gutxi balitz
ondoren izurriteak eta gosetea etorri ziren.

Hurlinga da kirol nagusia. Konderriko Kilkenny GAA taldeak 34 aldiz irabazi du
All-Ireland Senior Hurling Championship txapelketa nagusia eta Irlandako
konderrien artean garaipen gehien dituena da. Liga ere 15 aldiz irabazi du eta
Tipperaryk baino ez du garaipen gehiago.

Thomastown herriko Mount Juliet Golf Course zelaian golf txapelketak izaten
dira. 1993 eta 1995 artean Europako PGA Tourreko Irlandako Opena bertan jokatu
zen.



https://eu.wikipedia.org/wiki/Xabier_Lete

Xabier Lete Bergaretxe (Oiartzun, Gipuzkoa, 1944ko apirilaren 5a - Donostia,
Gipuzkoa, 2010eko abenduaren 4a) euskal idazle, poeta eta kantaria, eta
politikaria izan zen.

Gazterik hasi zen idazten, eta bere artikuluak ohiko bihurtu ziren Zeruko Argia
aldizkarian. Euskal Kantagintza Berriko partaide nagusietarikoa izan zen:
1965ean, Mikel Laboa, Benito Lertxundi, Joxean Artze, Jose Angel Irigarai eta
Lourdes Iriondorekin batera, abian jarri zuen Ez Dok Amairu taldea. Sasoi haiek
gogoan, hau esan zuen Letek: «Kantarien lana, errekuperazio lan bat zen, beste
ezer baino lehen. Kantatzeko era herrikoi baten errekuperatzearekin batera
—kanta zaharrak ere jasoz—, hizkuntzaren eta herri kontzientziaren
errekuperazioa. Kanta, nola edo hala borrokarekin lotzen da. Herri batek irauten
jarraitzeko zeraman borroka larriarekin, hain zuzen». 1972. urtean, Ez Dok
Amairu taldea desegin zen; Letek, ordurako emazte zuen Lourdes Iriondorekin
batera, kantagintzan jarraitu zuen.

1968an argitaratu zuen Letek lehen poemategia eta 2009ko urriaren 27an bere
azken Egunsentiaren esku izoztuak poesia-liburuagatik Euskadi Literatura Saria
eman zioten. 2005. urtean, kolpe latza jaso zuen: bere emazte Lourdes Iriondoren
heriotza, gaixotasun baten ondoren. 2009ko apirilean Jakiunde zientzia, arte eta
letren akademiako kidea («jakituna») izendatu zuten; eta 2010ean, ohorezko
euskaltzain. Urte berean hil zen, abenduaren 4an, gaixotasun baten ondorioz, bi
egun ospitalean larri eman eta gero.

1965ean, Ez Dok Amairu proiektuaren sorreran parte hartu zuen. Taldearen izena
Jorge Oteizak aukeratu zuen; euskal kultura berreskuratze aldera, diziplina
artistiko guztiak bilduko zituen mugimendua sortzea zuen amets eskultore
ezagunak, eta kantagintzaren kasuan, Ez Dok Amairuren eskutik, xede horrek izan
zuen erantzunik. Francoren diktadura urteak ziren, garai ilunak zalantzarik
gabe. Egoerari buelta emateko gogoa nabari zen euskal gizartean, eta nahi horri
erantzunez kantua oihu bilakatu zen. Lehengo zein talde kideek beraiek osaturiko
kantak plazaratu zituen Ez Dok Amairuk, kanta konprometituak eta landuak,
taldeko partaideen irudiko konpromisoa ezin baitzitekeen zabarkerian erortzeko
aitzakia gisa hartu, eta uste bera mantenduko du Letek bere ibilbide poetikoan.

Baina artista plastikoak biltzen zituzten Gaur, Hemen eta Orain taldeekin
gertatu bezala, Ez Dok Amairuri ere iritsi zitzaion desagertzeko unea: 1970ko
hamarkadan gertatu zen hori, Baga, biga, higa ikuskizuna aurkeztu ostean.

Beste zenbait kantariarekin kolaborazioak ere egin zituen, hala nola Antton
Valverderekin, zeinarekin Lizardiren poesiei eta Txirritaren bertsoei ahotsa
jarri zien 1975-1978 bitartean. Antzerkia ere jorratu zuen euskal teatro
modernoaren oinarriak finkatzeko asmoarekin, eta bilaketa horretan Eugenio
Arozena izan zuen lankide. Kolaborazio horretatik sorturiko obrak Oiartzungo
Intxixu antzerki taldeak eszenaratu zituen.

Leteren abestigintzan bere olerkiek eta hitzek dute garrantzirik handiena, nahiz
eta musika ere sarri berak konposatua izan. Hitz propioez gain beste olerkari
batzuen hitzak ere kantatu izan ditu Letek, esaterako Lizardi edo Jacques Brel;
baita hainbat bertsolariren lanak ere. Era berean, hainbat abeslarik musikatu
eta kantatu izan dituzte Leteren olerkiak eta abestitzak; horien artean daude,
esaterako, Mikel Laboa, Lourdes Iriondo, Antton Valverde, Imanol Larzabal,
Benito Lertxundi...

1964an hasi zen poesia idazten. 1968an argitaratu zuen Letek lehen poemategia:
Egunetik egunera orduen gurpillean. Gabriel Arestiren poesia sozialaren
oihartzuna, Harri eta Herri-n bildutakoa batez ere, antzeman zitekeen aipatu
lanean eta, ildo horretan, bidegabekeriak salatzeko erabili zuen Oiartzungoak
hitza. Hitza, bai, zeren poetaren egitekoa zein izan behar ote duen bere buruari
behin eta berriro galdetu ostean ondorio horretara iritsiko baitzen. Horregatik,
kritikatu egingo zituen botereari men egiten zioten poetak zein errealitatea
alboratuta jokoo estilistiko hutsaletan erortzen ziren sortzaileak. Maribel
Sánchezen aburuz, «Letek ez du beharrezkotzat jotzen inondik ere poeta
iraultzaren aitzindari eta mezulari izatea, baina ezin du begiak errealitatearen
aurrean itxi, hots, ez dago poeta ez poesia inuzenterik, ez dago zikintasunik
gabeko poesia. [...] Poetak, gizonaren sozial-izatearen kontzientziaz osaturik
eta azpimarraturik egon behar du. Sozialtasun horren adierazpen nagusia herri
baten izan nahi eta ezin izate minberakor eta argi-ilun adieraztean legoke,
guzti hori herri urratu eta bortxatu baten testuinguruan.Honelako testuinguruan
badira "dena ala ezer ez" politika ekintza lehen arautzat dutenak, baina Lete
"ahal denean ahal den guztia" lema duten gizonen alde agertuko da». Poesia mailu
bat dela esaten zuen Arestik, kontzientziak astintzeko akuilua. Ados zegoen
Lete, baina bere ustez konpromisoa norbere buruan hasten zen eta horrek esan
nahi du poetak ezin dituela bere sentimenduak alboratu. Zeren Sánchezek
gogorarazten duen bezala, «Leterentzat poesiaren iturburu lehena sentimendua da,
bestela ez dago poesiarik, eta geroxeago arrazoi, subjektuak mundu euskaitz
guzti hori, taxutu, lotu, izendatzeko erabakia hartzen duen une berean baina ez
lehenago. [...] Guzti honek baieztapen bat egitera eramaten du poeta:
"Sentimendu eta sufrimendurik gabeko poesia erretorika hutsa da, berdin zait
erretorika soziala edo erretorika-preziosista»

1974arekin heldu zen Bigarren poema liburua.Obra horretan Letek poetaren rola
aztertzen jarraitu zuen, baina aurreko lanarekin konparatuta poesia askozaz
intimoagoa, barnerakoiagoa osatu zuen. Frantziako filosofia existentzialistaren
eraginez, poetak tarte handiagoa eskaintzen zien bizitzari eta heriotzari
buruzko gogoetei. Hurrengo poemategian, Urrats desbideratuak (1981; Irun hiria
literatur lehiaketa saritua izan zen), nabarmenagoa zen bilakaera. Hizkuntza
gogortzeaz gain, ezkortasuna eta etsipena zerien poemei. Sánchezen aburuz,
«Letek idatziriko poema liburuetan garapen argi bat ikusten dugu. Lehenengoan,
poeta gazte, gartsu eta inguruarekiko kezkaz beteriko poeta azaltzen da, bere
inguru-giroa aldatzeko beharra sentitzen duen horietariko bat, halaber borroka
hortan aritzeko gai sentitzen da. Bigarrenean, esperientzia gehiagoko gizona da,
gizon helduagoa. Ideia berberak mantentzen dira baina nolabaiteko zalantza ere
nabaria da, bizi izan dituen garaiak utzitako arrastoek erreflexionatzera
eramaten dute; eta erreflexio horren ondorioz sortzen da aipatutako zalantza
hori: kontzientziazioaren arazoa. Hirugarrenean dezepzioa agertzen da nagusi,
bizitzaz azken batean ezer onik itxaroten ez duen gizona bezala agertzen da,
nahiz eta oraindik askatasunaren kezka nolabait mantendu. Honetan bi alde
agertuko dira, borrokaren beharra eta etsipena»

Urrats desbideratuak-eko poemetan existentzialismoaren eraginak indarrean
jarraitzen du, baina jadanik ez da poetak aintzat hartzen duen ikuspuntu
bakarra; beste filosofo baten esanak ere darabiltza orain buruan Letek,
Nietzscheren esanak. Esther Zarrauak azaltzen duenez, «ihesean dago salbaziorako
bidea, aukerarik dramatikoena ere kontuan hartuta, hau da, heriotza. [Poeta]
mundu honekin nekatuta dago, eta ihes egin nahi du. Nolabaiteko aldea dago 66an
pentsatzen zuenaren eta oraingo jarreraren artean. Egunen batean hilko den
kontzientzia duelako, edozein unetan heriotza bidera aterako zaiola-eta nahi
duena gauzatzeko aukerarik ez duela izango jakin badakielako, itxaropenik ez
duen gizaki existentzialistarekin parekatzen da. Baina badu gizakiaren egoera
etsipengarri hori konpontzeko bidea, eta bide hori maitasuna da, zeinak Jainkoan
sinistera eramaten duen, hura baita maitasuna bizirik mantendu dezakeen bakarra,
heriotza ostean ere»

Politika gaixotasunak zirela medio utzi ondoren, osasunak hobera egitearekin
batera heldu zen Oiartzungoaren hirugarren lana, Zentzu antzaldatuen poemategia
(1992), zeinarekin Euskaltzaindiko Felipe Arrese Beitia olerki saria jaso zuen.
Gerora, edizio berritu batean, aipatu lanak Biziaren ikurrak izenburua hartu
zuen. Iñaki Aldekoaren esanetan, «Urrats debideratuak-i tonua ematen zion
jarrera existentzialistak bizitzaren ikuspegi barnerakoiago batekin bat egiten
du» azken poemategian. «Poetak publizitate eta ideologiari loturiko leloetatik
at ikusten du bere burua; arreta bere osasun fisikoarentzat eta, zergatik ez,
espiritualarentzat ezinbestekoa den horretatik desbideratu dezakeen edozein
errealitate sozialetik kanpo dago. Zentzu horretan, bizitzarekin esker onekoa
den poesia idazten du Xabier Letek, eta bertan ez da urtaroen joan-etorrian
existentziaren "miraria" ospatzen duen begirada behatzailea baino ezer
sublimeagorik: poesia bat da zeinetan kantua otoitzarekin nahasten den. (...)
Bizitzaren gorabeherak irrika bako begirada ezkorrarekin behatzen duenaren ahots
tonua da, eta betidanik heriotza gertu sentitu duenaren kontzientziaz
tradizionalki balore kristauak izan diren apaltasun, erruki eta barkamenari dei
egiten die.»

Denboraldi batez literatura sorkuntza alboratu zuen Letek politikan jarduteko.
Hain zuzen, 1980ko hamarkadan Gipuzkoako Foru Aldundiko Kultura sailean aritu
zen, zuzendari nagusi lehenik eta sailburu ondoren, EAJrekin, lau urtez.
Gaixotasunak, baina, zeregin publikoak alde batera uztera behartu zuen.



https://eu.wikipedia.org/wiki/Israel

Israel (izen ofiziala, Israelgo Estatua; hebreeraz: מְדִינַת יִשְׂרָאֵל‎,
Medīnat Yisrā'el, mediˈnat jisʁaˈʔel ahoskatua; arabieraz: دولة إِسرائيل‎,
Dawlat Isrāʼīl, dawlat ʔisraːˈʔiːl ahoskatua) Ekialde Hurbileko estatua da,
Mediterraneo itsasoaren ekialdean, Egipto eta Libano artean kokatua. Mugakide
ditu Libano, iparraldean; Siria, Jordania eta Palestina, ekialdean; Akabako
golkoa, hegoaldean; Egipto eta Gazako zerrenda, hego-mendebaldean; eta
Mediterraneoa, mendebaldean. Judua den estatu bakarra da, munduan.

20.770 km2 eta 7.000.000 biztanle (2005, israeldarrak) ditu. Muga horietatik
kanpo, Israelek zenbait lurralde hartu ditu eta kolonoz jendeztatu: Golan
(1.150 km2), Zisjordania (5.879 km2), eta Jerusalem Handia (70 km2).

1980an Israelgo gobernuak Jerusalem (732.100 biztanle, jerusalemdarrak) izendatu
zuen herrialdeko «hiriburu bakar eta banaezin». Nazio Batuek ez zuten onartu
izendapen hura, eta erakunde horrentzat Tel Aviv da oraindik hiriburu ofiziala.

Hebreera eta arabiera dira Israelgo hizkuntza ofizialak. Etnia nagusiak hauek
dira: juduak (% 80), arabiarrak eta beste (% 20). Erlijioz, berriz, juduak dira
israeldarren % 80, musulmanak % 15, kristauak % 2, eta bestelakoak (% 3).

Israel izena Bibliatik dator. Jainkoaren aingeruak Jakobi ezarri zion izena da,
bere aurka borrokatu eta garaitu egin zuelako (Has. 32, 28-30). Haren
ondorengoak Israelen seme-alabak edo israeldarrak dira, ondorioz.

Oraingo estatuak Medinat Yisrael (Israelgo Estatua) izena hartu zuen,
proposatutako beste izen batzuk baztertu ostean, hala nola, Eretz Israel (Israel
Lurraldea), Sion edo Judea.

Israel Mediterraneo itsasoaren ekialdeko ertzean dago, eta ondorengo hauek ditu
mugakide: Libano iparraldean, Siria ipar-ekialdean, Jordania (eta estatu ez den
Palestina) ekialdean eta Egipto hego-mendebaldean. Israelgo lurraldeak, 1967an
Sei Eguneko Gerran bereganatutako eremua kenduta, 20.770 km² inguru dira,
non % 2 ura den. Israeldar legeen aplikazio esparrua, Ekialdeko Jerusalem eta
Golan barne, 22.072 km² da.

Israelek hiru eskualde geografiko ditu, ipar-hego zatituak: Mediterraneo ertzeko
zabaldiak, erdiko mendiak (Golan eta Galileako mendiak) eta Jordan harana
(munduko beheragune sakonena). Kostaleko zabaldietan estatuko biztanleen % 70
bizi da. Hegoaldean Negev basamortua dago, kareharrizko zabaldi eta mendiak.
Eskualde lehorrek herrialdearen erdia baino gehiago dira. Jordan ibaiak
ipar-hego ibarra sortzen du, 6.500 km luze den Rift Haran Handiaren iparraldeko
zati txikia osatuz. Ibai honek Galileako Itsasoa zeharkatu eta Itsaso Hilean
amaitzen, mundu osoko lurrazaleko gune beheratuenean. Hegoalderago Araba dago,
Akabako golkoan amaitzen dena, Itsaso Gorrian.

Israelgo hosto iraunkorreko basoak ia desagertu dira, nekazaritzarako erabili
baitira lur eremu zabalak. Hala ere, iparraldean eukaliptoa, pinuak eta fruitu
garratzeko arbolak ugari dira; hegoaldean, berriz, basamortuko landareak daude.

Afrikako eta Asiako basamortuen eta Mediterraneoaren artean kokatua dagoenez,
Israel eragin klimatikoen bidegurutzean dago eta 40 klima inguru daude bertan.
Tenperatura asko aldatzen da garaieraren eta barnetasunaren arabera; ekialdetik
mendebaldera, klima mediterraneotik kontinentalera igarotzen da. Hego muturrean,
Akabako golkoan, klima tropikala da. Mendiguneetan haizea, hotza eta batzuetan
elurra egiten du. Hermon mendia adibidez ia urte osoan elurtuta dago, eta
Jerusalemen ohikoa da urtean behin elurra egitea. Kostaldean —klima
mediterraneoan— Tel Aviv eta Haifa hiriek, esaterako, negu euritsu eta epela
dute, eta uda luze eta beroa. Asiako tenperatura handiena (53,7 °C) Jordan
ibarreko iparraldean neurtu zen 1942an Tirat Zvi kibbutzean. Oro har, urtaro
lehorra apiriletik urrira da, eta gainerakoa, euri urtaroa.

Hebrear herria Palestinan sartu zen K.a. 1.200 urte inguruan, eta han bizi ziren
herriekin (moabiarrak, filistarrak, eta abar) nahastu ziren eta hebrear erreinua
osatu zuten. Hebrear erreinuaren urte oparoenak David erregearen (K.a.
1015-975?) agintaldikoak izan ziren. 930. urte aldera bitan banatu zen estatua:
Israelgo Erresuma eta Judako Erresuma. Ordutik aurrera israeldarrek botere
politikoa galdu zuten, eta Babiloniaren, Persiaren, Mazedoniaren eta Erromaren
menpe izan ziren.

Asiriarrek hartu zuten Judea 722. urtean, eta babiloniarrek Israel 587an. Haien
ondotik persiarrak, greziarrak eta erromatarrak iritsi ziren; K.o. 70 urtean,
juduen matxinada baten ostean, Erromatar Inperioak juduak erbesteratu zituen.
Halaxe hasi zen juduen diaspora. Hurrengo mendeetan beste herri askok hartu
zuten Palestina: bizantziarrek, persiarrek, arabiarrek, gurutzadetako soldaduek,
mamelukoek, otomanoek eta britainiarrek. Harrez gero, galdutako lurraldera
itzultzea izan zuten mundu osoan zehar sakabanatuak zeuden juduek helburu
nagusi.

Judu elkarte asko, beren ohiturak eta sinesmenak gorde bazituzten ere, bizi
ziren tokietan integratzen saiatu ziren. Hala, XIX. mendean, Europako sartaldeko
juduak onartuak izan ziren bitartean, Errusian, aldiz, bertakoetatik bereizita
bizi ziren. XIX. mendean, Moses Hessen eta, batez ere, Theodor Herlzen eraginez,
sionismoa deritzon ideologia sortu zen. Ideologia horrek dioenez, juduek
Palestinara itzuli behar dute beren estatua sortu eta antisemitismotik libre
bizi ahal izateko.

Hebrear estatua sortzeko ahaleginak egin ziren, eta judu guztiak batera
Palestinara emigratzeko eta estatu berri bat sortzeko asmoa gero eta gehiago
sendotu zen. Mugimendu sionista zen ideia horien sustatzaile nagusia, eta
Errusiako juduak izan ziren lehenak asmo hori betetzen. Hala ere judu guztiak ez
ziren sionismoaren jarraitzaile: batzuek bizi ziren herrialdean integratzea
proposatzen zuten, eta beste batzuek, aldiz, Palestinara itzultzea, Jainkoaren
gidaritzapean.

1516tik, Otomandar Inperioaren mende izan zen Palestina. Lehenengo Mundu
Gerraren ostean, berriz, Palestina Britainia Handiaren eskuetara igaro zen.
Estatu horrek zalantzak zituen, juduei Palestinan kokatzen lagundu edo ez. Hala
ere, 1917an Balfour adierazpena onartu zuen. Adierazpen horretan, juduek
Palestinan beren nazioaren egoitza eraikitzeko eskubidea zutela aldarrikatu zen.
Hala ere, arabiarrekin ez haserretzeko nahiak asmo horretan juduei laguntzea
zailtzen zion Britainia Handiari.

1922an Nazio Batuen Elkarteak lurraldea gobernatzeko eskubidea onartu zion
Britainia Handiari, burujabetza lortu bitartean. Britainiarrek laguntza eman
zieten Palestinara joan nahi zuten juduei, betiere, han bizi ziren arabiarren
eskubideak babestuko zirelakoan. Izan ere, artean, Palestinako biztanle gehienak
arabiarrak ziren.

1923-1939 bitarteko urteetan ahaleginak egin ziren lurraldea bi estatutan
(hebrearra eta arabiarra) banatzeko, baina etnia bakoitzak beretzat nahi zuen
lurralde osoa. Bien bitartean, arabiarren eta juduen arteko lehen gerra piztu
zen 1936an.

1939ko agiri ofizial batean arabiarrei laguntzeko eta juduen immigrazioa
murrizteko eta hedapena mugatzeko agindua eman zen. Bigarren Mundu Gerran naziek
Europa harturik juduei esetsi zietenean (sei bat milioi judu hil zituzten),
juduek oldeka ihes egin zuten, eta britainiarrek Palestinan ezarri zizkieten
mugak igaro zituzten. Mugimendu sionista banatu egin zen, eta britainiarren
kontra matxinatu ziren muturreko talde armatuak sortu ziren.

1947an, Bigarren Mundu Gerra amaituta, Britainia Handiak argi ikusi zuen ezin
zituela juduak eta arabiarrak adiskidetu, eta 1948ko udarako handik alde egin
nahi zuela adierazi zuen. Horren aurrean, Nazio Batuen Erakundeak Palestina
bitan banatzeko plana onartu zuen: hebrear estatua batetik, eta arabiar estatua
bestetik, Jerusalem eta haren inguruak nazioarteko erregimen berezi baten baitan
utzita. Arabiar Ligak zatiketa hori gaitzetsi egin zuen.

1948ko maiatzaren 14an, britainiarrek Palestinan zuten agintaldia amaiturik,
Israelen independentzia aldarrikatu zuten juduek. Israelen mugan zeuden arabiar
herriak lurraldearen ekialdean eta hegoaldean sartu ziren handik gutxira. Gerra
horretan (Lehen gerra arabiar-israeldarra), Israel atera zen garaile. Izan ere,
1949an su-etenak sinatuagatik, israeldarrek gerran irabazi zituzten lurraldeak
eurentzat gorde zituzten: zatiketa planean Israeli egokitu zitzaion lurraldeari
beste % 26 gehitu zion. Jordaniak Zisjordania eta Jerusalemgo alde zaharra
konkistatu zituen, eta Egiptok Gazako zerrenda.

Arabiar herrientzat israeldarrak arrotzak ziren, eta palestinarrentzat, berriz,
beren lurraldetik kanpora egotzi zituzten etsaiak. Hurrengo urteetan
palestinarrekiko gudak eta arabiar herrien boikotak izan ziren.

1956an Israelek Frantzia eta Erresuma Batuarekin batera Egiptori erasotu zion
(Suezko Gerra). Frantziak eta Erresuma Batuak Suezko kanalaren nazionalizazioa
eragotzi nahi zuten eta Israelek, aldiz, Egiptotik erasotzen zioten
palestinarren baseei eraso nahi zien. Israelentzat Suezko gerra garaipen argia
izan zen (Gaza eta Sinaiko penintsula ia osoa bereganatu zituen), baina Frantzia
eta Erresuma Batuarentzat erabateko porrota izan zen, nazioartean ordura arte
izandako hegemonia galdu baitzuten han.

Nahiz eta gerra ondoren Israel Sinai eta Gazako zerrendatik erretiratu behar
izan, Egiptoko mugan segurtasuna lortu zuen, gerraondoan han jarri ziren Nazio
Batuen Erakundeko begiraleei esker. Hala ere, bake egoera badaezpadakoa zen oso.
Suezko gerratik aurrera Ekialde Hurbila munduko gune gatazkatsuenetakoa bihurtu
zen.

Egiptoarrek hala eskatuta Nazio Batuetako begiraleak joan zirenean, 1967an,
israeldarrak berriz sartu ziren inguruko arabiar estatuen lurretan: Suezko
itsasertzeraino iritsi ziren; Gaza, Sharm el-Sheikheko gotorlekua (Itsaso
Gorria), Jerusalem eta Zisjordania osoa hartu zituzten, eta 51 km egin zituzten
Sirian barrena (Sei Eguneko Gerra). Jordanian babestua zegoen Palestinaren
Askapenerako Erakundeak (PAE) israeldarren kontra egin zuen, eta Israelek,
berriz, Jordaniaren kontra, Jordaniak palestinarrei eman zien laguntzagatik.
Azkenik, Jordaniako Hussein erregeak PAEko buruzagi nagusiak egotzi zituen eta
haiek Libanora joan ziren.

Israelek, berriz ere, ahaleginak egin zituen Libanoko gobernuak PAEko buruzagiak
kanpora egotz zitzan. Bien bitartean, Israel bakartua zegoen: Sobiet Batasunak
eta Europako mendebaleko nazio batzuek Israelen jokabidearen kontrako jarrera
agertu zuten, eta inguruko herrialde guztiak etsaiak zituen; laguntza bakarra
Ameriketako Estatu Batuetatik heldu zitzaion.

1973an Egiptok eta Siriak elkar hartu zuten Israeli erasotzeko eta galdutako
lurraldeak berreskuratu ahal izateko (Yom Kippur Gerra). 1977ko hauteskundeetan
Likud alderdia izan zen garaile, 1948az geroztik aginpidea zuen Langileen
Alderdia garaituta, eta Menahem Begin izendatu zuten lehen ministro. 1978an bake
hitzarmena izenpetu zuten Egiptok eta Israelek (Camp Davideko hitzarmena).
Gainerako arabiar herriek, ordea, hitzarmena gaitzetsi eta Egiptorekiko
harremanak eten zituzten.

1982an, Israel Libanoko hegoaldean sartu zen han zeuden palestinarrak menderatu
nahiz, eta libanoar kristauen militar taldeek Sabrako eta Xatilako palestinar
iheslarien eremuei eraso eta jende asko hil zuten (Sabra eta Xatilako sarraskia.
Hurrengo urtean, Menahem Begin lehen ministroak kargua utzi zuen, eta haren
ordez Yitzhak Shamirrek hartu zuen. 1984ko hauteskundeetan Simon Peresek hartu
zuen lehen ministro kargua eta koalizio-gobernua antolatu zen ekonomia egoera
suspertzea eta bakea lortzea helburutzat hartuta; 1986an Shamirrek lortu zuen
berriz lehen ministro kargua.

Gaur egun, armada indartsua eta Estatu Batuen laguntza izanagatik, egoera larria
bizi du Israelek arabiar herrien aurrean. 1988an Zisjordaniako eta Gazako
palestinarrek, su arma gaberik, matxinada (Palestinako Lehenengo Intifada) hasi
zuten, Israelgo armadak gupidagabe zapalduagatik gaur egun ere dirauena.

Persiako golkoko gerran (1991) Irakek misilak jaurti zituen Israelera, baina
Israelek, Estatu Batuen gomendioz, ez zion erasoari erantzun. Gerra
bukatutakoan, Estatu Batuek Bakerren bake plana proposatu zuten, baina Israelek
ez zuen PAEa palestinarren ordezkaritzat onartu, ezta bakea lortzeko hartutako
lurraldeak itzuli behar izatea ere. Irakeko gerraren ondoren (1991), eta Estatu
Batuek bultzatuta, lurraldeka bakea lortzeko proposamenak egiten hasi ziren.
Siria eta Libanok anaiarte, laguntza eta koordinazio itun bat izenpetu zuten
Damaskon. Israelek Siriaren mehatxutzat hartu zuen ituna.

Urte hartan bertan, Israelek laguntza ekonomikoa eskatu zien Estatu Batuei,
Sobiet Batasun ohiko etorkin uholde handiari aurre egin ahal izateko. Datu
ofizialen arabera, 400.000 inguru judu sartu ziren Israelen 1989 eta 1991
bitartean. Gobernuak Zisjordanian kokatu zituen etorkinak. Lanpostu berriak
sortzeko ahaleginak ahalegin, % 11koa zen garai hartan langabezia. Lurraldean
bakearen aldeko negoziazioak bultzatu nahirik, Estatu Batuak Israeli diru
laguntza emateko prest agertu ziren, diru hori lurralde okupatuetan etorkin
gehiago kokatzeko ez erabiltzekotan. Hala, lurralde okupatuetan etxebizitza
gehiago eraikitzea aho biko arma bilakatu zen Yitzhak Shamirren gobernuarentzat.
Batetik, Israelentzat ezinbestekoa zen diru laguntza hori Sobietar Batasun ohiko
etorkinak kokatzeko; eta, bestetik, palestinarrek eta arabiarrek lurralde
okupatuetan ez eraikitzea eskatzen zuten, bakearen aldeko elkarrizketetan parte
hartuko bazuten.

1991ko urrian Ekialde Hurbileko Bakearen aldeko Biltzarra egin zen Madrilen,
Estatu Batuen eta Sobiet Batasuna zenaren babespean. Jordania, Libano, Siria eta
Israelgo ordezkariek parte hartu zuten; palestinarrak Jordaniako ordezkaritzaren
barruan joan ziren, Israelek uko egin baitzion palestinarrekin zuzenean
negoziatzeari. Arabiar herrialdeek "bakea lurraldearen truke" proposatzen zuten.
Israelek ez zuen onartu proposamena, baina behin-behineko irtenbide gisa, eta
bost urteko eperako, prest agertu zen lurralde okupatuetako palestinarren
autogobernuaz hitz egitera. Proposamenak krisia eragin zuen gobernuko
koalizioan: eskuin muturreko alderdiek gobernua utzi zuten eta Shamir
gehiengorik gabe geratu zen Israelgo Legebiltzarrean.

1992ko otsailean Israelek Libanoko hegoaldeko palestinarren esparruei eraso
zien. Eraso hartan Hezbola taldeko buruzagietako bat, Abas Musawi, hil zen.
Horrek gatazka bizitu zuen iparraldeko mugan. 1992ko ekaineko hauteskunde
orokorretan laboristak izan ziren garaile eta Yitzhak Rabin izendatu zuten lehen
ministro. Berehala, bertan behera utzi zen etxebizitzen eraikuntza lurralde
okupatuetan, eta Estatu Batuek Israeli maileguak emateko bermeak desblokeatu
zituzten. Bien bitartean, Israelek Palestinaren Askapenerako Herri Frontearen
eta Hezbolaren baseei eraso zien Libanoko hegoaldean. Sei egunean 130 pertsona
hil ziren, eta hamabost herri suntsitu zituzten.

1993ko irailean, Oslon hilabeteetan eta isilpean negoziatzen aritu ondoren,
Israelgo agintariek eta Palestinaren Askapenerako Erakundeko (PAE) buruzagiek
Gazako eta Jerikoko palestinarrei autogobernua emateko lehen hitzarmena sinatu
zuten. Erregimen hori gero Zisjordania osora zabaltzea zen asmoa. Negoziazioek
Kairon segitu zuten, baina aldeak ez ziren ados jarri mugaren eta uraren
kontrolari zegokionez. PAEk, gainera, 1.000 preso politiko askatzea eskatzen
zuen. Bai Hamas taldeko palestinar erradikalek eta Hezbolako irandarzaleek, bai
lurralde okupatuetako israeldarrek, erabat arbuiatu zuten hitzarmena. Egoerak
zapart egin zuen handik gutxira.

1994ko otsailean, Israelgo eskuin muturreko kide batek Aitagoien Hobian (Hebron)
otoitz egiten ari ziren hamarnaka palestinar hil zituen tiroka. Bizirik atera
zirenek kolpeka hil zuten bera. Hebrongo sarraskiaren ikerketa ofizialak agerian
utzi zuen lurralde okupatuetako soldaduek kolono armatuei aurre ez egiteko
agindua zutela. Ikerketak jakinarazi zuenez, gainera, soldadu batzuek tiro egin
zuten jendetzaren aurka eta tenpluko ateak itxi zituzten jendeak ihes egin ez
zezan. PAEk bertan behera utzi zituen negoziazioak, eta kolonoei berehala armak
kentzea eskatu zuen, eta NBEri sarraskia kondena zezala. NBEk hilketak gaitzetsi
zituen eta soldadu bake-begiraleak bidali zituen lurralde okupatuetara.

NBEn adierazpenaren ondoren, Siria, Libano eta Jordania Israelekin negoziatzen
hasi ziren berriro. Jordaniak Israelgo armada Itsaso Hileko hegoaldetik eta
Jordaniako iparraldetik alde egitea, Jordan eta Yamuk ibaietako urak banatzea
eta 57 mila iheslari palestinar atzera aberriratzea eskatzen zuen. Libano eta
Siriarekin zailagoa izan zen elkarrizketa. Damaskok Israelgo armadak Golandik
alde egitea eskatzen zuen, eta Tel Avivek, berriz, Siriari behin betiko bakeak
egiteko konpromisoa, elkar ezagutzea, eta harreman diplomatikoak hastea.

1994ko lehenengo hilabeteetan alde biek Golango militar kopurua gutxitzea eta
nazioarteko begiraleak han izatea onartu zuten. 1994ko maiatzeko lehenengo
egunetan Israelgo lehen ministro Itzhak Rabinek eta PAEko lehendakari Jassir
Arafatek Gaza eta Jerikori autonomia emateko hitzarmena izenpetu zuten. Hilaren
bukaeran Israelgo armadak Gazatik alde egin zuen, lurraldea okupatu eta 27 urte
geroago. Jordaniarekiko negoziazioek aurrera egin zuten, eta uztailean bi
herrien arteko gerra egoera amaitzea hitzartu zuten. Siriarekin, berriz, ez,
Israelek ez zuelako Golandik erabat alde egin nahi.

Hurrengo urtean areagotu egin zen Israelgo gizartearen zatiketa. Manifestazio
asko egin ziren Rabinen aurka. Azaroan, eskuin muturreko gazte israeldar batek
lehen ministroa hil zuen. Haren alderdikide batek, Shimon Peresek, hartu zuen
Rabinen lekua, baina hurrengo urteko hauteskundeetan, eskuineko hautagaia,
Benyamin Netanyahu, nagusitu zitzaion. Kontserbadoreek bertan behera utzi
zituzten negoziazioak, eta egoerak okerrera egin zuen.

1995eko irailaren erdian, bake hitzarmenean hartutako erabakiak hautsiz,
Israelgo gobernuak baimena eman zuen tunel bat zulatzeko, Al Aksa meskitaren
azpian; islamaren leku santu nagusietako bat da hura. Erabaki horren aurkako
protestetan zenbait soldadu israeldar eta hamarnaka palestinar hil ziren.
Netanyahuk lehenago gogor kritikatu izan zuen Rabin, Arafatekin hitz egin
zuelako, baina palestinar buruzagiarekin elkartu zen 1996ko bukaeran eta 1997ko
hasieran, Israelgo armada Hebron hiritik (Zisjordania) alde egitea negoziatzeko.

1997ko martxoan, gobernuak Jerusalemgo palestinarren aldirian beste kolono-herri
bat eraikitzeko asmoa azaldu zuen. Palestinarren agintaritza eta Estatu Batuak
herria eraikitzearen aurka azaldu ziren, Osloko hitzarmena urratzen zuelako.
Netanyahuren erabaki irmoak elkarrizketak eten zituen. Ehud Barak jeneral
erretiratuak Alderdi Laboristaren gidaritza eta oposizioko buruzagitza hartu
zuen Peresen ordez.

1997ko azaroan Israelgo Auzitegi Gorenak baimena eman zuen kartzela zigorra
beteta zuten 21 libanoar preso espetxean atxikitzeko, Libanon bahitutako
israeldarrekin trukatu ahal izateko gero. Hori baino lehen, atxilotuei egiten
zaizkien galdeketetan presio fisiko moderatua baliatzea ere onartu zuen. Aaron
Barak epaileak adierazi zuen, egoera horietan derrigorrezkoa zela giza
eskubideak urratzea. Azaro hartan bertan, Rabinen hilketaren bigarren
urteurrenean, Israelen sekula egin den manifestazio jendetsuenetako batean,
Palestinarekin behin betiko bakeak egitea eskatu zen.

2000. urtean Israelgo armadak Libanoko hegoaldea utzi zuen, 1983 ezkero
okupatuta baitzeukan. 2000ko uztailean, Camp Davideko goi bilera egin zen, Ehud
Barak Israelgo lehen ministroaren eta Jassir Arafat Palestinako Aginteko
lehendakariaren artean, Bill Clinton Estatu Batuetako lehendakariaren eraginez.
Bilera hartan, Barakek plan bat eskaini zion Arafati palestinar estatu bat
sortzeko, baina Arafatek uko egin zion. Bilerak ez zuen emaitzarik eman, eta
hura bertan behera gelditu zenean, bigarren intifada hasi zen lurralde
okupatuetan.

2001eko hauteskunde berezietan, Ariel Sharon izendatu zuten lehendakari. Bere
agintaldian, Sharonek Gazako zerrendatik erretiratzeko asmoa bete zuen eta,
bestalde, Zisjordania zeharkatzen duen harresia eraikiarazi zuen. Harresi hori
oso eztabaidatua da; batzuentzat, beharrezkoa du Israelek palestinar
atentatugileengandik babesteko; beste batzuentzat, ordea, harresi hori
palestinar lurralde zati bat bereganatzeko aitzakia besterik ez da, eta
bakartuta eta inkomunikatuta uzten ditu palestinarrak.

2006an garuneko jario baten ondorioz Sharon koma egoeran gelditu zen, eta Ehud
Olmertek hartu zuen berriz lehendakaritza. 2006ko udan, Libanoko Bigarren Gerra
hasi zen. Hezbolako ekintzaile batzuek koheteak bota zituzten Israelgo
iparraldera, eta israeldar soldadu batzuk hil eta haietako bat bahitu zuten.
Ekintza horri erantzunez, Israelek Libano inbaditu zuen, borroka handiak izan
ziren israeldar armadaren eta Hezbolaren artean, eta Israelek bonbardaketa
gogorrez zanpatu zuen Libano. Zibil asko hil zituzten, eta eraikin eta
azpiegitura asko porrokatu. Handik hilabetera bukatu zen gerra.

2007an, israeldar lehen ministro Ehud Olmert eta palestinar lehendakari Mahmoud
Abbas hizketan hasi ziren berriz, konponbide bat aurkitu nahian. 2008. urtearen
amaieran, Hamasen eta Israelgo estatuaren arteko su-etena hautsi egin zen,
Gazako zerrendatik Israela Hamasek koheteak bota zituenean. Israelek aurrena
Gaza hegazkinez bonbardatuz eta gero Gaza lurrez inbadituz erantzun zuen
(2008/2009ko Gazako bonbardaketak). Sekulako sarraskia eragin zuen zibilen
artean, eta hondamen ia erabatekoan utzi zuen Gaza. 2009ko urtarrilean amaitu
ziren eraso horiek.

Israelek errepublika antolamendua eta parlamentu-gobernua du. Konstituzioa
idatzi gabe dago artean, eta jardueraren jardueraz ari da antolatzen. Knesset
biltzarrak du legegintzarako ahalmena; biltzarreko 120 kideak lau urtez behin
hautatzen dira, sufragio unibertsalaren bidez. Knessetek hautatzen du
lehendakaria bost urtez behin, eta lehendakariak lehen ministro bat izendatzen
du gobernuburu. Lehendakaria da estatuburu, eta protokolo eginkizunak ditu
gehienbat; praktikan, beraz, lehen ministroa eta haren gobernua arduratzen dira
gobernatzeaz.

Israelgo alderdi politiko nagusiak Langileen Alderdia eta Likud alderdia dira.
Israelgo estatua sortu zenetik 1977 arte, Langileen Alderdia izan zen garaile
hauteskunde guztietan. 1980tik aurrera bi alderdiek parte hartu dute gobernuan.
Alderdi txiki ugarik izaten dute ordezkaritza Knessetean, eta horrek
gobernagarritasuna zailtzen du.

Osasun egoera, oro har, ona da, eta bizi itxaropena 75 urtekoa. Israelgo Osasun
ministerioak sektore publikoa babesten eta pribatua begiratzen du. Gizarte
laguntzak langabeak, lan istripuak, ama erditu berriak eta abar babestea du
helburu. Histadrutek Israelgo langile gehienak babesten ditu eta laguntza ematen
du gaixo daudenerako. Irakaskuntza orokorra eta doakoa da 5-15 urte
bitartekoentzat. Goi mailako ikasketarako ikastetxeak dira, beste batzuen
artean, Jerusalemen dagoen Hebrear Unibertsitatea (1925) eta Haifan dagoen
Israelgo Institutu Teknologikoa (1924). Israelgo estatuak juduen kultura eta
erlijioa aintzat hartzen ditu, baina gainerakoenak ere onartzen ditu.
Soldaduskarako heziketa eskolan bertan hasten da, eta bai gizonek bai emakumeek
egin behar dute soldadutza.

Israelek inguruko estatuekin harreman zailak izan ditu beti. Hori dela eta,
Siriarekin eta Palestinarekin dituen mugak zehaztu gabe daude oraindik.
Nazioarteak Sei Eguneko Gerraren aurreko mugak hartzen ditu oinarri, baina
Israelek beretzat jotzen ditu Jerusalem ekialdea eta Zisjordaniako hainbat
kolonia.

2015eko urtarrilaren 13an, Itzjak Herzog izendatu zuten Israelgo laboristen
presidente.

Israel administratiboki sei barrutitan edo mehozotetan (מחוזות; sing.: mahoz)
banatuta dago:

Israelgo ekonomia Ekialde Hurbileko emankorrenetako bat da, eta hiru oinarri
nagusi ditu: nekazaritza, balio erantsi handiko produktuetan espezializatutako
industria, eta kanpoko inbertsioak.

Nekazaritza funtsezkoa izan da Israel arabiar herrien artean bakarturik
elikagaiez hornitzeko eta aurrera irten ahal izateko. Israelgo uraren % 80
nekazaritzarako erabiltzen da, eta horrek arazo handiak sortzen ditu ur
hornikuntzan. Eremu ureztatu zabalenak kostaldean eta Hulako ordokian daude.
Batez ere zitrikoak lantzen dira, esportatzeko. Mendialdean tabakoa eta
barazkiak lantzen dira, eta Jezraelgo ordokian eta Negeven laboreak, garia batez
ere. Eremu ureztatu horietan, bestalde, abereak eta hegaztiak hazten dira, eta
orobat Galileako mendialdean eta Negeven.

Lehen sektorearen barruan, meatzeak dira beste jarduera garrantzitsu bat.
Meatoki nagusiak Negeveko basamortuan daude: fosfatoak, kobrea, manganesoa eta
burdina ateratzen dira, bai eta petrolio eta uranio pixka bat ere. Itsaso
Hiletik, bestalde, gatza ateratzen da.

Bigarren sektoreak Barne Produktu Gordinaren (BPG) laurden bat baino gehiago
ematen du: manufakturak, energia eta eraikuntza dira jarduera garrantzitsuenak.
Israeldarrak eguzki argi ugariaz baliatzen dira eguzki energia sortzeko, eta
energia mota horretan biztanleko gehien ekoizten duen estatua da. Israelgo
industria Sortalde Hurbileko aurreratuena da. Armagintzak, mundu osoko juduen
laguntzaz, eta amairik gabeko gerra egoera dela-eta, berebiziko garrantzia du.
Horrekin batera, industriako sektore nagusiak metalurgia eta kimika dira.

Israelgo biztanle gehienak kostaldean bizi dira. Han daude herrialdeko hiri
nagusiak: Tel Aviv-Yafo (356.000 biztanle), Haifa (252.000 biztanle), eta Holon
(164.000 biztanle). Israelgo Estatuak herrialdearen biztanle hazkundea bultzatu
zuen Itzulera Legearen bidez (1950). Lau immigrazio olde handi izan dira, 1948an
lehena, 754.000 judu iritsi zirenean, nazien kontzentrazio esparruetan
egondakoak gehienak. Gaur egun, Israelgo juduen % 80 Europan eta Ameriketan
jaiotakoak dira, % 20 Israelen bertan jaiotakoak, % 15 Afrikan jaiotakoak
eta % 13 Asian jaiotakoak. Bien bitartean, palestinar asko Jordaniara, Libanora
eta Siriara erbesteratu dira, 1948ko eta 1967ko gerretan batez ere.

Erlijioari dagokionez, dotrinaren arabera, juduak bi talde nagusitan bereizi ohi
dira: askenazi errituaren jarraitzaileak, Europako erdialdetik eta ekialdetik
etorritakoak, eta sefardiak, Mediterraneotik eta Asiatik etorritakoak. Arabiar
biztanleriaren batez bestekoa, berriz, asko murriztu da juduen migrazioak hasi
zirenez geroztik: 1948. urtearen hasieran biztanleen % 65 arabiarrak ziren; gaur
egun, ordea, % 16 dira, gutxi gorabehera. Juduen migrazioez gainera, biztanleen
jatorriaren aldaketa horren eragile nagusia 1948. urteko gerra izan zen, arabiar
askok ihes egin baitzuten orduan. Arabiar gehienak musulman sunniak dira,
arabieraz mintzatzen dira, eta Negeven eta Galilean bizi dira. Kristau gehienak
—ortodoxoak eta katolikoak— Jerusalemen bizi dira; eta drusoak, aldiz, Galilean.

2014ko irailaren 18an, Israelgo Barne Ministerioak gutxiengo aramearra
«bereizitako nazionalitate» izendatu zuen. Berrehun bat familiak osatzen dute
komunitate aramearra, eta kristauak dira erlijioz. Ordu arte, etnia arabiarraren
barruan sailkatu zituen Israelek. Ahmed Tibi diputatu arabiarrak neurria salatu
zuen: «Kristauak Israelgo gutxiengo palestinar arabiarraren parte dira, eta
eskuin muturrak ez du hori aldatuko».

Israelek bere inguruko herrialdeek baino alfabetizazio tasa altuagoa du, baita
Asiako altuena ere, Hego Korearekin batera. Hebreera hizkuntza liturgikoa
izatetik eguneroko hizkuntza izatera pasa da Israelen. Gaur egun, Israelgo
literatura hizkuntza horretan egiten da nagusiki.

Musika eta beste kultura atalek iturburu asko dituzte, Israelgo aniztasun
kulturalaren adierazgarri. Arlo horretan, musika garaikideari dagokionez,
aipatzekoa da Noa abeslaria.



https://eu.wikipedia.org/wiki/Metro

Metroa (ikurra: m) distantziak (edo "luzerak", zientzia fisikoen hizkeran)
neurtzeko Nazioarteko Unitate Sistemako oinarrizko unitatea da. Metroaren
oraingo definizioa hurrengoa da: argiak segundo baten 299.792.458renean
(1/299.792.458) hutsean ibilitako bidearen luzera.

Definizio horrek ez du unitatearen tamaina aldatzen (ikus Historia beherago),
baina luzera eta denbora doitasun handiz bikoiztea ahalmentzen duten neurtzeko
tekniketan izandako aurrerapen berriak kontuan hartzeko sartu zen (1013rainoko
doitasuna denboraren kasuan).

Izena bera Grezieraren metron (μετρον) hitzetik dator, "neurri bat",
frantsesaren mètre hitzaren bitartez.

XVIII. mendean, luzera unitate estandarra definitzeko hurbiltze bi zeuden
zabalduta. Bataren arabera metroa segundo bateko periodo erdia zuen pendulu
baten luzera izan behar zuen. Bestearen arabera metroa Lurreko meridiano
laurdenaren luzeraren hamar miloirena izan behar zen. 1791ean, Frantziako
Zientzien Akademiak meridianoan oinarritutako definizioa aukeratu zuen, Parisko
meridianoa erabiliz, eta ez penduluaren periodoan oinarritutakoa, lur azalaren
toki ezberdinetan grabitatearen indarra guztiz berdina ez izateagatik eta,
horren ondorioz, ezta penduluaren periodoa ere.

1793ko abuztuan, Frantziako Jaurlaritza Errepublikarrak luzera unitate
estandarra Parisetik igarotzen zen meridiano laurdenaren hamarmiloirena ( 10 − 7
{\displaystyle 10^{-7}} a) izango zela eta bere izena metre izango zela ebatzi
zuen. Bost urte geroago aukeratutako arkuaren ikerketa amaitu zen eta hiru
platinozko txantiloi eta burdinazko kopia batzuk egin ziren. Geroago egindako
azterketek meridiano laurdenaren luzera txarto neurtuta zegoela (Lurraren
lautasuna txarto kalkulatu zelako) eta, horren ondorioz, metroaren lehenengo
prototipoa milimetro baten bosten bat laburregia zela erakutsi zuten. 10 − 7
{\displaystyle 10^{-7}} ratioa mantentzeko metroaren luzera aldatu beharrean,
metroa barra batean egindako marra biren arteko distantzia legez definitu zen.
Beraz, poloetatik igarotzen den Lurraren zirkunferentziaren luzera dagoeneko ez
da zehazki berrogei miloi metrokoa.

1870eko hamarkadan, lortutako zehaztasun berriaren ondorioz, neurtzeko estandar
berriak garatzeko nazioarteko konferentzia batzuk izan ziren. 1875eko Metroaren
Tratatuak (Convention du Mètre) Sèvresen (Frantzia) kokatua izango zen Pisu eta
Neurketen Nazioarteko Bulego iraunkorra (Bureau international des poids et
mesures, BIPM) sortzea agindu zuen. Erakunde berri honek gordeko zuen metroaren
eta kilogramoaren prototipo berriak, eginda egon eta gero; eta egingo zituen
euren eta nazioetako beste prototipoen konparaketak. Erakunde honek 1889an beste
prototipo berri bat sortu zuen, Metroaren Nazioarteko Prototipoa ehuneko
laurogeita hamar platinoz eta ehuneko hamar iridioz osatutako metal nahasturaz
egindako barra estandarrean zeuden marra biren arteko distantzia legez finkatuz.

1893an, gailuaren asmatzailea eta distantzia estandarra definitzeko argiaren
uhin-luzera bat erabiltzearen bultzatzailea zen Albert A. Michelsonek neurtu
zuen lehenengoz metro estandarra interferometro baten bidez. 1925rako,
interferometria sarritan erabiltzen zen BIPMan. Hala eta guztiz ere, 1960arte
Metroaren Nazioarteko Prototipoa jarraitu zuen izaten metroaren estandarra.
Metroaren nazioarteko lehenengo prototipoa oraindino mantentzen da BIPMan 1889an
zehaztutako egoeran.

1960an hamaikagarren Pisu eta Neurketen Konferentzia Orokorrak (CGPM, Conférence
générale des poids et mesures) honela definitu zuen metroa SI sistema berrian:
1,650,763.73 bider kripton-86 atomoaren espektroko laranja-gorri emisio linearen
uhin-luzera hutsean.

Zehazgabetasuna areago txikitzeko, 1983ko hamazazpigarren CGPMak metroaren
definizioa oraingo definizioarekin ordezkatu zuen, metroaren luzera denbora eta
argiaren abiaduran oinarrituz:

Unicodek "cm" (㎝), zentimetro karratu (㎠) eta zentimetro kubiko (㎤)entzako
sinboloak ditu; baita "mm" (㎜), milimetro karratu (㎟) eta milimetro kubiko
(㎣)entzakoak ere; baina Asiako sortaldeko zabalera tinkoko CJK fonts-ekin
bakarrik erabil daitezke, ikur txinatar baten tamainakoak direlako.



https://eu.wikipedia.org/wiki/Isaac_Newton

Isaac Newton (Woolsthorpe-by-Colsterworth, Lincolnshire, Ingalaterra, 1642ko
abenduaren 25ajul. / 1643ko urtarrilaren 4agreg. - Kensington, Londres, 1726ko
martxoaren 20ajul. / 1727ko martxoaren 31greg.) zientzialaria, alkimista,
filosofoa eta matematikaria izan zen.

Munduko zientzialari hobenetarikotzat jotzen dugu gaur egun. Kalkuluaren
sortzailea, Grabitatearen Legearen aurkitzailea, eta mekanika klasikoko legeen
asmatzailea da. Argia eta optika modu matematikoan aztertu zituen.

Gottfried Leibnizekin batera kalkulu integral eta diferentziala sortu zuen.
Binomioen teorema sortu zuen. Joseph-Louis Lagrangek esan zuen: "Newton inoiz
egon den jeinurik handiena da, eta baita ere zorte handiena izan duena, behin
baino ezin delako aurkitu sistema bat mundu osoa arautzen duena".

Hemezortzi urte zituela, Cambridgera joan zen, hango unibertsitateko Trinity
College fakultatean ikasketak egitera. 1665-1667 bitartean, Londresko izurriteak
zirela eta Cambridgeko Unibertsitatea itxi zenean, Newton bere jaioterrira
itzuli zen.

Bitarte hartan azaldu zituen aurkikuntzarik nabarmenenak: kalkulu infinitesimala
(Leibnizek aurkitu zuen garai berean), grabitazio unibertsalaren legea eta
argiaren jatorria. 1669an irakasle hasi zen Cambridgeko Unibertsitatean, eta
urte horretan azaldu zituen argiaren osaerari buruzko teoriak. 1672. urtean
Royal Societyko bazkide egin zuten. 1683. urte inguruan Philosophiae Naturalis
Principia Mathematica liburua idatzi zuen, 1787an argitaratua. Han azaldu zituen
talka legeak, jariakinen mugimenduak, erakarpen unibertsalaren teoria eta
itsasaldien teoria.

1703an Royal Societyko lehendakari aukeratu zuten, eta harrezkero urtero izan
zen aukeratua hil arte. Beste obra batzuk: Optics (1704), Arithmetica
Universalis (1707).

1679. urtean, Newtonek berriro ekin zion mekanika lanei. Bertan Johannes
Keplerren planeten mugimenduen legeak aztertu zituen eta hainbat
zientzialarirekin batera lan egin zuen. De Motu Corporum (1684) liburuan
argitaratu zituen lehenengo ikerketak. Bertan geroago Principia liburuan
agertuko ziren lehen hausnarketak agertzen dira.

Philosophiæ Naturalis Principia Mathematica liburua (Principia) argitaratu
zuenean Unibertsoaren hiru mugimendu legeak ezarri zituen (ikusi azpian) eta
hauek erabiliak izan dira 200 urte baino gehiagotan. Gravitas hitz latinoa
erabili zuen (pisua esan nahi duena), eta grabitate unibertsala definitu zuen
ekuazio honekin:



https://eu.wikipedia.org/wiki/Berlin

Berlin Alemaniako hiriburua eta hiririk handiena da. Gaur egun 3,4 milioi
biztanle ditu, Bigarren Mundu Gerran zituenak (4,5 milioi) baino gutxiago.

Europar Batasuneko hiri jendetsuenetan zazpigarrena da, eta munduko 80 hiri
jendetsuenen artean dago. 1949tik 1990era bitan banatua egon zen: Ekialdeko
Berlin eta Mendebaldeko Berlin.

Spree eta Havel ibaien artean dago kokatua, Alemania iparraldean. Brandenburgo
estatuak inguratzen du guztiz, baina 1920tik estatu federal bat da.

Berlin izenaren jatorria ezezaguna da. Teoria baten arabera, Elba inguruan bizi
zen eslaviarrek hitz egiten zuten polabierazko berle edo berlin hitzetatik
dator, hurrenez hurren "landu ezin den lurra" eta "biztanlerik gabeko lurra"
esan nahi dutenak. Beste teoriak, berriz, berl (zingira) eta -in eslaviar
lokatiboaren lotunea dela dio, «eremu zingiratsua» zela adieraziz. Edonola ere,
izenak ez du hiriko armarrian agertzen den hartzarekin inolako loturarik.
Gaizki-ulertu hau arrunta da oso, izan ere, alemanezko Bär hitza- [ber]
ahoskatzen dena- hartza esan nahi du.

Berlin ekialdeko Alemanian dago, Poloniako mugatik 70 kilometrotara
mendebalderantz. Eremu zingiratsu batean eraikitako hiri hau Brandenburg
estatuak inguraturik dago. Eremua laua da oso, izan ere, azken Izotz Aroan
iparraldeko Barnim goi-ordokia eta hegoaldeko Teltow goi-ordokien artean
Berlin–Varsovia urstromtal-ek (izotza urtzean sortutako ur-jarioa) eskualdean
haran bat modelatu zuen. Egun Spree ibaiak zeharkatzen duen harana hain zuzen
ere. Mendebaldeko muturrean dagoen Spandau barrutian Spree eta Havel ibaien
arteko lotunea dago. Ibai biek inguruko aintziren urak hartzen dituzte,
nagusienak Tegeler See, Großer Wannsee eta Großer Müggelsee direnak.

Nahiz eta haranean sortua izan, egungo Berlingo barruti batzuk Spree haranaren
bi aldeko goi-ordokietara hedatu dira: Reinickendorf eta Pankow barrutien zati
batzuk Barnim goi-ordokian daude eta, era berean, Charlottenburg-Wilmersdorf,
Steglitz-Zehlendorf, Tempelhof-Schöneberg eta Neukölln barrutiak Teltow
goi-ordokian. Spandau barrutia, berriz, Berlingo urstromtal eta Nauen ordokiaren
artean dago, azkena Berlingo mendebaldean dagoena.

Hiriko lekurik altuenak Teufelsberg eta Müggelberge muinoak dira, biek 115
metroko altuera dutenak. Teufelsberg berez ez da muino bat, baizik eta Bigarren
Mundu Gerrako aztarnetatik aliatuek sortutako obra-hondakin multzoa.

Köppen klima sailkapenaren arabera Berlinek klima kontinental hezea du. Hiriak
Klima epela du.

Udak ez dira oso beroak tenperatura beroenak 22-25 °C artekoak eta hotzenak
12-14 °C artekoak izanik. Neguak, berriz, epelak dira batez besteko tenperatura
4 °C-koa izanik. Udaberria eta udazkena normalean hotz eta epel artean dira.
Berlingo eraikinek mikroklima bat sortzen dute, erdialdean inguruko herrixketan
baino 1-4 °C artean izanik.

Urtean zehar batez besteko prezipitazioa 570 milimetrokoa da, urte osoan zehar
neurrizko eurite izanda. Abendu eta martxo artean sarritan egiten du elur baina
arraroa da gatzatu eta luzaroan irautea.

1200.a inguruan sortutako bi herri, Berlin eta Cölln, 1307an elkartu eta Berlin
izeneko hiri bat sortu zuten, 7000 biztanle zituena.

1435ean Brandenburgeko hiriburu izendatu zuten, garai hartako Germaniako
Erromatar Inperio Santuko estatuetako bat.

1759an Prusia errusiarren menpe zegoen, Zazpi Urteko Gerraren ondorioz.
Brandenburg Prusiako Erresumaren barnean zegoenez, Berlin Bigarren Reicheko
hiriburua izan zen (1871. urtean), prusiarrek Alemania batzea lortu zutenean,
Frantziaren eta Austriaren aurkako hainbat gerra irabazi ostean. Horren
ondorioz, hiriak hazkunde demografiko handia izan zuen, 1871n 824.484 biztanle
izatetik 1925ean 4.024.165 izatera igaro zen.

Hirugarren Reicheko hiriburu izan zen eta 1939an inoizko biztanleria gehien
lortu zen 4.338.756 biztanlerekin. Inoiz burutuko ez ziren hainbat obra
planifikatu ziren. Bonbardaketek hiria erabat deuseztatu zuten eta sobietarrek
hartu zuten Bigarren Mundu Gerraren amaieran (1945ean). Lau barrutitan banatu
zuten Aliatuen administraziopean: Estatu Batuaken, Sobietar Batasunaren,
Erresuma Batuaaren eta Frantziaren menpeko eremuak.

1948an mendebaldeko hiru sektore batu egin ziren Alemaniako Errepublika Federala
(AEF) sortuz. Sobietar Batasunaren erantzuna ekialdeko sektorea blokeatzea eta
Alemaniako Errepublika Demokratikoa (AED) sortzea izan zen, 1949an. Horren
hiriburua Ekialdeko Berlin izendatu zen. Blokeo horrek porrot egin zuen RFAren
bidez mantendu zen aireko zubiari esker.

1961ean AEDk harresi bat eraiki zuen hiriaren bi zatiak banatzeko eta bide batez
Mendebaldeko Berlin AED guztitik bereizteko, izan ere, etengabeak ziren
ekialdetik mendebalderako migrazioak. Mendebaldeko Berlingo biztanle askok hiria
utzi egin zuten, bai ziurgabetasunagatik eta bai arrazoi ekonomikoengatik. Izan
ere, hiriak diru-laguntza handiak bazituen ere, etsaiak kontrolatutako
lurraldeez inguratutako hiriak ez baitzituen herrialdeko gainerakoek zituzten
aukera berak eskaintzen. Horrek azaltzen du hein batean biztanleriaren
gutxitzea.

Berlingo Harresia 1989ko azaroaren 9an eraitsi zen, AEDk hiriaren bi zatien
arteko joan-etorri askea onartu zuenean. Ia urtebete geroago desagertu egin zen
AED, AEFrekin bat eginik. Horrek Bonnetik Berlinera hiriburua aldatzea ekarri
zuen, 1990ean. Hala, desagertutako errepublikako biztanleak Europar Batasunean
sartu ziren.

Berlingo Estatu Federala hamabi barrutitan (Bezirke) banatzen da, 2001eko
erreforma aurreko 23 barrutietatik sortuak. Barruti bakoitzak zenbait herri
(Ortsteile) ditu bere barnean, gehienetan 1920ko urriaren 1ean Berlin Handia
sortu zutenean antzinako udalerriak zirenak. Berlindar askok bere herri edo
barrutiekin lotura estuagoa dute hiriarekin baino. Egun Berlinek 95 herri ditu,
bakoitzak bere auzoak (berlineraz Kiez) dituena.

Barrutiak gobernatzeko bakoitzak bere barruti-udala (Bezirksamt) du, bost
barruti-zinegotzi (Bezirksstadträte) eta barruti-alkate (Bezirksbürgermeister)
bat osatuta. Barruti-legebiltzarrak (Bezirksverordnetenversammlung)
barruti-udala hautatzen du. Hala ere, Berlingo barrutiak ez dira udalerri
independenteak, bere gobernua Berlingo Senatuaren agindupean dagoelako.
Barruti-alkateek barrutien batzarra (Rat der Bürgermeister) osatzen dute. Honek,
hiriko alkateak zuzenduta, hiriko senatua aholkatzen du.

Herriek, berriz, ez dute berezko gobernurik eta bere antzinako ordezkariak
(Ortsvorsteher) zituen eskuduntza administratiboak egun barruti-alkateek
dituzte.

Alemaniako hiriburuko biztanleriaren %10a beste herrialdeetatik etorritako
jendea da. Hasieran behin behineko langile moduan ailegatu arren, bertakotu eta
bertan geratu ziren. Kanpotar talde nagusia turkiarrek osatzen dute, italiarrak,
poloniarrak, errusiarrak, antzinako Jugoslaviako herrialdeetako herritarrak,
afrikarrak eta asiarrak atzetik dituztenak.

Bigarren Mundu Gerraren amaieran 2.300.000 biztanle izan arren, epeka epeka hazi
eta egun 3.471.756 biztanle ditu. Hasieran gerra zela eta ihesitakoak itzuli
ziren, gero mendebaldeko berlindarrek ekialdera ihes egin zuten eta etorkin asko
hartu zituen eta birbateratzea eta gero, urtero milaka biztanle berri hartu
ditu.

Alemaniako hiriburua izanik, hizkuntza ofizial eta nagusia alemana da. Hala ere,
hiri honetan berlinera izeneko alemanaren dialektoa mintzo da. Etorkinek bere
hizkuntzak ere eraman dituzten Berlinera, hedatuenak turkiera, errusiera,
arabiera, poloniera, kurduera, vietnamera, ingelesa, serbiera, kroaziera,
greziera eta Asiako beste hizkuntzak izanik. Turkiera, arabiera, kurduera,
serbiera eta kroaziera arruntagoak dira mendebaldeko Berlinen eta vietnamera,
errusiera eta poloniera, berriz, ekialdeko Berlinen

Berlindarren %59ak erlijiorik ez duenez, Europako hiriburu ateo izendatua izan
da. %19,8a protestantea da, %9,4a katolikoa eta %3.a beste sinesmen kristaua du.
Badaude beste erlijioen sinestunak ere, nagusiena islama izanik,
biztanleriaren %8,8a musulmana delako. Berlinen egun bizi diren 12.000
juduen %80a antzinako SESBetik etorriak dira.

Berlin berriro Alemania bateratu baten hiriburu bilakatzeko, 1991ko ekainean
Bundestagek bozketa bat egin eta erakunde publikoak Bonnetik Berlinera eramatea
erabaki zuen. Hala eta guztiz ere, gobernu federalaren egoitza eta kantzelaritza
1999ra arte antzinako hiriburuan mantendu zuten.

Alemaniaren birbateratzea eta gero, Berlin eta Brandenburg estatuak bateratzeko
eskaria sortu zen, Prusia izena berreskuratuz. 1996an erreferendum bat egin
zuten baina Brandenburg eta Ekialdeko Berlingo biztanleek kontra bozkatu zuten.
Hala ere aldekoek berriro ekin eta Berlin-Brandeburg izan dadila eskatu dute.

1990eko hamarkadan, Berlinek krisi ekonomiko eta finantzario larria jasan zuen,
alde batetik birbateratzearen ondorioz eta bestetik 2001ean estatu-bankuak
porrot egin zuelako. Eskandalu honen ondorioz, Klaus Wowereit sozialdemokratak
Eberhard Diepgen kontserbadorea ordezkatu zuen Berlingo alkatetzan, Alemaniako
Ezkerreko Alderdiari esker. 2011ko irailaren 18an izandako azken
Abgeordnetenhaus edo Berlingo legebiltzarrerako hauteskundetan honako emaitzak
izan zuten:

2009an, Berlingo hiri-estatuaren BPGa %1,7a handitu zen (−%3,5a Alemaniarena),
guztira 90.100 milioi €koa izanik. Berlingo ekonomiaren ardatza hirugarren
sektorea da, non enpresen %80ak lan egiten du. Azken hamarkadan zehar
langabezia-tasa gutxitu da, errekorra 2008an izanik; 2010eko apirilean %14,2-koa
zen (Alemania osokoa: %7,9a).

Sektore ekonomiko nagusienak komunikaziorako teknologiak, garraioak, hedabideak,
marketin, bioteknologia, ingurumen-zerbitzuak eta ingeniaria-medikoa dira.
Berlin-Adlershof parke teknologikoa munduko 15 handienen artean dago eta
eskualdea Europar Batasuneko hiru berriztatzaileen artean kokatu du.

Siemensek, DAX indizean dabilen munduko multinazional nagusienetariko bat,
Berlinen du bere egoitza, baita Deutsche Bahn enpresa publikoak ere. Beste
enpresa nagusi askok ere Berlinen lan-guneak dituzte, tartean Charité, BVG,
Dussmann and the Piepenbrock Group, Daimler, BMW, Bayer Schering Pharma, Berlin
Chemie edo Air Berlin

2010ean hiriak 746 hotel eta 112.400 ohe zituen. Hiriak 20,8 milioi gau-igarotze
eta 9,1 milioi bezero zenbatu zituen, Europar Batasunako hirugarren hiririk
bisitatuena izanik.

Berlin elkarte kultural asko izateagatik ospetsua da, horietako batzuk
nazioartean ere ezagunak direnak. Zeitgeist Metropolisaren bizitasuna eta
aniztasunak hiri nagusien artean joera sortzearen ospea eman zioten. Hiriak
gustu arte-bizitza bizia du eta baita 420 arte galeria inguru ere. Nazioarteko
artista gazte asko harantz jotzen dute Europako hiriburu kulturalaren bila

Berlinen hainbat nazioarteko eta eskualdeko telebista eta irrati kateen egoitza
da. Bertan daude RBB publikoa, MTV Europe, VIVA, N24 edo Deutsche Welle
alemaniarra.

Alemaniako egunkari nagusienetariko batzuk ere Berlinen argitaratuak dira
(Berliner Morgenpost, Berliner Zeitung, Der Tagesspiegel, Die Welt, Junge Welt,
Neues Deutschland edo Die Tageszeitung). Alemanezko argitaletxe nagusiak ere,
Walter de Gruyter edo Springer, hirian ere dute bere egoitza.

Herrialdeko eta Europako zinemaren hiriburutzat ere jotzen dute. Studio
Babelsberg eta UFA produkzio-etxe ospetsuak Berlinetik gertu daude, Potsdamen
hain zuzen ere. Hirian Alemania eta Europako Zinema Akademiek bere egoitzak
dituzte eta urtero otsailean Berlingo Nazioarteko Zinema-jaialdia ospatzen dute
Potsdamer Platzeko dorreen artean. 1951n sortua, nazioarteko epaimahai batek
Urrezko eta Zilarrezko Hartzaren irabazleak aukeratzen ditu.

Berlingo gaueko martxa Europa osoan ezaguna da 1990eko hamarkadan, Erdialdeko
eta Ekialdeko Europako gazte askok hara jo zuten techno musikaz gozatzeko.
1989tik aurrera, Mitte auzoko eraikin historiko asko okupatu zituzten jai
kontrakulturalak ospatzeko. Egun horietako asko oraindik martxan dabiltza,
tartean Kunst Haus Tacheles, Tresor, WMF, Ufo, E-Werk, KitKatClub edo Berghain.
Kreuzbergeko SO36 klubak berriz hasieran punk musikari jo zion baina egun estilo
asko entzun daiteke bertan.

Urtean zehar, jaialdi asko ere antolatzen dituzten hirian: mendekostean Karneval
der Kulturen izenekoa, Berliner Festspieleek barnean JazzFest Berlin izeneko
jazzaldia du, eta abar. Uda aldean techno musika zaleek Tiergarten parkea
zeharkatzen duen desfile erraldoia antolatzen dute, Love Parade izenekoa hain
zuzen ere. Milioi bat pertsona baino gehiago biltzen da bertan karroza eta
koloretako jantzi artean.

1920ko hamarkadatik aurrera, aditu batzuek Europako gayen hiriburua zela esan
dute eta egun oraindik gay-klub eta jaialdi ugari ditu.

Berlinek 50 antzerki baino gehiago ditu. Mitte auzoan dagoen Deutsches Theater
1849an eraiki zuten eta Bigarren Mundu Gerraren amaieran izan ezik etengabe lan
egin du. Eserlekuak 1.895 edukiera dute eta etapa 2,854 metro karratuko solairu
bat batera, Friedrichstadt-Palast Berlin Mitte ikuskizuna jauregi handiena da
Europan.

Berlinek hiru opera-areto ditu: Deutsche Oper, Staatsoper Unter den Linden edo
Berlingo Opera eta Komische Oper. Berlingo Opera Unter den Lindenen dago eta
1742an ireki zutenez hiriko zaharrena da. Egungo zuzendaria Daniel Barenboim du.

Zazpi orkestra sinfoniko ere baditu, Berliner Philharmoniker nagusienetariko bat
izanik. Herbert von Karajan bere zuzendaria izan da.

Berlinek 153 museo ditu. Spree eta Kupfergraben artean dagoen Museoen uhartea
UNESCOk Gizateriaren Ondare izendatua izan zen. Jadanik 1841ean horretarako
izendatua, Altes museoa, Lustgarten, Neues museoa, Alte Nationalgalerie, Pergamo
Museoa eta Bode museoa bertan eraiki zituzten.

Uhartetik at, hainbat museo ere badaude: Gemäldegalerie, Neue Nationalgalerie,
Hamburger Bahnhof, Deutsches Historisches Museum edo Bauhaus Archive nagusienak
izanik.

Museo Juduak alemaniar-juduen historiak azaltzen du. Antzinean Checkpoint
Charlie muga zegoenean, Berlingo Harresiaz gain museo bat ere ikus daiteke.

Egungo Berlingo gastronomia etorkinek egina da. Hiriak Michelin Gidan agertzen
diren dozena bat jatetxe ditu. Edonola ere, hiriko janari tradizionala
iparraldeko Alemaniakoa da, txerrian, antzaran, arrainetan, ilarretan,
babarrunetan, pepinoan eta patatetan oinarritua.

Berlingo platerik ezagunena currywurst da, 1949an asmatua. Txerri-ukondoa
(Pfannkuchen) eta tripakiak jatea ere ohikoa da.

Turkiar eta arabiar etorkinek bere sukaldeko ohiturak eraman zituzten Alemaniara
eta, egun, erraza da döner kebab, falafel edo lahmacun bat topatzea.

Bestalde, Berliner Weisse izeneko garagardo mota Berlingo eskualdean ekoiztu ohi
da, garagardo honen ezaugarri nagusia asperula orlegi edo mugurdi gorri
kolorekoa izatean datza.

Berlinen hainbat nazioarteko kirol-ekitaldi ugari antolatu dituzte. Bertan
1936ko Udako Olinpiar Jokoak eta 2006ko Munduko Futbol Txapelketako finala egin
dituzte 2009ko abuztuan Olinpiar Estadioan Munduko Atletismo Txapelketa ospatu
zuten. Urtero Berlingo maratoia eta IAAFen Urrezko Liga ere antolatzen dituzte.

Berlinek 878 eskola ditu, non 340.658 ume inguruk ikasten duten. Hiriak,
gainera, lau unibertsitate eta 27 eskola tekniko eta profesional (Hochschulen)
ditu, non beste 135.327 ikasle dauden. Horietatik ehun mila iru unibertsitate
handienetan daude: Humboldt Unibertsitateak (Humboldt Universität zu Berlin)
35.000, Unibertsitate Askeak (Freie Universität Berlin) 35.000 eta Unibertsitate
Teknikoak (Technische Universität Berlin) 30.000 ikasle dituzte. Txikiena den
Arteen Unibertsitateak (Universität der Künste), berriz, 4.300 ikasle inguru
ditu.

Hiria ikerketa zentro ospetsu batzuen egoitza ere bada, tartean Fraunhofer
Elkartea edo Max Planck Elkartea. Ikerketa-gune hauetan 62.000 zientzialari
baino gehiagok lan egiten dute. Berlingo liburutegi publiko nagusiak
Staatsbibliothek zu Berlin du izena. Bi egoitza ditu Potsdamer Platz-en eta
Potsdamer Straße-n hain zuzen ere.

Bi aireportu daude Berlinen: Schönefeld (1930eko hamarkadan hasi zen lanean eta
Alemania zatitzean AEDan geratu zen) eta Tegel, baina bien artean Frankfurt edo
Municheko aireportuek baino trafiko gutxiago dute. Lehen, hirugarren aireportu
bat bazuen, Berlin-Tempelhof aireportua hain zuzen ere, baina 2008ko urriaren
31n itxi zuten.

Berlingo metroa (Berliner U-Bahn) Europako metrorik erabilgarrienetariko bat da.
Aldirietako trenekin (S-Bahn) batera sare zerratua osatzen du, hiri barneko
ibilbideak errazten duena. Metroa kudeatzeko Berliner Verkehrsbetriebe (BVG)
enpresa dago, autobusak eta tranbiak ere kudeatzen dituena , S-Bahn berriz
Deutsche Bahnek (DB) kudeatua da.

Tren sistemari dagokionez, Berlingo geltoki nagusia (Hauptbahnhof) eraiki zuten.
1992an hasitako proiektua da, 900 milioi euroko aurrekontua zuena. 1995ean hasi
zuten eraikitzen eta 2006ko maiatzaren 25ean amaitu, hain zuzen, 2006ko Munduko
Futbol Txapelketarako.

2008an 1.000 biztanleetatik 358 kotxe bakarrik izanik (1.000/570 Alemanian),
Berlin batez besteko kotxe gutxien duen Alemaniako estatu eta Europako hiriburua
da. Gainera, 1.000 berlindarretatik 710 bizikleta daude. Egunero 500.000
bizikletek zeharkatzen dute hiria, 2009an trafiko guztiaren %13a osatzen zuena.
Bizikletaz ibiltzeko aukera asko daude, izan ere, hiriak 620 kilometro inguru
ditu horretarako prestatuta.



https://eu.wikipedia.org/wiki/2016ko_Espainiako_hauteskunde_orokorrak

2016ko ekainaren 26ean Espainiako Gorte Nagusietarako hauteskundeak egin ziren.
Diputatuen Kongresuko 350 kideak eta Senatuko 208 kide hautatu ziren. Demokrazia
berrezarri zenetik, 13. hauteskundeak izan ziren, eta bigarrenak Filipe VI.a
estatuburu izanik.

Gorteak automatikoki desegin ziren 2016ko maiatzaren 2an, aurreko legealdian
inongo presidentegaiek ez zuelako beharrezko diputatuak lortu Espainiako
Gobernua eratzeko. Filipe VI.ak sinatu zuen hauteskundeetarako deialdia, Patxi
López Kongresuko presidentearen oniritziz. Espainiako demokraziako historiako
legealdirik motzena izan zen.

Diputatuak eta senatariak D'Hondt metodoaren bitartez hautatzen dira, probintzia
mailako hauteskunde-barrutietan. Probintzia bakoitzak aukeratzen dituen
parlamentari kopurua bere biztanleriaren araberakoa da.

Konstituzioaren arabera, Espainiako Senatua lurralde ordezkaritzako ganbera da.
Hauteskunde bidez aukeratzen diren 206 senatariez gain, erkidegoko ganberek
senatari 1 eta milioi bat biztanleko beste bana aukeratzen dituzte, orora 261
senatarira iritsi arte. Hauteskunde honetan honela aukeratu dira:

Hauteskunde kanpaina ekainaren 10eko gaueko 0:00tan hasi zen. Lau alderdi
nagusiek kanpaina Madrilen hasi zuten. PPk Debodeko tenpluan, PSOEk Pedro Zerolo
plazan, Elkarrekin Ahal Duguk Cornisa parkean eta Ciudadanosek Hiriko Plazan.



https://eu.wikipedia.org/wiki/Kanada

Kanada Ipar Amerika iparraldea hartzen duen estatua da, luze-zabaleran munduko
bigarrena. Goiburu nazionalak dioen bezala, A mari usque ad mare (Itsasotik
itsasora) doan herrialdea da, hau da, Ozeano Atlantikotik Ozeano Barera.

Hiriburua Ottawa da eta lurreko muga politikoak Ameriketako Estatu Batuekin
bakarrik ditu.

Kanada izena San Laurendi inguruan hitz egiten zen irokes hizkuntzako Kanata
hitzetik dator: herrixka baino ez zuen esan nahi, baina XVI. mendean Jacques
Cartier frantziarra heldu zenean, gaur egungo Quebec Hiriaren ondoan zegoen
Stadacona herrixka ez ezik, bere inguruko eremua izendatzeko ere erabili zuen.

Historialarien arabera, egungo Kanadako lehen biztanleak orain dela 26.500 urte
heldu ziren Yukon lurraldera (Kanada iparraldean, Alaskarekin mugan. Ontario
hegoaldean, aldiz, orain dela 9.500 urteko aztarnak aurkitu dituzte. Bikingoak
K.o. 1000 urtearen inguruan iritsi ziren, Groenlandiatik abiatutako espedizio
batean. Ternua uhartera iritsi eta ziren Leifbundir kolonia sortu zuten bertan.

1497an Giovani Caboto marinel italiarra Kanadako kostalde atlantikora iritsi zen
eta Ingalaterrarentzat hartu zuen Ternua. 1534an, Jacques Cartierrek Frantziaren
izenean San Lorentzo badia kokistatu zuen. Frantziak Quebec, Montreal eta
Frantzia Berria koloniak sortu zituen. Kanadako baliabide naturalen inguruko
gatazka ugari egon ziren ingelesen, frantziarren, nederlandarren eta bertako
indigenen artean. 1713an Utrechteko Ituna izenpetu zen, eta Ternua eta Hudsoneko
badia ingelesen esku getatu ziren.

1744an Britainia Handiak Luisburgo inbaditu zuenean, Zazpi Urteko Gerrari
hasiera eman zion: 1763an, Frantzia Berria eta Quebec bereganatu zituzten.
1867an Iparramerikako Akta Britainiarrak Kanadako Domeinua sortu zuen, Ontario,
Quebec, Eskozia Berria eta Brunswick Berria barne hartuz. Geroago, Kolunbia
Britaniarra eta Eduardo Printzearen Uhartea ere Domeinu horretan sartu ziren.
Britainiar koroaren menpeko lurraldea bihurtu zen, gobernu parlamentario federal
batekin. 1931tik aurrera, Erresuma Batuko monarkak Kanadako estatuburua izaten
segitzen duen arren, Britainia Handiko parlamentuak ez du inolako eskumenik
Kanadako politikan.

Kanada bost eskualde geografiko handitan bana daiteke: Kanadar ezkutua, Apalatxe
mendiak, Aintzira Handien eta San Laurendi ibaiaren arroa, Erdialdeko Zabaldiak
eta Kostaldeko mendiak.

Iparraldeko kostak sartu-irten eta uharte ugari ditu, hedadura handikoak, hala
nola Baffin, Victoria, Ellesmere eta Banks. Ternua ekialdeko kostan dago,
Atlantikoan, eta Vancouver uhartea mendebaldean, Ozeano Barean. Horri buruz
paralelo doaz Mendi Harritsuak, gailur garaiena Logan mendia duela (6.050 m),
Alaskarekin mugan.

Ibai nagusiak Mackenzie eta San Laurendi dira. Ameriketako Estatu Batuekin mugan
ditu bost Aintzira Handietatik lau: Superior, Huron, Erie eta Ontario.

Ingelesa hizkuntza nagusia da, frantsesarekin batera (Quebecen, frantsesa
mintzaira ofizial bakarra da). Herrialdea ofizialki elebiduna da, frantses
hiztunak ekialdean (Quebecen, Eduardo Printzearen Uhartean eta Ontarion) eta
Albertan bereziki badira ere.

Bestela, iparraldean inuktituterazko hiztunak bizi dira, Yukon,
Ipar-Mendebaldeko Lurraldeetan, Nunavut, Quebec eta Ternua eta Labradorgo
iparraldean hain zuzen ere. Azkenik, Eskoziako gaeleratik eratorritako Kanadako
gaelera oraindik hitz egiten dute Eskozia Berria, Eduardo Printzearen Uhartea
eta Ternua eta Labradorreko biztanle batzuek.



https://eu.wikipedia.org/wiki/Asia

Asia munduko kontinenterik zabalena eta askotarikoena da. Eurasiaren lau bosten
eta lurreko eremu lehorren herena hartzen ditu, eta ia osorik Ipar Hemisferioan
dago. 44.579.000 km²ko eremua eta 4.140.336.501 biztanle ditu.

Mugak ez dira oso zehatzak. Ural mendiek, Ural ibaiak, Kaspiar Itsasoak, Kaukaso
mendikateak, Itsaso Beltzak, Bosforok, Marmara itsasoak eta Dardaneloek
bereizten dute Europatik; Bering itsasarteak Ipar Amerikatik, eta Itsaso Gorriak
eta Suezko kanalak Afrikatik. Asia barruan sartzen dira, orobat, Japonia,
Indonesia eta Malaysiako uhartediak.

Duela 5.000 urte baino gehiago sumeriarrek Mesopotamia, Tigris eta Eufrates
ibaien arteko lurraldea, okupatu eta lehendabiziko hiri-estatuak eratu zituzten:
Ur, Uruk edo Lagash. Antzinaroan zehar, Asian Indus haranean eta Yangtze ibaian
zibilizazio inportanteak sortu ziren.

Alexandro Handiaren gudarosteak Indus ibai ertzeraino heldu ziren. Erromatarrek
bizigune batzuk eratu zituzten India hegoaldean eta, beharbada, Indotxina
hegoalderaino ere iritsi ziren. Hauen ondoren, Europa eta Ekialdeko Asiaren
arteko lotura bakarra, Iran, Bagdad eta Bizantziora, Zetaren bidean barrena,
Txinatik heldu ziren karabanek osatzen zuten. Turko-mongoliarrek Errusia eta
Erdialdeko Europara egin zituzten bidaldien bidez jakin ziren Asiari buruzko
lehen berriak. Ondoren etorri ziren Marco Polo eta Giovanni da Pianen bidaiak,
portugaldar eta herbeheretarren itsas aurkikundeak eta jesuiten egokimendua
Txinako gortean.

Lurrunontzien garapenarekin batera, Asiarako egarria piztu zen europarren
artean: ingelesek eta frantsesek India aldera jo zuten, herri ugari ibili zen
Txinako kostaldeko hiriak konkistatzeko gatazkan, Frantziak Indotxinako alde bat
hartu zuen beretzat, espainiarrak Filipinetan egokitu ziren eta errusiarrek
Siberiaren konkista bukatu zuten.

Asian sortu ziren hiru erlijio monoteista handienak: kristautasuna, islama eta
judaismoa.

Asia 44 milioi km² area baino gehiago ditu, 44.936.000 km² hain zuzen.
Kontinentearen mugak ez dira oso zehatzak, adibidez, Sinai penintsula,
Afrikarekin duen muga edozein kontinentearen zatia izan liteke. Era berean,
Europarekin dituen mugak ere ezberdinak dira adituen arabera: batzuetan Ural
mendiak, bestetan Ural ibaia bera. Kaukasoan ere eztabaidatsua da Georgia,
Armenia edo Azerbaijan europarrak edo asiarrak diren ala ez.

Era askotako lurraldeak ageri dira Asian. Iparraldean, Siberia eta Mongoliako
ordokiak hedatzen dira; erdialdeko lurraldeak oso menditsuak dira (Anatolia,
Armenia, Iran, Pamir eta Tibeteko goi ordokiak; Kaukaso, Hindu Kush, Himalaia,
Tian Shan, Altai, Kunlun eta Stanovoi mendiak); hegoaldeko penintsulak, oso
erliebe higatuz osatuak (Arabia, India eta Indotxina) eta uhartediak (Japonia
eta Insulindia).

Asian daude lurreko mendi garaienak (Everest, K2 edo Annapurna), itsasoko
sakanik sakonena (Marianak, Mindanao ekialdea, 11.000 m) eta sakonune itxirik
handiena (Itsaso Hila, 393 m itsas mailaren azpitik). Hego-ekialdeko uharteak
berriak eta jatorri bolkanikokoak dira (Ozeano Bareko suzko gerria). Asia
ekialdeko ordokiak alubioi garraiakinezkoak dira gehienak, edo mendilerroen eta
itsasoaren arteko zerrenda meheak osatzen dituzte (Annam, Malaysia, Sumatra,
Borneo). Ekialdeko itsasertza, bestalde, biztanleria sakabanatu duten badia,
golko, uharte eta penintsulez betea ageri da.

Lau sistema nagusi hauez gainera, lurralde bakoitzeko sistemak aurki daitezke,
hala nola, Persiako golkora isurtzen diren Tigris eta Eufratesek osatutakoa.

Asiak Ozeano Artiko, Ozeano Barea, Indiako ozeanoa eta Mediterraneo itsasoak
inguraturik dago. Barneko itsaso ugari dauzka, hala nola, Arabiako itsasoa,
Hegoaldeko Txinako Itsasoa, Javako itsasoa, Ekialdeko Txinako Itsasoa, Japoniako
itsasoa, Okhotskeko itsasoa, Bering itsasoa, Karako itsasoa, Barentseko itsasoa,
etabar. Golko nagusiak Persiako golkoa, Omango golkoa, Bengalako golkoa, Siamgo
golkoa, Tonkingo golkoa eta Anadirko golkoa dira. Penintsula aipagarrienak
Anatolia, Arabia, India, Malaka, Indotxina, Korea eta Kamtxatka dira eta
uharteak Zipre, Maldivak, Sri Lanka, Indonesiar uhartedia, Taiwan, Japonia,
Sakhalin, Siberia Berriko uharteak, Ipar Uhartea eta Zembla Berria.

Hain zabala izanik, mota guztietako klimak ditu Asiak. Siberiako klima
kontinentala da, neguak izugarri hotz eta gogorrak dituena. Lurzoruaren parte
handi bat izoztua dago (permafrost). Erdialdeko Asiako lurralde guztietako klima
ere kontinentala da. Hegoaldean, montzoiek eragin handia dute. Bertan iristen
dira munduko euri kopururik handienak ere (11.000 mm inguru, Bangladesh eta
Assamen). Berorik handiena India eta Pakistan arteko Thar basamortuan egiten du.
Lurralde hotzena, bestalde, Siberiako ipar-ekialdeko Verkhoiansk da (-66°C).
Hego-ekialdeko Asian eta Txina hegoaldeko itsasaldeetan tifoi ugariko klima
tropikal euritsua da nagusi. Sonda uharteetako klima aldiz, ekuatoriala da,
urtarorik gabea. Beste lurralde batzuek, azkenik, klima bereziak dituzte: Tibet,
4.500 m-tik gora dagoen goi-ordokia; Kuroshio itsaslaster beroak Japonian
eragiten duen egoera berezia, etab.

Iparraldetik hasita hegoalderantz, alde handiak daude landaredian, lurralde
batetik bestera, klimaren arabera. Ozeano Artiko aldeko tundra, Siberiako taiga
handiak gero, eta urki nahiz lertxun basoak ondoren. Hegoalderago belar estepak
zabaltzen dira (Mongolia, Kazakhstan iparraldea), Kaspiar itsasotik Gobi
basamortura luzatzen den lurralde idorraren mugan. Tibeten mendi garaietako
landaredia aurki daitekeen bitartean, India eta Hego-ekialdeko Asia oihan
tropikalez horniturik ageri dira. Malaysia eta Sonda lurralde tropikalak dira.
Txina iparraldean, estepak eta oihanak tartekatzen dira. Txina hegoaldean,
ordea, oihan subtropikal hezea ageri da. Japonian hiru klima bereizten dira:
siberiarra, epela eta subtropikala. Asian landare mota guztiak aurki daitezke
ia. Animaliei buruz, beste horrenbeste esan daiteke.

Asiako gizakiaren lehen aztarnak guztiz antzinakoak diren arren (Pekingo
gizakia, Javako gizakia), arrazak berandu arte baizik ez ziren banatu, antza
denez. Lau gizatalde handi bereiz daitezke Asian: paleo-siberiarrak,
turko-mongolak, indoeuroparrak eta indonesiarrak, mendeetan zehar elkarrekin
nahasi diren arraza-familia desberdin askotan banatuak.

Paleo-siberiar jatorrikoak dira Siberian bizi diren herriak (tungusak,
samoiedoak, ainuak,…); turko-mongolak, Erdialdeko Asia, Mongoliako eta Txina
iparraldeko mongolak eta turkoak; indonesiarrak Hego-ekialdeko Asia eta,
mongoloideekin nahasian, Txina hegoaldean; indoeuroparrak, azkenik, India,
Afganistan eta Erdialdeko Asiako lurralde batzuetan egokitu ziren. Gizatalde
handi horien ingurukoak dira jatorria oraindik behar bezala ezagutzen ez den
beste arraza batzuk: Hego Indiako drabidiarrak, japoniarrak,
tibeto-birmaniarrak, Mon-Khmer eta melanesiar bide diren Sonda uharteetako
biztanleak.

Asiako arraza nagusia, halaz ere, mongoloidea dela esan daiteke: ilea beltza eta
leuna; larruazala, boli koloretik hori ilunera; betazalen toles epikantiarra
eta, jaiotzean, giltzurrunen gaineko orbana, mongoliar izenekoa. Asiarren
altuera herritik herrira aldatu egiten da: ipar txinatarrak garaiak eta sendoak
dira; hegoaldekoak, berriz, txikiak eta argalagoak. Erdialdeko Asiako
mendialdeetan maiz ageri da begi argiko indoeuroparra. Arraza zabalduenen
ondoan, beste txikiago batzuk desagertzear daude gaur egun (Sri Lankako veddak,
Filipinetako negritoak, Japonia iparraldeko ainuak).

Arraza migrazioak ibaiei jarraituz gertatu izan dira gehienetan, itsasertzerantz
betiere. Barneko lurraldeek, herri nomaden bizileku izaki, ez dute inoiz
biztanleria dentsitate handirik izan. Nekazari jendez osaturik dauden
itsasertzeko ordokiek eta ibai bokalek (Ganges aldea, Txina hegoaldeko haranak),
aldiz, giza kontzentrazio handiak dituzte. Eskualde hauetan (Ganges aldeko
India, Txina) oso laster garatu ziren anitz zibilizazio.

Europaren ikuspuntutik Asia osoa «Ekialde» izenaz ezaguna zen. Distantzia
kontuan hartuta, bi sailkapen tradizional daude:

Luzaroan kolonizaturik bizi ondoan, estatu burujabeek osatutako kontinentea da
egun Asia. Errusiarrek ustiatzen dituzten Siberia handi zabaleko biztanle
gutxiko lurraldeak, eta berriki arte herri kolonizatzaile europarren esku egon
diren portu batzuk (Hong Kong, Makao) bazterrera utzita, estatu burujabeak osatu
dira, nahiz eta burujabetza horiek behinolako kolonizatzaileen gogora gertatu,
askotan, eta nazionalitateak errespetatu gabe, beste hainbatetan.

Txina da Asiako estatu garrantzitsuena, zabalena (Asia errusiarra izenekoaren
ondotik) eta jendeztatuena. India dator ondoren, Pakistan, Afganistan eta estatu
himalaiarrak (Nepal, Sikkim eta Bhutan) inguru geografiko berean dituelarik.
Hego-ekialdeko Asiak Myanmar, Thailandia, Laos, Kanbodia eta Vietnam estatuak
hartzen ditu mendebaldetik ekialdera. Asia Erdialdearen mendebaldean lau
errepublika ageri dira: Kazakhstan, Tadjikistan, Uzbekistan eta Turkmenistan,
Kaspiar Itsasoa eta Tian Shan mendikatearen artean. Mongolia Siberia eta Txina
arteko mendien artetik ageri da. Koreako penintsula Mantxuriatik irteten da.

Uharte estatuen artean, azkenik, hauek aipatu behar dira: Sri Lanka (Zeilan
zena), Indiaren hegoaldean; Andaman eta Nikobar uharteak, Myanmar eta Sumatra
artean; Malaysiako federazioa (Malaysiako penintsula eta Borneo uharteko
iparraldea); Indonesia (Sumatra, Java, Bali, Sonda Txikiko uharteak, Kalimantan
—Borneo uharteko alderik handiena—, Sulawesi uharteak, Maluku uharteak eta
Irian, Ginea Berriko mendebaldea; Filipinak; Taiwan uhartea, egun Txinatik
bereizia, eta Japonia, ekialdean dagoen Asiako lurraldea, lau uharte bolkanikok
osatua.

Estatu barruko arazo politikoek, kanpoko herrien laguntzaz, hautsi dute
zenbaitetan herrien batasun etnikoa. Korea bitan banatu zen 1953an: Ipar Korea,
herri errepublika, komunista, eta Hego Korea, errepublika kapitalista, gaur ere
tinko dirauen banakuntza. Gisa bereko bereizkuntza izan zuen Vietnamek 1954 eta
1976 urteen artean: herri errepublika Ipar Vietnamen eta AEBen mendeko
errepublika hegoaldean. Ipar Vietnameko gudarosteak Hego Vietnameko
gerrillariekin bat eginik, Hego Vietnamgo eta Ameriketako Estatu Batuetako
armadei nagusitu ondoren berriz batu zen Vietnam.

Taiwan uharteko errepublika Txinako kapitalismoaren feudoa izan zen, 1949tik
aurrera, kontinenteko Txina komunistaren aurrez aurre. Herri desberdin asko
hartzen zituen Indiako estatu koloniala bitan banatu zen 1947an: mendebalde eta
ekialdeko lurraldeek Pakistan estatua osatu zuten (gehiengo musulmana), eta
erdialdeko zatirik handienak Indiako errepublika. 1971. urtean, Ekialdeko
Pakistan bestetik bereizi eta Bangladesh estatua sortu zen bertan. Historian
zehar burujabe izan zen Tibet, Txinaren mendean dago gaur egun. Asiako herri
guztiak ari dira, zein bere aukera politikoen arabera (sozialismoa nahiz
ekonomia liberala), industrian eta ekonomian duten atzerapenaren aurkako
ahaleginean. Japonia eta Txina dira nagusi arlo honetan.

Kontinentean hizkuntza asko erabiltzen dira, haien artean txinera hiztun gehien
duen hizkuntza. Nagusiak hauek dira:

Kolonizazioaren eraginez ingelesa eta frantsesa erabiltzen dira antzinako
kolonietan.

Asiako gehienen erlijioak budismoa, islama eta hinduismoa dira, baina
jarraitzaile asko dituzte konfuzianismoak, taoismoak, sintoismoak, judaismoak,
animismoak, eta bestek ere.



https://eu.wikipedia.org/wiki/Angola

Angola, ofizialki Angolako Errepublika, Afrikako hego-mendebaldeko estatu bat
da, Ozeano Atlantikoaren ertzean. Antolamendu politikoaren aldetik, errepublika
presidentzialista unitarioa da. 1.246.700 km2 ditu, eta 2014an 25.789.024
biztanle zituela kalkulatu zen (angolarrak). Hiriburua Luanda da; eta beste hiri
nagusiak Benguela, Huambo eta Lobito. Angolako hizkuntza nagusiak portugesa
(ofiziala), hizkuntza bantuak eta khoisana dira. Erlijio nagusiak, berriz,
afrikar erlijioak (angolarren % 47), katolizismoa (% 38) eta protestantismoa
(% 15).

Angolak mugakide ditu iparraldean Kongoko Errepublika Demokratikoa, ekialdean
Zambia, hegoaldean Namibia eta mendebaldean Ozeano Atlantikoa. Kabindako
barrendegia Angolaren enklabea da, eta mugakide ditu Kongoko Errepublika eta
Kongoko Errepublika Demokratikoa.

Bantu familiako mbundu hizkuntzako ngola izenetik dator. Izen hori Ndongo
erresumako Kiluanji kia Ndambi erregearen titulua zen.

Portugaldarrak 1482. urtean iritsi ziren Angolako kostaldera (Diego Caõren
agintepean) eta 1484tik aurrera Portugalen mendeko lurraldea izan zen. 1885ean,
Berlingo Konferentziak ofizialki egokitu zion Angola Portugali. XIX. mende arte
ez ziren portugaldarrak Angola barnealdeaz jabetu. (Serpa Pinto portugaldar
militarra saiatu zen, alferrik, Angola eta Mozambike portugaldar koloniak
lurralde bakar batean lotzen, Zanbian barrena). Angolak eraman behar izan
zituen, mendeetan zehar, europar kolonizatzaileek ezarririko zama guztiak:
esklabo salerosketa, bertako zibilizazioen deuseztatzea eta okupazio militarra.
1640-1648. urteen bitartean, nederlandarren mende izan zen.

XVII. mendean hasi ziren metropoliaren aurkako lehen altxamenduak, eta 1940an,
askapen-gerra hasi aurreko azken altxamendu antikolonialistan, kubal herria
sakailatu zuten portugaldarrek. Zapalkuntza militarra izan da beti
kolonizatzaileen erantzun bakarra. 1951. urtean território eta 1955ean província
egin zuten Angola portugaldarrek. 1961ean hasi zen askapen-gerra
antikolonialista. Hiru higikundek jardun zuten portugesen aurka: MPLA (Angolako
Askapenaren aldeko Herri Mugimendua), Sobietar Batasunak eutsia; FNLA (Angolako
Askapenaren aldeko Fronte Nazionala), eta UNITA (Angolako Askapen Osoaren aldeko
Batasun Nazionala), Ameriketako Estatu Batuek eta Zairek lagunduak. Portugalgo
estatu-kolpearen ondoren (1974ko apirilaren 25a), Angolaren burujabetasuna
sinatu zen 1975eko urtarrilean.

Angolak burujabetasuna eskuratu zuenean MPLAk (Angolaren Askapenareko Herri
Mugimendua) ez zuen lurraldearen parte txiki bat baino kontrolatzen. Sobietarren
eta kubatarren laguntzari esker, ordea, aurrerapen handiak egin zituen, eta
1976ko urtarrilerako kontrolpean zuen FNLAren (Angolaren Askapenerako Fronte
Nazionala) buruzagitza, zeinak, mendean harturik, errenditu egin behar izan
baitzuen. UNITAk (Angolaren Askapen Osorako Batasun Nazionala), oso ahuldurik
bazegoen ere, gerrilla-operazioak egiten jarraitu zuen. 1977an, MPLAko idazkari
nagusi eta Angolako lehendakari Agostinho Netoren aurkako estatu-kolpe bat
egiteko ahalegina bultzatu zuten MPLA bereko kideek. Neto handik bi urtera hil
zen, 1979ko abenduan, Moskun, minbiziak jota. MPLAk ideologia marxista-leninista
zuen orduan, eta bere burua langile-klasearen abangoardiako alderditzat bazeukan
ere, ahaleginak egin zituen Mendebaldeko herrialdeekin harremanak
normalizatzeko.

Agostinho Netoren ondorengoa, José Eduardo dos Santos, agintea hartu zuenetik
bertatik saiatu zen pragmatikoa izaten eta, pixkanaka-pixkanaka, merkatu
librerako trantsizioari ekin zion 1990eko hamarraldiaren hasieran. UNITAk,
ordea, diamante-meategiak kontrolpean zituela, eta Estatu Batuek eta Hegoafrikak
Jonas Savimbiri eskaintzen zioten laguntzaz baliaturik, berriro gerrari ekitea
erabaki zuen. Hamar urteko gerra zibil odoltsuaren ondoren (ia milioi bat
hildako izan ziren) New Yorkeko hitzarmenetan (1988ko abendua) kubatarrak eta
hegoafrikarrak Angolatik irtetea aurreikusi zen. Baina Gerra Hotzaren amaiera ez
zen nahikoa izan gatazka konpontzeko. 1991ko Estorilgo eta Bicesseko akordioek
bazirudien bakea gehixeago hurbiltzen zutela. 1991ko maiatzean joan ziren
Angolatik azkeneko kubatar osteak, eta, 1992ko irailean, Nazio Batuen
kontrolpean, hauteskundeak egin ziren eta MPLAk irabazi zituen oso erraz.
UNITAk, ordea, ez zuen emaitza hura onartu eta gerrari berrekin zion 1992ko
urrian.

Nazioartean lagunik gabe (Zaireren laguntza salbuetsita) eta Nazio Batuen
Segurtasun Kontseiluak zigorturik, UNITAk nahitaez sinatu behar izan zuen
gerrari amaiera ematen zion Lusakako protokoloa (1994ko azaroa). Hitzarmen
horretan zehaztutakoari jarraituz, Jonas Savimbiren osteak armak utziz joan
ziren; eta UNITAko kideak, berriz, gobernuan eta administrazioan pixkanaka
integratuz joan ziren. 1997ko apirilean, Angolako legebiltzarrak 1992an
hautatuak izandako UNITAko 60 diputatu onartu zituen legebiltzarkide gisa, eta
batasun eta adiskidetasun nazionaleko gobernua eratu zen, UNITAtik etorritako
hainbat ministro barruan zirela.

Baina gatazkaren txingarrak itzali gabe zeuden. Auzo-herrialdeetako egonkortasun
faltak (Kongo eta Zaireko gerra zibilak, zeinaren kariaz Zaire Kongoko
Errepublika Demokratikoa bilakatu baitzen), garbi utzi zuen bake-prozesua hari
ahulez josita zegoela, eta hala, 1998ko martxoan UNITAk gerrari ekin zion Ipar
eta Ekialdeko probintzietan. Abuztuaren azkenean agintariek indarrik gabe utzi
zituzten UNITAk legebiltzarrean eta gobernuan zituen ordezkariak. Urtearen
amaierarako lurralde guztira zabaldu ziren gobernuaren aldeko armadaren eta
Jonas Savimbiren alderdikoen arteko borrokak. 1999ko urtarrilean, Angolako
lehendakariak, José Eduardo dos Santosek, lehen ministroaren funtzioa
indargabetu zuen, eta bere gain hartu zituen estatuko buruzagitza, gobernuko
lehendakaritza eta armadaren buruzagitza. UNITAren eta gobernuaren arteko gerra
zabaldu zen berriro.

Angola 18 probintziatan (províncias) eta 163 udalerritan banaturik dago. Hona
hemen:

7.283 km²-ko azalera izanik, herrialdearen iparraldean dagoen Kabinda exklabe
bat da, iparraldean eta ipar-ekialdean Kongoko Errepublika eta ekialdean eta
hegoaldean Kongoko Errepublika Demokratikoa dituena.

Meatze-aberastasun handiak baditu ere, Angolako ekonomia eta gizartea gerra
zibilaren eraginpean daude, eta bai nekazaritza-sektorea (lur-langintza eta
abere -hazkuntza), bai errepide- eta burdinbide-sareak egoera tamalgarrian
daude. Munduko biztanleko errentarik txikienetakoa du.

Nekazaritzan enplegatzen da biztanleria aktiboaren bi heren baino gehiago;
aldiz, BPGaren % 12 baino ez dagokio. Oraindik ez da gauza, inondik inora,
herrialdean behar diren elikagaiak ekoizteko. Gerra dela-eta, gainera, mina asko
daude soroetan, eta nekazariak lanera itzultzeko beldur dira.

Angolaren agintepeko itsaspean petrolio erreserba garrantzizkoak daude.
Petrolioa da herrialdearen aberastasun-iturri nagusia. BPGaren % 45 hartzen du,
eta esportazio guztien % 90. Sarrera garrantzitsuak dira, orobat, diamanteak eta
herrialdearen hegoaldean ustiatzen dituzten burdin meak. Gainerakoan, bigarren
sektoreak biztanleria aktiboaren % 10 besterik ez du enplegatzen, ez du inolako
indarrik.

Ekonomia liberalizatzeko prozesua 1990ean hasi bazen ere, oraindik asko falta
zaio Angolako ekonomiari, benetako merkatu-ekonomia bat izateko. Gerra zibil
luzearen eta ondorengo bake hauskorraren eraginez, ustelkeria eta mendekotasuna
betikotu dira Angolako ekonomian. Miseria eta desberdintasunak areagoturik,
nazioarteko laguntzekiko gero eta mendekotasun handiagoa dutela, gizarte-krisi
kezkagarrian sartuta daude. Gainera, kriminaltasunak eta kaleko segurtasun
faltak etengabe gora egiten dute. Balantzaren beste aldean, petrolio-erreserba
handiek eta, neurri txikiagoan bada ere, diamante-meategiek, egundoko potentzial
geoekonomikoa ematen diote Angolari, eta mendebaldeko potentzia handien interesa
pizten dute (Estatu Batuak, Frantzia). Azken urteetan, ekonomiak nabarmen egin
du gora petrolioari esker, eta 2007an LPEEko kide egin zen. Edonola ere, azken
urteetako gerrak direla-eta, arazo ekonomiko eta sozial larriak ditu
herrialdeak.

Angolar gehienak afrikar jatorrikoak dira (% 10 inguru mestizoak), eta europar
jatorrikoak (portugesak gehienak) % 1 besterik ez dira. Badira asiar jatorrikoak
ere. Talde etnikoei dagokienez, oro har bantu etnietakoak dira: ovinbunduak
(% 37) lurraldearen erdialdean bizi direnak, kinbunduak (% 25) kostaldean, eta
bakongoak (% 13) iparraldean, Kongorekin muga egiten duen lurraldean.

Haurren heriotza-tasa handia den arren (129 heriotza 1.000 haur jaioberriko,
1999), emankortasun-tasa ere halakoxea da (6 haur baino gehiago emakumeko,
1999). Bizi-itxaropena oso laburra da, 37 urte besterik ez, eta % 40 inguru dira
alfabetatugabeak.

2007aren amaieraz gero, errefuxiatuak hartu ditu, gehienak Kongoko Errepublika
Demokratikotik ihes egindakoak.

Portugesa da hizkuntza ofiziala, baina biztanleriaren parte txiki batek baizik
ez du erabiltzen: politikan, administrazioan eta kulturan jarduten diren
eliteek, hain zuzen.



https://eu.wikipedia.org/wiki/San_Marino

San Marino (italieraz Repubblica di San Marino) munduko estatu txikienetakoa eta
errepublika zaharrena da, 301 urtean Marinus erromatar harginak sortua. Estatu
itsasgabea da eta Italiak guztiz inguratzen du. Italiako Emilia Romaña eta
Marketako eskualdeen artean dago, Itsaso Adriatikotik gertu. Hiriburua San
Marino da.

Estatu independente txikienetako bat da San Marino (Vatikanoko Hiria eta Monako
bakarrik dira txikiagoak), eta munduko bigarren errepublika txikiena da,
Naururen ondoren. Europako hegoaldean dago, Italiako penintsularen erdialdean
eta Itsaso Adriatikotik hurbil, Italiako estatuko Emilia-Romagna eta Marche
eskualdeen artean. Apeninoen mendikatearen barnean kokatzen da eta, horren
ondorioz, orografia menditsua du. Gailurra Titano mendia da (749 metro). Ez du
ibai garrantzitsurik. Klima mediterraniarra du, uda bero eta negu epelekin.

San Marinoko biztanleen ezaugarriak italiarrenak berak dira; italiera da haien
hizkuntza, eta katolikoak dira gehienak, italiarrak bezala. San Marinoko hamar
biztanletik bederatzi hirialdean bizi dira.

San Marinoren segurtasunaz arduratzen den polizia, Polizia Civile edo San
Marinoko Polizia Zibila da.

Elezeharraren arabera, IV. mendean, Marino dalmaziar hargina eta harekin batera
Diokleziano enperadorearengandik ihesi zihoazen esklabo batzuk Titano mendian
babestu ziren. Kristau talde bat sortu zen, eta herri bat, geroago,
sortzailearen izenaz deitu zena. X. mendea arte, San Marinoko herriak bere
legeak izan zituen, eta geroago, Lonbardiakoak hartu zituen. IX. mendetik
errepublika da. XI. mendean San Marinok komuna bat osatu zuen, bere
estatutuekin, eta gremio bakoitzeko ordezkariekin. Hurrengo mendean, inguruko
jauntxoen erasoak gorabehera, burujabetasunari eutsi zion, lurraldearen
kokapenari eta mendietako gotorlekuei esker. Rimini hiriko Malatesta familiaren
erasoen aurrean, Urbinoko Montefeltro familiaren laguntza izan zuen, eta onik
atera zen guelfoen eta gibelinoen arteko liskarretatik. XV. mendearen erdialdean
errepublika bihurtu zen, 60 kidez osatutako Batzorde Nagusia zuena. XVI. mendean
zenbait erasori aurre egin zion, eta urte batzuetan Cesar Borgiaren mendean egon
arren, burujabetasuna gorde zuen. XVII. mendean, Batzordea oligarkia baten
aginpidean geratu zelarik, errepublika gainbehera etorri zen. 1631an Aita
Santuak onartu zuen. 1739an burujabetasuna galdu zuen, Aita Santuaren estatuen
mendean erori baitzen. 1797an Napoleonek eta 1815ean Vienako Kongresuak San
Marinoren burujabetasuna berretsi zuten. Italiako Risorgimiento delakoan italiar
abertzaleen babesleku izan zen. Italiako estatua sortu zenean adiskidetasun
hitzarmenak izenpetu zituzten bi herrialdeek, 1897an eta 1939an. 1906tik aurrera
Kontseilu Orokorra demokratikoago bihurtu zen, aurretik zuen joera elitista
baztertuz. Mundu Gerretan Italiarekin batera jokatu izan du. Bigarren Mundu
Gerran Hitlerrek okupatu zuen. Epe labur batean aliatuek askatu zuten arren,
nazien eskuetan erori zen berriz. 1945ean askatasuna lortu eta sozialista eta
komunistek gobernatu zuten. 1957an, alderdi kristau demokrata eta
sozialdemokratak osaturiko ezkerreko koalizioa batek hartu zuen gobernuaren
buruzagitza. Koalizio horrek 1973 arte iraun zuen, baina, eztabaida politikoak
sortu baitziren, gobernualdi laburreko garai bat hasi zen. 1978an komunistak
buru ziren koalizioa igo zen berriro agintera. Berriz hautatu zuten 1983an,
baina finantza eskandalu bat zela-eta, 1986an nagusitasuna galdu zuen; urte
horretan bertan, kristau-demokraten eta komunisten arteko koalizio bat sortu
zen. 1992ko martxoan, kristau demokratek beste koalizio bat osatu zuten
sozialistekin, eta haiek lortu zuten berriz ere nagusitasuna 1993ko maiatzeko
hauteskundeetan. 1988an, Europako Kontseiluan sartu zen; 1992an, berriz, Nazio
Batuen Erakundean, eta, 2002an, euroa hartu zuen dirutzat, nahiz Europako
Batasunean ez egon. Estatu burujabea den arren, arlo askotan Italiarekiko
dependentzia handia du.

San Marino bederatzi udalerritan banatuta dago. Udalerri bakoitzak castello
(gaztelu) izena hartzen du.

San Marinoko ekonomia jarduera nagusiak industria, turismoa, merkataritza,
nekazaritza eta eskulanak dira. Finantza-arloa ere aipagarria da. Posta zigiluak
dira San Marinoko beste diru sarrera garrantzitsua. Ez dago mea baliabide
aipagarririk. Esportazioei dagokienez, bertako mahatsez eginiko ardoa, egur
makinak, kimika eta zeramika gaiak aipatu behar dira; garai batean
eraikuntzarako gaiak oso garrantzitsuak ziren esportaziorako, baina gaur egun,
Titano mendiko harrobiak itxi baitira, ez dago halakorik. Laborantza gaietan,
garia, artoa, garagarra eta mahatsa egiten dira. Abere hazkuntzak eta
esnegintzak ere badute garrantzirik. Industrian, industria arina da gaur egun
nagusi; ekoizten diren gai nagusiak hauek dira: margogaiak, papera, metalezko
lanak, jantziak, oinetakoak, altzariak, elikagaiak eta kosmetika gaiak. Elikagai
asko inportatzen dute Italiatik. Barne produktu gordina italiarraren parekoa da.

Eurogunean ofizialki sartutako herrialdea ez den arren, Europako Batasunarekin
izenpetu dituen itunen ondorioz, euroa erabiltzen da bertan. Gainera,
txanponetan haren irudia agertzen da. Horrek balio handia ematen dio, txanponen
bildumatzaileek asko baloratzen baitituzte halako herrialde txikietakoak. Gauza
bera gertatzen da posta zigiluekin ere.



https://eu.wikipedia.org/wiki/Grezia

Grezia (grezieraz: Ελλάδα, eˈlaða ahoskatua), ofizialki Heleniar Errepublika
(Ελληνική Δημοκρατία eliniˈci ðimokraˈti.a ahoskatua) Europa hego-ekialdeko
estatua da, Balkanetako penintsularen hegoaldeko muturrean dagoena eta Europar
Batasuneko kidea ere badena. Hainbat uharte ditu herrialdeak, Kreta guztien
artean handiena.

Greziako herrialdeak Egeo itsasoaren eta Itsaso Jonikoaren artean dagoen
penintsula eta uharte asko hartzen ditu: Eubea, Kreta, Esporadak, Zikladak,
Dodekaneso (Rodas), Joniar uharteak, Ikaria, Lesbos, Samos, Samotrazia eta abar.
Lur menditsuak eta itsasoa dira Greziako ezaugarri nagusiak. Lurraldearen hiru
laurdenak mendiak dira eta 80 km-ko tartea dago, gehienez, lurraldeko puntu bat
eta itsasoa bitartean. 437 uharte dira (lurrazalaren bostena).

Pindo mendikatea , Balkanetako mendikatearen segida, Greziako mendigune nagusia
da. Pindo mendikatetik adar hauek ateratzen dira: Aeta mendiak, Parnaso, Kizeron
eta Helicon mendiekin hego-ekialderantz luzatzen direnak; Tesalia arroa eratzen
duten bi mendilerro ekialdean; Greziako mendirik garaiena den Olinpo mendia
(2.918 m) hegoaldean. Peloponesoko penintsulan Akai eta Arkadia mendiak daude.
Greziako eskualde naturalak honako hauek dira: Mazedonia eta Trazia iparraldean,
Tesalia eta Atika Greziako erdialdean (haran emankorrak), Peloponeso hegoaldean,
eta Kreta, Greziako uharte nagusia.

Ibai askorik ez dago, lurra karekizkoa baita eta ura lurpean biltzen baita;
ibaiak laburrak dira: Vardar, Struma eta Nestos dira nagusiak.

Klima mediterraneokoa da oro har: Pindo mendikatetik sortaldera beroa eta hezea,
Pindotik sartaldera lehorra, eta hotz-bero arteko aldea nabarmenagoa duena.

Greziako iparraldeko landareak Europako erdialdekoak dira: hosto erorkorreko eta
iraunkorreko basoak; gainerako tokietan Mediterraneoko landareak dira nagusi:
pinuak, olibondoak, zuhaixkak eta sasiak. Animalien artean aipatzekoak dira
hartz arrea, otsoa, basurdea eta suge mota ugari.

Antzinako Grezia Mendebaldeko Zibilizazioaren jatorrizko kulturatzat hartzen da.
Greziar kulturak Erromatar Inperioan itzelezko eragina izan zuen, baita
Pizkundean eta beste ondorengo aroetan ere. Eragin hau hizkuntzan, politikan,
hezkuntzan, filosofian, zientzian eta arteetan izan zen. Antzinako Grezia
Iberiar penintsulatik Itsaso Beltzeraino grezieraz berba egiten zuten lurraldeez
osatua zen.

Zibilizazio minoikoa Brontze Aroko kultura aurrehelenistiko bat da, Kretako
irlan k.a. 3000 eta 1200 urteen artean garatua. Izen hau, bere aurkitzaileak,
Arthur Evansek, Knossoseko jauregia (kultura honen adierazgarriena) Minos eta
Minotauroaren kondairarekin lotu zuen.

Kultura horien gainbeheraren ondoren, K. a. 800dik aurrera, Egeo Itsasoaren
inguruan, Italiako hegoaldean baita Mediterraneoko iparraldean eta Itsaso
Beltzako kostaldean ere, greziar hiri-estatuak hedatu ziren. Pertsiarren
inbasioei eutsita, oparotasun ekonomikoa eta kulturala garatu ziren, eta
aurrekaririk ez zeukaten arkitektura, literatura, zientzia eta filosofia
mailetara iritsi ziren. Nagusitasuna zela eta ika-mikan, Atenasek eta Espartak
gerra ankerra borrokatu zuten, eremu osorako krisia ekarriz. Horretaz baliatuta,
Mazedonia, iparraldeko erresuma, nagusitu zen, eta Alexandro Handia buru zutela,
Ekialde Ertaina konkistatu zuten, greziar kultura eta aro helenistikoa zabalduz.
Erromatarren garaipen militiarrak garai horri amaiera ekarri zuen K. a. 146an.

Antzinako Erromaren gainean eragin itzela izan arren, Erromatar Inperioko
probintzia bilakatu zen Grezia. Inperioa bitan banandu zenean, ekialdeko zatian
greziarra zen kultura nagusia. Bizantziar Inperioan greziera izan zen hizkuntza
nagusia. Erasoak eraso, XV. mendera arte, inperio horrek zutik iraun zuen
hamaika mendez. Otomandarren eskutan erortzean (1453), Konstantinoplako jakintsu
asko mendebaldera migratu ziren, Pizkundearen eragile bat izanik. Nolanahi ere,
greziar ortodoxoen kohesiorako, eta ondorengo nortasun greziarra osatzeko, oso
lagungarria izan zen erlijioan banantzeko sistema otomandarra.

Otomandar Inperiotik Greziak independentzia gerraren bidez lortu zuen 1821 eta
1829 bitartean. Hortik aurrera, Grezia eta Turkiaren arteko hartu-emanak
gatazkatsuak izango dira oso, lurraldearen gaineko aldarrikapenak direla medio.
Ioannis Kapodistrias aukeratu zuten errepublika berriko lehen buruzagitzat
1827an. Edonola ere, hil ostean, Mendebaldeko Botereek Wittelbach leinuko
monarka bat ezarri zuen.

Balkanetako Gerretan, Greziak bere mendeko lurraldea eta populazioa areagotu
zituen. Hurrengo urteetan, Konstantino I.a Greziakoaren eta Eleftherios
Venizelos lehen ministroaren arteko tirabirek herrialdea elkarrenganako oso
bortitzak ziren bi alderditan banandu zuten. Lehen Mundu Gerraren ostean, Grezia
Mustafa Kemal buru zuen Turkiaren kontra borrokatu zen. Ondorioz, Lausanneko
Itunean ezarri zen bezala, elkarren arteko populazio-mugimendu handiak burutu
ziren. Greziak Anatoliatik etorritako 1.5 milioi laguni harrera eman behar izan
zien.

Hurrengo urteetan, ezegonkortasuna eta estatu-kolpeak nagusitu ziren. Italia
faxistak 1940ko urriaren 28an amore emateko eskatu zion Greziari. Ioannis
Metaxas diktadoreak ezaguneko "OXI" (EZ) erantzun zion ultimatumari, eta Italiak
eraso zuen. Albanian Italiako armada geldiarazi arren, alemaniar indarren
aurrean erori zen Grezia. Nolanahi ere, greziar erresistentziak arazo franko
eman zizkien okupatzaileei.

Askatu ondoren, erregezaleen eta komunisten arteko gerra zibila piztu zen.
Horrek hurrengo 30 urtetarako ika-mikak eta krisialdi ekonomikoa zabaldu zituen
herrialde osoan. 1967ko apirilaren 21ean militarrek, AEBetako babespean,
estatu-kolpea eman zuten. 1973ko azaroan kontra estatu-kolpe batek Dimitrios
Ioannides diktatore ezarri zuen. Hala ere, 1974ko uztailaren 20an, Turkiak Zipre
inbaditzean, diktadura bertan behera erori zen.

Konstituzio demokratikoa indarrean jarri zen 1975ean, eta, erreferendumen bidez,
monarkia deuseztatu zen urte horretan ere. Erbestetik itzulita, Konstantinos
Karamanlisek Demokrazia Berria alderdia eta Andreas Papandreuk PASOK alderdi
sozialista osatu zuten, hurrengo hamarkadetan herrialdeko politikagintzan
alderdi garrantzitsuenak. 1981eko urtarrilaren 1ean Europar Batasunean sartu zen
eta 2001ekoan euro dirua hartu zuen.

Greziako ekonomiak aurrera egin zuen nabarmen Bigarren Mundu Gerratik, nahiz eta
bertako baliabide naturalen urritasunak eta burokratizazio gehiegizkoak
aurrerabidearen oztopo izan ziren. 1981. urteaz geroztik Europako Ekonomia
Erkidegoaren (EEE) kide da. Greziako ekonomia, Estatu Batuei oso lotua dagoena,
enpresa pribatuetan oinarritu izan da; 1981. urtean, ordea, Mugimendu Sozialista
Panhelenikoak (PASOK) aginpidea iritsi zuen, eta harrezkero estatuaren mende
geratu ziren ekonomia jarduera gehienak: energia ekoizpena, ontziolak,
garraiobideak, aseguruak eta banketxeak.

1970. urtetik aurrera behera egin du nekazaritzak eta gora, aldiz, industria eta
zerbitzuak. Greziako lursailen %30a nekazaritzan erabiltzen da, nahiz eta
lurlantzarako baldintzak batere onak ez diren; batetik, lurra harritsua da, oso
zatikatua dago eta euri gutxi egiten du, eta, bestetik, lan tresnak zaharrak
dira oso. Iparraldean garia, garagarra, arroza, kotoia, tabakoa eta patatak
lantzen dira; erdialdeko eta hegoaldeko lursailetan meloiak, tomateak, mahatsa,
oliba-olioa eta fruituak. Hegoaldean ardiak eta ahuntzak hazten dira eta
Tesalian abelgorriak. Betidanik izan da Grezia herri arrantzalea, eta arrantza
azpiegitura modernoa du, baina Mediterraneoa kutsatzen ari denez, arrantza
urritu da eta kanpotik ekarri beharra dute arraina.

Mea baliabideak ez dira oso aberatsak, Europako bauxita ekoizle handienetakoa
Grezia bada ere; horrez gainera, aipatzekoak dira lignitoa (energia elektrikoa
sortzeko erabiltzen dena), eta neurri apalago batean manganesoa, burdina, zinka,
beruna, urrea eta diamanteak. 1981. urtetik aurrera petrolioa eta gas naturala
ustiatzen hasi ziren Egeo itsasoan.

Greziako ekonomia lehen sektorean oinarritu da betidanik. Azkeneko urteotan,
baina, industriak eta zerbitzuek gero eta garrantzi handiagoa hartu dute. Hala
ere, Europar Batasuneko herrialdeen artetik Grezian du nekazaritzak pisurik
handiena. Industria ahula du eta energia baliabide urri. Bestalde, turista asko
joaten da Greziara antzinako Greziako aztarnak eta uharteen edertasunak
erakarrita edota eguzkiaren bila, eta, beraz, Greziako ekonomia baliabide
indartsuenetakoa da turismoa.

Biztanle aktiboen laurden batek lehen sektorean egiten du lan, nekazaritzan edo
abeltzaintzan. Lurrik emankorrenak Tesalian daude: batez ere artoa, garia eta
arroza lantzen da han, eremu ureztatuetan. Nazioaren ekonomiarentzat garrantzi
handikoak dira, baita ere, beste gai hauek: tabakoa (Trazia eta Mazedonian),
kotoia (erdialdean), mahastiak eta olibondoak (Peloponeson eta uharteetan),
zitrikoak (Kretan), pikuak (Peloponeso hegoaldean). Greziatik kanpo oso aintzat
hartuak dira Korintoko mahaspasak, herrialdearen diru iturri nagusietako bat.
Grezian ahuntz eta ardi hazkuntzak garrantzi handia izan du betidanik, eta badu
oraindik ere, baina sektorea modernizatu eta mekanizatu ahala, behi eta zerri
hazkuntza gero eta gehiago ari da zabaltzen.

Arrantzak ere garrantzi handia du; Greziako portu nagusia Pireon dago. Greziako
industriak aurrerabide handia egin du azkeneko urteotan, baina, hala ere, urruti
dago Europako Erkidegoko gainerako herrialdeetatik. XX. mendearen bukaeran
sektore honek biztanle aktiboen laurden bat hartzen zuen. Ehungintza eta janari
industria dira inportanteenak. Greziaren ekonomiaren aurrerabidea galarazten
duen oztopo nagusietako bat energia baliabiderik ez izatea da. Zentral termiko
eta hidroelektriko batzuk badira, baina ez dira aski industriaren beharrak
asetzeko, eta, beraz, hidrokarburoak inportatzera behartuta dago. Greziak
gehiago gastatzen du inportazioetan, esportatzen irabazten duena baino. Desoreka
hori turismoaren irabaziekin eta herrialdetik kanpo bizi diren greziarren
errentekin berdintzen du neurri batean

Grezia 13 periferiatan banatua dago (hauetako 9 kontinentean et beste 4 uharte
taldeek osatuak). Autonomia gune bat ere bada, Atos Mendia (Agio Oros, "Mendi
Santua"), Erdialdeko Mazedonia periferiaren mugan.

1975. urteko konstituzioak, ordu arteko politika aldaketekin amaitu nahian,
parlamentu errepublika ezarri zuen eta aginpide beterazlea lehendakariaren
(estatu eta armada burua) eta lehen ministroaren (gobernu burua) artean banatu
zen. Legegintzarako aginpidea lehendakariaren eta lau urtez behin hauteskundeen
bidez aukeratzen den Parlamentuaren (Vouli) esku dago. Epaitzeko aginpidea
Auzitegi Gorenak, Estatu Kontseiluak eta Estatuko kontuen auzitegiak osatzen
dute. Soldadutza derrigorrekoa da 21 urtetik gorako gizonezkoentzat eta bi urte
irauten du.

Ia biztanle guztiak (% 98) greziarrak dira; gainerakoak turkiarrak,
mazedoniarrak, albaniarrak eta armeniarrak dira. Biztanleen %60tik gora hirietan
bizi da, Atenasen (772.000 biztanle), Tesalonikan (384.000 biztanle), Pireon
(183.000 biztanle), Patrasen (153.000 biztanle), Heraklionen (118.000 biztanle),
Larisan (113.000 biztanle) eta beste txikiago batzuetan. Erlijio nagusia
Greziako eliza ortodoxoa da. Musulmanak, katolikoak, protestanteak eta
monofisitak (kristau armeniarrak) gutxiengoa dira. Grekoa edo greziera da
hizkuntza ofiziala eta jende gehienak erabiltzen duena. Ekonomiaren aurrerapenak
eta turismoaren eragina dela eta jende asko joan da herritik hirira; gaur egun,
biztanleen bi herenak hiriguneetan bizi dira. Greziako hiriburua Atenas da
(885.737); hiri nagusia da bai biztanle kopururik handiena bertan bizi delako
eta bai portu (Pireo portua) eta industriagune nagusiak bertan daudelako.
Grezian betidanik emigratu izan du jendeak, ekonomia baliabideen hutsuneak
hartara behartuta; Greziako aro klasikoan Mediterraneo inguruko herrietarantz
joan ohi ziren baina gaur egun Ameriketako Estatu Batuak, Kanada, Australia,
Alemania eta Belgika dira greziarren jomugak. Hala ere 1973. urteko krisi
ekonomikoak moteldu egin zuen emigrazioa.

Bigarren Mundu Gerraren ondoren gobernuak neurri bereziak hartu zituen Grezian
ohiko ziren eritasunekin bukatzeko: paludismoa, tuberkulosia, disenteria eta
tifusa. Gaur egun, heriotza eragile nagusiak herri aurreratuenetakoak berak
dira: minbizia, bihotzeko gaitzak, etab. Haur jaioberrien heriotza tasa milako
15ekoa da. Bizitza itxaropena 70 urtetik gorakoa da. Erietxe nagusiak Atenas,
Tesalonika eta Patras hirietan daude. Hezkuntza publikoa dohain eta nahitaezkoa
da 6-15 urte bitarteko haurrentzat. Hogeita hamar urteko epean Greziako
alfabetatuen kopurua %30-tik %92-ra jasoarazi zen. Bigarren mailako
ikasketetarako eskola pribatu ugari dago; unibertsitate pribaturik ordea ez
dago, konstituzioak debekatzen baitu. Goi mailako ikasketa tekniko zenbait
egiteko kanpora joan ohi dira greziar asko, Grezian filosofia, zuzenbidea eta
humanitatea lantzen baitira bereziki. Unibertsitate ofizial nagusiak Atenas,
Tesalonika, Patras eta Kretan daude. 100 egunkari baino gehiago dago Grezian.
Biztanle gehienak kristau ortodoxoak dira erlijioz, eta musulman talde txikiak
biltzen dira mendebaleko Trazian eta Dodekaneso uharteetan.

Grezia klasikoaren kulturako aztarna ugarik iraun du gaur egun arte (Atenas,
Delfos, Epidauro, Micenas, Argos, etab.); delako aztarna horiek eta Greziako
museoetan (Museo nazionala, Iraklion-eko Museoa, Akropolisa, etab.) eta
atzerriko hiri nagusietan gorde diren eskultura eta gauzakiak Greziako kultura
ondare iraunkorraren eta aberatsaren erakusgarri dira.

Grezia modernoaren kulturan aipatzekoak dira zenbait poeta: Constantine Cavafy,
George Seferis (Nobel saria, 1963), Angelos Sikelianos, Odysseus Elytis (Nobel
saria, 1979), Yannis Ritsos eta Kretako Nikos Kazantzakis. Musikarien artean
gailendu dira, beste askoren artean, Manos Hadjidakis eta Mikis Theodorakis.
Greziako herri musika oinarri duten eta nazioarteko polifonia lehiaketetan parte
hartzen duten abesbatza ugari sortu dira. Greziak independentzia lortu zuenetik
bertako arteak Europako mendebaleko ereduak izan ditu oinarri. Pintore
figuratiboetan ospe handikoak dira Iannis Morilis eta Nikos Engonopulos;
margolaritza abstraktua landu dutenen artean Aléxos Kontópulos eta Iannis
Spyrapulos. Eskultoreetan berriz aipatzekoak dira Vassilakis Takis eta Alex
Mylona.

Arkitektura greziarra Antzinako Greziaren zibilizazioak garatu zuen arkitektura
da. K. a. 776tik I. mendera arte garatu zen. Greziar zibilizazioa mende luzeetan
garatutako eragin ugariz loratzen da. Greziar zikloan, bi garai nagusi bereizten
dira, aurrehelenikoa eta greziarra



https://eu.wikipedia.org/wiki/Gaztelania

Gaztelania edo espainiera (castellano, español) hizkuntza erromantze bat da,
iberiar taldekoa. Erdi Aroko Gaztelako Erresuman sortu zen, latin arruntak
bertako hizkuntzekin izandako ukipen-egoeraren ondorioz. Horrela bada,
euskararen hainbat ezaugarri fonetiko bereganatu ditu (bost bokaleko sistema,
hasierako f-a galtzea...).

Munduan 407 milioi pertsonak lehen hizkuntza dute. Espainiako eta
Hispanoamerikako ia estatu guztietan ofiziala da. Ama hizkuntza moduan, munduko
bigarren hizkuntza erabiliena da, txineraren atzetik. Bigarren hizkuntzatzat
dutenak ere kontuan hartuta (guztira, 600 milioi pertsona), munduko laugarrena
da, txinera, ingelesa eta hindiaren ondoren.

Antzinako gaztelania Erdi Aroan Kantabria aldeko latinaren aldaera izan zen.
Beste hizkuntza batuen eragina jaso zuen, batik bat arabierarena, baina baita
bisigodoen germaniar hizkuntzarena eta aurreko iberiar sustraiarena ere.
Euskarak ere eragina izan omen zuen, fonologian batik bat (bost bokal izatea, b
eta v kontsonanteen arteko nahasketa, hasierako f-aren galera...), baina hori
finkatzeke dago.

Errekonkistaren garaian, Iberiar penintsulan zehar hedatu zen Gaztelako Erresuma
bera hedatu ahala. Kontsonanteen birdoitze baten ondoren, egungo egitura sortu
zuen. XVI. mendetik aurrera, Espainiar Inperioa Ameriketara eta Asiara
hedatzean, gaztelania ere zabaldu zen. Hastapenean tokian tokiko hizkuntzak
errespetatu baziren ere, XVIII. mendetik aurrera gaztelaniaren erabilera
inposatuz joan zen. XIX. mendean, Ameriketako herrialdeek independentzia lortu
zutenean, elite berriek gaztelania areago zabaldu zuten, herrialde bakoitzean
nazio batasuna indartzearren.

Lehen gramatika 1492koa da, Antonio de Nebrijak idatzia, Europako hizkuntza
moderno baterako aurrenekoa. Hizkuntzaren Errege Akademia 1713an sortu zen,
"gaztelaniaren hitzak eta esapideak erarik zuzenenean, dotoreenean eta
garbienean finkatzeko".

Egungo egoerari dagokionez, gaztelania 21 herrialdetan ofiziala da, hiru
kontinentetan (Europan: Espainia; Afrikan: Ekuatore Ginea; eta gainerakoak,
Amerikan). Mundu osoan, 407 milioi lagunek dute lehen hizkuntzatzat.



https://eu.wikipedia.org/wiki/Europar_Batasuna

Europar Batasuna (EB) Europako 28 estatuk osatzen duten nazioz gaindiko
erakundea da. 1993ko azaroaren 1ean Maastrichteko Itunarekin sortu zen. 1950eko
hamarkadan sortu zen Europako Ekonomia Erkidegoaren de factozko ondorengoa da
EB. 3.976.372 km²-tan hedatzen da, eta 459.500.000 biztanle ditu (115.6
bizt./km²; 2005).

Brusela da Europar Batasuneko erakundeen egoitza nagusia, han daude
Kontseiluaren, Komisioaren eta Legebiltzarreko egoitza administratiboak.

Parlamentuari dagokionez, Estrasburgo da hiriburu ofiziala (han egiten dira
osoko bilkurak), Brusela hiriburu exekutiboa eta Estrasburgo hiriburu
administratiboa.

Historian zehar hainbat inperiok Europa mailako zabalkundea izan zuten; hauen
artean Erromatar Inperioa, Inperio Frankoa, Germaniako Erromatar Inperio Santua,
Frantziako Lehen Inperioa eta Alemania nazia leudeke. Europan izandako gerren
sarraskiak aintzat hartuta, 1945ean Bigarren Mundu Gerra amaitu aurretik,
hainbat politikari eta pentsalarik Europako herri eta estatuen arteko batasunean
amesten zuten, besteak beste, Victor Hugo, Charles de Saint-Pierre, William Penn
eta Giuseppe Manzini aipa daitezke.

Hala ere, Europako estatu eta herrien arteko batasuna bilatzeko benetako
urratsak Bigarren Mundu Gerra amaitu ostean sortu ziren. Winston Churchillek
Europako Estatu Batuak sortzea proposatu zuen. 1949an Europako Kontseilua sortu
zen, estatuz gaindiko lehen erakunde europarra.

A) Garapen ekonomiko eta soziala modu orekatuan eta eten gabe bultzatu, barruko
mugarik gabeko gunea sortuz, kohesio [[ekonomiko eta sozialaren bitartez,
ekonomiaren eta monetaren batasuna ezarriz eta hitzarmen honetako eskakizunen
araberako moneta bakarra prestatuz.

B) Herriaren izaera nazioartean baieztatu etorkizunean herritar guztien defentsa
ekarriko duen kanpoko politika eta segurtasunerako politika baten bidez.

C) Herritarren eta kide diren estatuen interes eta eskubideen babesa sendotu,
Batasunean sartzeko modua izan dadin.

2014an hauek dira Europako Batasuneko 28 estatu kideak (parentesi artean EBn
sartu zen urtea; 6 herrialde sortzaileek 1957an osatu zuten formalki Europako
Ekonomia Erkidegoa):

Etorkizuneko balizko zabalkundeak Europako Merkataritza Askeko Elkarteko eta
SESB ohiko estatuak har ditzakete. Lehenengoen artean Suitza, Liechtenstein,
Islandia eta Norvegia egongo lirateke. Estatu hauek ekonomia maila oso altuak
dituzte, EBko batez bestekoa baino askoz altuagoak. Horrek hiritarren artean
kontrako jarrera indartzen du; izan ere, EBn sartuko balira diru laguntzak
ematea tokatuko litzaieke, Garapen Funtsen bidez herrialde txiroenei aurrera
egiten laguntzeko. Gainera, politikoki oso estatu independenteak dira, beraien
subiranotasuna gogor defendatzen dutenak.

Bigarrenen artean Ukraina, Bielorrusia, Moldavia, Georgia, Armenia, Azerbaijan,
Kazajstan eta Errusia leudeke, baina hauen hautagaitzak zail ikusten dira, bai
ekonomikoki EBko batez bestekotik oso atzean daudelako baita politikoki egoera
ezegonkorrak nagusi direlako. Gainera, biztanle kopuru handia dutenez, Garapen
Funtsetatik diru asko jasoko lukete, eta herrialde aberatsagoak EBn sartu ezean
gaur egungoek ahalegin handiak egin beharko lituzkete.

Egoera berezian daude Europako mikroestatuak (Andorra, Monako, San Marino eta
Vatikano Hiria). Hauek euroa erabiltzen duten arren, ez dira EBko kide. Europaz
kanpoko beste estatu batzuen kidetza ere eztabaidatu izan da, hala nola, Israel
eta Marokorenak, baina gaur egun ez dira aukera errealtzat hartzen.

Gaur egun Europar Batasuna bost erakundek gobernatzen dute. Europar Batasuna
eratu duten hitzarmenetan ondoko hurrenkeran sortu ziren: Europako Parlamentua,
Europar Batasuneko Kontseilua (Europar Kontseilua), Europako Batzordea, Europako
Justizia Auzitegia eta Europako Kontu Auzitegia.

Europako Batzordea EBren botere betearazlea da, eta lege-ekimenak zein
Batasuneko eguneroko jarduna ditu bere gain. Kontseiluan ez bezala, non
herrikideen ordezkariek norberaren interesen alde egin behar baituten, Komisioan
Batasun osoaren interesak dira defenditzekoak. Halaber, europar integrazioaren
bultzatzailea ere bada Komisioa. Orain 27 komisariok osatzen dute, herrikide
banakoak, nork bere ardura politiko desberdina duela. Komisioburua —gaur egun
Durao Barroso— eta gainerako komisarioak Kontseiluak aukeratzen ditu,
parlamentuak berretsita.

Europar Batasuneko Parlamentuak botere legegilearen erdia osatzen du. Bost
urtean behin, Europako herritarrek Parlamentuko 751 kideak hautatzen dituzte.
Nahiz eta herrikideen arabera aukeratzen dituzten, biltzarrean alderdi
politikoaren arabera (eta ez nazionalitatearen kontura) esertzen dira. Herrikide
bakoitzak eserleku kopuru desberdina dauka, populazioaren arabera. Parlamentuko
presidentearen aginpidea bi urte eta erdikoa da, beraz, legegintzaldi batean bi
aukeraketa dituzte. Politikaren hainbat arlotan, Kontseiluarekin batera onesten
ditu Parlamentuak legeak eta arauak (beste arlo batzuetan Kontseiluak baino ez
du zeresana). Lisboako Itunaren azpian, Kontseiluak eta Parlamentuak elkarrekin
jorratuko dituzten arloak handituko dira, eta, hortaz, Parlamentuaren papera
garrantzitsuago bilakatuko da.

Europar Batasuneko Kontseiluak (hainbatetan Ministroen Kontseilua ere deituta)
osatzen du EBko botere legegilearen beste erdia. Erakunde bakarra den arren,
praktikan Kontseilua biltzar txikiagotan bereizten da arloaren arabera, hala
nola GAERC kanpo harremanetarako, edo ECOFIN politika ekonomikorako. Honela,
herrikide guztiek ordezkari bana (ministro mailakoa jeneralean) bidaltzen dute
arlo horretarako. Kontseilu burua txandakako presidentziaren arabera aldatzen
da. Erabakiak hartzeko, herrikide bakoitzak boto kopuru desberdina dauka.
Honela, Alemaniak edo Frantziak 29na boto dituzte, Maltak 3 besterik ez dituen
bitartean (guztira 345 boto dira). Erregulartasunik gabe biltzen dira urtean
zehar, kanpo harremanak, ekonomiak eta nekazaritza arloetan izan ezik,
hauetarako hilabetero biltzen baitira.

EBaren justizia-boterea Europako Justizia Auzitegiak eta Lehen Instantziako
Epaitegiak osatzen dute. Batera Batasuna osatu duten hitzarmenak interpretatzen
eta aplikatzen dituzte. Lehen Instantziako Epaitegiak gizabanakoen auziak
hartzen ditu bere baitan batik bat, eta Justizia Epaitegiak herrikideek eta
instituzioek eramandakoak jorratzen ditu.

Europar Batasuneko hizkuntza ofizialak eta lan hizkuntzak 24 hauek dira: Alemana
| Bulgariera | Daniera | Eslovakiera | Esloveniera | Gaztelania | Ingelesa |
Errumaniera | Estoniera | Finlandiera | Frantsesa | Greziera Hungariera |
Irlandera | Italiera | Kroaziera | Letoniera | Lituaniera | Maltera |
Nederlandera | Poloniera | Portugesa | Suediera | Txekiera



https://eu.wikipedia.org/wiki/Erroma

Erroma (italieraz: Roma; latinez: Rōma) Italiako hiriburua da, bai eta Erromako
probintziakoa eta Lazio eskualdekoa ere. Italiar penintsularen erdialdean dago,
Tiber ibaiaren ertzean, Tirreniar itsasotik 25 kilometrora. Italiako hiririk
jendetsuena da; 2.864.676 biztanle zituen 2015eko irailean, 1.287 kilometro
koadroko eremuan.

Antzinako Erromaren garaian munduko boteregune nagusietakoa izana, ordutik dator
hiriaren lema: Senatus Populusque Romanus (SPQR), hau da, Senatua eta Erromako
Herritarrak. Erromaren barruan dago Italiako estatuaren parte ez den Vatikano
Hiria, Erromatar Eliza Katolikoaren egoitza eta Aita santuaren bizilekua.

Elezaharraren arabera, Romulo eta Remo bikiek fundatu zuten Erroma, K. a. 753ko
apirilaren 21ean, Tiber ibaia inguratzen duten zazpi muinoren arteko zabalgune
batean. Zenbait arkeologoren arabera, berriz, K. a. VIII. mendean, Palatino
muinoan finkatutako abeltzain kolonietatik garatu zen hiria.

Hiriaren benetako antolamendua, ordea, etruriarren eskutik etorri zen K. a. VI.
mendearen bigarren erdialdean. Etruriarrek egin zituzten Cloaca Maxima,
Kapitolinoko tenplua eta zazpi muinoak inguratzen zituen harresia. Etruriarren
luxuaren ondoren, estilo soilagoak nagusitu ziren Erromako arteetan eta
ohituretan, Errepublikaren garaian (K. a. V. mendea- K. a. II. mendea).
Patrizioen etxeak Palatinoko muinoan eraiki ziren eta Aventinora bildu ziren
plebeioak. Kapitolioko muinoa zen hiriko gune nagusia; haren oinetan zabaltzen
zen Forum edo herrigune nagusia. Bertan zeuden Forum Boarium («idien merkatua»)
eta Forum Holiturium («barazkien merkatua») izeneko azokak. Circus Maximus
izeneko zirkua zen jolastoki nagusia. Harresitik kanpora zabaltzen zen Marteren
Zelaia (Campus Martius), bilkura militar eta zibiletarako lekunea.

Errepublikaren bukaeran (K. a. I. mendea), aldaketa handiak bideratu ziren
hirian: lehen harrizko teatroa eraikiarazi zuen Ponpeiok (K. a. 52), Forum-a
berritu zuen Zesarrek eta Agripak, Augustoren garaian Erromako gobernari nagusia
izan zena (K. a. 33), ur hornidurarako azpiegitura berritu, iturri berriak
antolatu, bainutegiak ugaritu eta Panteoia eraiki zuen. Augustoren garaian
abiarazi zen erlijio berritzea indartzearren, tenplu ugari eraiki eta berritu
zen Erroman: Apoloren tenplua, Palatinoan; Bakearen aldarea (Ara pacis augustae)
eta Augustoren Mausoleoa. Augustoren ondorengo enperadoreek eraikuntza handiak
jaso eta egokitze lan garrantzitsuak egin zituzten (Tiberio, Kaligula, Neron eta
Domizianoren jauregiak; Forum-eko atontze lanak; garaipenari opaturiko
monumentuak Tito, Septimio Severo, Trajano; Panteoi berria, Hadrianoren garaikoa
eta Erromako lehen eraikuntza gangaduna; aurrerago, Sant'Angelo gaztelua bihurtu
zen Hadrianoren mausoleoa).

Erromako inperioko monumentu aipagarriak dira anfiteatroak edo jolastokiak
(Koliseoa da ezagunena), eta termak edo bainu-etxeak (Neron, Trajano, Karakala,
Diokleziano eta Konstantinorenak). Dohan zen bi eraikuntza mota hauetarako
sarrera. Erroma Europako mendebaldeko eta Mediterraneoko hiriburua zen eta
milioi bat biztanle zuen Hadrianoren garaian (270). Aurelianok barbaroen
erasoetatik babesteko eraikiarazi zuen harresia etruriarrena halako hiru aldiz
zabalagoa zen. Bestalde, Klaudioren eta Trajanoren garaian sendotu ziren Ostia
eta Portusko portuek ziurtatzen zuten erromatarren itsas merkataritza.

Kristauak beren hasierako urteetan egon ziren Erroman: epistola bat bidali zien
San Paulok Erromako kristauei eta, tradizio kristau baten arabera, Erroman hil
zituzten San Petri, bertako lehen apezpikua, eta San Paulo. II. mendetik aurrera
hasi ziren kristauak beren hilerriak (katakonbak) antolatzen. Esetsaldi
guztiengatik ere (Neron, Dezio, Valeriano, Maximiano), Erromako bazter eta giro
guztietara zabaldu ziren kristauak eta erlijio nagusi bihurtu zen kristautasuna
Konstantinoren garaian (313). Hiri kristau bihurtu zuen Erroma Konstantinok,
eliza handiak eraikiarazi zituen bertan (San Joan Laterangoa, San Petri), baina
Konstantinopla hautatu zuen inperioko hiri nagusitzat 324. urtean. Handik
aurrera hasi zen Erromaren gainbehera.

Alarikok hartu zuen hiria 410ean, Atilaren erasopean egon zen 452an, Genserikok
eta Rizimerok bipildu zuten 455ean eta 472an, ostrogodoen esku geratu zen 476an,
eta 553. urtean Narses-ek , Bizantzioko jeneralak, beretu zuenean, ia ezdeusean
zegoen Erroma: 100.000 biztanle baizik ez zen geratzen, jendea Marteren Zelaian
eta Tiber ibaitik bestaldean, Trasteveren eta Vatikanon jarria zen bizitzen;
aurreko eraikuntzak utziak ziren askotan, basilika eta eliza berriak zeuden (San
Pedro in Vincoli, Santa Maria Nagusia), eta aita santuak ziren bertako agintari
zibil eta erlijiozko nagusiak.

451. urtean, Erromako apezpikua kristau elizako lehena izatea erabaki zuen
Kalzedoniako kontzilioak. Gregorio Handiak (590-604), eliza eta estatu gizon
trebe zenak Italiako lurralde indartsuena batu eta osatu zuen. Laster hautsi
zituen Erromak Bizantziar Inperioarekiko loturak eta Ravennako exarkerria
desagertu ondoren (752), Elizaren Estatuak antolatu zituen Erromako hierarkia
kristauak (756), lombardiarrei nagusitu zitzaizkien frankoen laguntzaz. 800.
urtean sortu zen lehen inperio kristaua, Karlomagno, frankoen erregea, Erroman
enperadore izendatu ondoren. Handik aurrera, hiru aginte nagusi bildu ziren
Erromara: aita santuak eta Elizako hierarkia, Erroma eta Germaniako enperadoreak
eta Erromako bertako familia aberatsak (pornokraziako patrizioak, Crescenti,
Tusculum, Frangipani, Savelli, Pierleoni, Conti familiak).

1145. urtean, Erromako herria aita santuen aurka altxatu eta senatu bat antolatu
zuen, Arnaldo Bresciakoaren zuzendaritzapean. Frederiko Bizargorri enperadoreak
galarazi zuen herri higikunde hau, Arnaldo Bresciakoa eta beste buruzagi batzuk
hil ondoren. Hiru alderdi horien arteko borrokez gainera, aurre egin behar izan
zien kanpoko erasoei Erromako hiriak: arabiarrak (846) eta normandiarrak (1084).
Inozentzio III.a (1198-1216) eta Bonifazio VIII.a (1294-1303) aita santuen
garaian hiri oparoa bihurtu zen Erroma. XIV. mendean, ordea, Avignongo aita
santuen auziak (1309), Cola di Rienzok aristokraziaren aurka egindako saioak,
alferrekoak izan zirenak (1343-1354) eta eliza katolikoko zismak (1378-1417)
neurri handi batean ahuldu zuten Erroma berriro. 1420. urtean, 35.000 biztanle
baizik ez zituen hiriak.

XV. mendean berritu zen Erroma: hiria berrantolatzeko agindua jaso zuen Bernardo
Rossellino arkitektoak eta Sixto IV.aren garaian (1471-1484 urteak; Kapera
Sixtinoa ospetsua eginarazi zuen eta Restaurator Urbis deitu zioten) arlo
guztietako artista handiak bildu ziren Erromara. Alexandro VI.aren eta, batez
ere, Julio II.aren garaian (1503-1513), Italiako hiri nagusi bihurtu zen Erroma
eta Florentziaren lekua hartu zuen, Errenazimentuko hiri nagusi gisa. Rafael,
Michelangelo eta ondorengo ikasleen eskutik, artearen hiria izan zen Erroma.
Vatikanoko San Petri basilika egin zen urteetan, Italiako arkitekto handienek
egin zuten lan Erroman (Bramante, Peruzzi, Michelangelo, Sangallo) eta bertan
eraiki ziren Errenazimentuko eraikuntza ederrenak (Farnese jauregia, Villa
Borghese, La Farnesina, Kapitolioko plaza). Giacomo della Porta, Il Vignola,
Carlo Maderno, Francesco Borromini, Gian Lorenzo Bernini eta Carlo Fontana
arkitektoen eskutik etorri ziren Erromako eraikuntza barrokoak (Gesùren, Piazza
Navona, San Petriren plaza, Tritone eta Treviko fontana edo iturriak, Barberini,
Montecitorio eta Quirinalgo jauregiak). Bide handiak urratu eta zabaldu ziren
(via Giulia, via del Balbuino, Corso) eta Sixto V.aren garaian (1585-1590), aro
modernoa arte gorde duen egitura izan zuen Erromak.

XVII. eta XVIII. mendeetan, kontraerreformako katolikoen hiriburua izan zen
Erroma, eta baita arte eta musika hiri nagusia ere. 100.000 biztanle zituen
XVIII. mendean.

1798an, Frantziako Iraultzaren ondoren, oste frantsesak sartu ziren Erroman, eta
Pio VI.a aita santuak ihes egin behar izan zuen. Pio VII.ak enperadore izendatu
zuen Napoleon Bonaparte 1804ean eta 1808an beretzat hartu zituen Frantziako
Inperioak Elizaren Estatuak. Napoleonen ondoren, gatazka giroa berritu zen aita
santuen eta Italiako liberalen eta nazionalisten artean. 1848. urtean,
errepublika ezarri zuten Erroman, baina oste frantsesek aita santuei itzuli
zioten agintea urtebete geroago.

1870ean, Frantziako Napoleon III.a aginpidetik kanpo utzi zutenean, Erromarantz
abiatu ziren italiar nazionalistak. Viktor Emanuel II.aren tropek hiria hartu
zuten, Vatikanoko I. kontzilioak aita santuak hutsezinak direla onartzen ari zen
une berean. Italiarrek Erroma izendatu zuten Italiako Erresumaren hiriburu;
200.000 lagun bizi ziren bertan, baina ez zuen behar bezalako azpiegiturarik.

XIX. mendearen bukaeran hiri plangintza bereziak abiarazi ziren, eta 1922.
urtean Erroma handi berri bat eraikitzen hasi zen Mussolini. 1929ko itunaren
arabera (Letrango hitzarmena), Vatikanoko Hiriko Estatua sortu zen. Mussolinik
gobernari berezi bat hautatu zuen Erromarako eta lan handiak egin zituen: Agro
Romano edo Erromako etxaldeen egokitzapena; Stazione Termini geltokiaren
eraikuntza; Esposizione Universale di Roma eta etorkinak jasoko zituen hainbat
borgate edo aldiriren antolamendua. Era horretan, 1936an 1.150.589 biztanle
izatera iritsi zen.

Bigarren Mundu Gerran Italiako jende askok hartu zuen babesa Erroman. 1943ko
irailean, italiarrek eta Aliatuek armistizioa izenpetu ondoren, alemaniarrak
sartu ziren Erroman eta aliatuen bonbardaketak jasan behar izan zituzten
erromatarrek, 1944eko ekainean aliatuek hiria hartu zuten arte. Gerra amaituta,
1946an, erreferendum baten bidez, Italiako Errepublika aldarrikatu zen, Erroma
hiriburua zela. Ondoko urteetan, ahalegin bereziak egin ziren hiri
berreraikitzeko, eta Italiako mirari ekonomikoaren isla nagusietakoa izan zen.
1957an, bertan sinatu ziren Mendebaldeko Europako Ekonomia Elkarterako lehen
erabakiak; 1960an, Olinpiar Jokoen egoitza izan zen, eta 1962-1965 bitartean,
katoliko guztien hiriburu bihurtu zuen Vatikanoko II. kontzilioak. 1960ko eta
1970eko hamarkadetan, modan jarri zen, la dolce vita («bizitza goxoa»)
delakoaren garaia izan baitzen.

Biztanle gehien 1980ko hamarkadaren erdian izan zuen Erromak, 2.800.000ra
iritsita. Hortik aurrera, populazioak emeki emeki aldendu zen hiriburutik
aldameneko hirietara joateko. Izan ere, jendeak somatu zuen bizi-kalitateak
behera egin zuela, eten gabeko trafiko-ilarak edo kutsadura zirela medio.

Erromako hiria zazpi muino ospetsuren babesean sortu eta hazi zen: Aventino,
Eskilino, Kapitolino, Kirinal, Palatino, Viminal eta Zelio. Tiber ibaia
igarotzen da mendebaldetik eta haren eskuinaldean hedatu zen nagusiki hirialdea.

Köppen klima sailkapenaren arabera, Erromak klima mediterraneoa du, Csa; negua
hotza eta hezea izaten da, eta uda beroa eta lehorra.

Auzo hauek bereizten dira Erroman: hogeita bi rioni (hiri zaharra); hogeita
hamabost quartieri (horietako hiru itsasertzean, Ostian eta Castel Fusanon),
berriagoak; sei suburbi edo erabat urbanizatu gabe dauden aldiriak eta Agro
Romano, Mussoliniren garaian paduretan antolatu zen Erromako baserri aldea.

Kapitolinoko hego eta hego-ekialdean dago antzinako hiria. Bertan daude foroak,
Koliseoa, Trajanoren parkea, Urrezko etxea, Martzeloren antzokia, Palatinoko
monumentuak, Zirku Nagusia eta Karakalaren bainu-etxeak. Kapitolinoan dago
Erromako udaletxea eta bertatik abiatzen da Michelangelok marraztu zuen
Kapitolioko plaza (Piazza di Campidoglio). Haren ondoren hedatzen da Veneziako
plaza (Piazza Venezia), Erromako hiriko bideak egun biltzen dituen gune nagusia.

Kapitolinoaren mendebaldean dago, Tiber ibaiak inguraturik, Marteren Zelai
zaharra (Campus Martius), antzinako Erroman eraiki ziren Panteoi eta tenpluak,
eta Errenazimentu garaian jaso ziren eraikuntza ederrak (Farnesetarren jauregia,
Medicien jauregia [Senatua], Navona enparantza, Gesùren eliza). Kapitolinoaren
iparraldean zabaltzen dira Errenazimentuaren ondorengo auzo burgesak (banketxe
eta prentsa idatziaren auzoa gaur egun); ipar-mendebaldean, via Vittorio Veneto
izeneko hiribidea dago, luxuzko hotelak eta saltokiak direla nagusi. Ekialdean,
via Nazionale hiribidea dago eta haren inguruan hedatzen da administrazioaren
auzoa (lehendakariaren jauregia, Quirinalen; Italiako Kontseilu Nagusiaren
egoitza, ministerioen egoitzak). Via Nazionalearen bukaeran daude piazza Esedra,
Dioklezianoren bainu-etxeak, Stazione Termini (Erromako geltoki nagusia) eta
Santa Maria Nagusia basilika.

Kanporago dago Letrango auzoa (Done Joan Laterangoaren basilika, Erromako
katedrala). Tiber ibaiaz bestaldera hedatzen da Trastevere auzoa, Erdi Aroko
juduen eta atzerritarren auzoa. Iparraldean dago Borgo izeneko auzo zaharra
(Sant'Angelo gaztelua dago bertan), eta handik abiatzen da via della
Constelazione, San Petri basilika eta Vatikano Hiriraino doan hiribidea.

Erromako Borgoren iparraldean hedatzen da Prati izeneko auzo aberatsa. Honaino
hedaturik zegoen antzinako Erroma, 1870 arte Aurelianoren garaiko harresiek
inguratu zutena. Bertatik abiatzen ziren Erromatik kanporako bideak eta han
ireki ziren katakonbak, lehen kristauen lurpeko hilerriak (Santa Priszilako
katakonbak, via Salaria; Santa Ineseko katakonbak, via Nomentana; San Kalistoko
katakonbak, via Appia antica).

Munduko hiriburu zahar guztien antzera, gero eta bizilagun gutxiago du Erromako
hirigune zaharrak (22 rioni izeneko auzoek) eta administrazio, merkataritza eta
zerbitzuetarako gune bihurtu da azkenaldi honetan.

Gero eta biztanle gehiago bizi da Erromako quartieri edo auzo berrietan (2
milioi biztanletik gora). Bertara jo dute inguruko lurraldeetatik eta, batez
ere, Italiako hegoaldetik joandako milaka etorkinek. Berdegune zabalak (Villa
Borghese, Villa Savoia, Monte Mario), lorategiak (Janiculoko lorategiak, Villa
Doria-Pamphili) eta kirolaldeak (Campo della Farnesina) daude hirialde horretan.

Guztiz aipagarria da, auzo berri horien artean, Esposizione Universale di Roma
(E.U.R) delakoari dagokiona. 1938an hasi ziren eraikitzen, 1942an egin ez zen
erakustaldi handi baterako. Administrazio mailako autonomia berezi batez hornitu
zuen Mussolinik (gaurko egunean ere indarrean dirau autonomia erregimen horrek)
eta, gerra ondoren bukatu eta gero, etxebizitza eta eraikuntza publikoez
gainera, kultura (Erromako Zibilizazioaren Museoa), merkataritza (Erromako
Feria), industria eta kirol (bertan egin ziren 1960. urtean 1960ko Udako
Olinpiar Jokoak) eraikuntza handiak egin dira auzo horretan. Metro edo lurpeko
burdinbide batek lotzen du E.U.R. auzoa Stazione Termini geltokiarekin.

Erroma antzinako munduko hiri nagusia eta mundu kristaueko hiriburu espirituala
izan zen. Mendeetan zehar kanpotik ekarritakoez hornitu zen nagusiki. 1870.
urtean, Italiako hiriburu bihurtu zenean, ez zuen industriarik. 2013an, 1,7
milioi bat langileetatik, %84 zerbitzuen sektorean aritzen zen (%19 merkataritza
eta ostalaritzan), %8,5 industrian (eraikuntza mekanikoa eta elektromekanikoa,
papergintza, liburugintza, ehungintza, janari industria, kimika industria eta
petrolio findegia) eta %6,4 eraikuntzan.

Garrantzitsua da zinemaren inguruko industria (Cinecittá izeneko estudio eta
laborategiak) eta munta handiko turismoa da Erromakoa (3 milioi bisitari
urtean). FAO (Food and agriculture organization), Nazio Batuen Elikadura eta
Nekazaritzako Erakundearen egoitza hiria da Erroma, 1945. urteaz geroztik.

Liburutegi garrantzitsuak daude (Liburutegi nazionala eta Vatikanokoa),
unibertsitate eta irakaskuntza erakundeak (Erromako Unibertsitatea,
Unibertsitate Gregorianoa, Letrango Ateneoa) eta Teatro dell'Opera di Roma opera
antzokia.

Futbolean SS Lazio eta AS Roma taldeak nabarmentzen dira, eta Virtus Roma
saskibaloian.

Erromako metroak 60kmko luzera zuen 2015ean, hiru lineatan banaturik; zabaltzeko
lanak oso zailak dira, arkeologia aberastasun handiak baitaude hiriko lurpean.
Erromako kanpoaldean, autobide batek (Asse atrezzato) inguratzen du hiri guztia,
gune historikoa eroso saihestu ahal izateko. Burdinbide sarean, Stazione Termini
geltoki nagusiak eta beste bigarren mailako sei geltokik bideratzen dituzte
Italia osorako zerbitzuak. Bi aireportu ditu Erromak: Erroma-Fiumicino
nazioartekoa eta Ciampino.



https://eu.wikipedia.org/wiki/Abbas_Kiarostami

Abbas Kiarostami (persieraz: عباس کیارستمی‎; Teheran, 1940ko ekainaren 22a -
Paris, 2016ko uztailaren 4a) irandar zinema-zuzendari eta gidoigilea izan zen.
Arte Ederretako ikasketak egin zituen. Pintore eta diseinatzaile grafiko gisa
jardun zuen lanean. 60ko hamarkadan, sormen handia erakutsi zuen
publizitate-zinemagintzan, eta iragarki asko egin zuen. 1969an, Haur eta
Nerabeen Adimen Garapenerako Institutuan sartu zen. Institutu horren babespean,
hainbat film labur egin zituen, gehienak didaktikoak, adibidez, Nan va kuche.
Iraultza Islamiarra baino lehen, bi film luze egin zituen. Iraultzaren ondoren,
Iranen geratzea eta institutu horretan jarraitzea erabaki zuen. Haurren mundua
islatzen dute Kiarostamiren film askok. 1987an, Khane-ye doost kojast? filma
grabatu zuen. Locarnoko 1989ko Jaialdian, oso harrera ona izan zuen, eta ospea
eman zion nazioartean. Beste film aipagarri batzuk hauek dira: Avvaliha (1985),
Mashq-e shab (1989), Nama-ye nazdik (1990), Zendegi va digar hich (1991),
Olibondoetan zehar (1993), Gerezien zaporea (1997). Azken film horri Urrezko
Palma eman zioten 1997ko Canneseko Zinemaldian. 2010ean, Copie Conforme (Copia
Certificada) filmak Urrezko Galburua irabazi zuen Valladolideko Semincin, eta
filmeko protagonista Juliette Binochek, Emakumezko Aktore Onenaren Saria,
Cannesko Zinemaldian.



https://eu.wikipedia.org/wiki/Ziburu

Ziburu Lapurdiko mendebaldeko udalerri bat da, Lapurdi Itsasegia eskualdekoa,
Donibane Lohizuneko badian kokatua.

Izena zubi eta buru hitzen kontrakziotik datorkio. Frantziako jakobinoek,
euskarazko toponimoak itxural­datzeko joera nabarmena baitute, Ciboure
erabil­tzen dute lehen herriguneari deitzeko. Hartara, etimologia garbia
iluntzen dute.

Izan ere, Ziburu, Urdazuri (jakobinoentzat la Nivelle) ibaiaren ezkerral­detik
Bordagain muinoraino hedatzen da. Hortaz, Zubiburun dago Donibane Lohizunera
pasatzeko estriboa edo zubiaren burua; hortik Ziburu izena.

Zokoa auzoa, itsaso eta badiaren artean kokatua, Urruñarekin batera
administratzen du.

Untsin eta Urdazuri ibaiak igarotzen dira udalerritik, azken honen gaineko
zubiagatik datorkiola izena herriari. Udalerriak bi hondartza ditu: Zokoa eta
Ziburukoa

XVI. mendean izurriak gogor jo zuen Lapurdi, eta 1598ko agerketa aipagai duten
idazkiak daude herrian.

1574. urtean bihurtu zen Ziburu udalerri independente, aurretik Urruñaren zati
baitzen.

Ziburuko kaleetan ibiltzea benetako gozamena da: Agorreta, Pocalette, Iturritza,
Ravel... alboetan euskal arkitekturako ohiko etxeak, habeak bistan, fatxadak
zertxobait aurreratuak (solairu bakoitzak 20 cm gehiago ditu, eta aleroi
bikaina, erauntsien erasoari aurre egiteko.

Zigarroa etxea adibidetzat har dezakegu. Etxe batzuek etxe‑egutera handia dute.
XVI. mendearen erdialdean San Bixintxo eliza eraiki zuten, Ziburu Urruñatik
banandu zenean. Geroago egin zuten oktogono‑formako kanpandorrea, gainean
orratza, arbelezko estal­kia, absidea eta bi kapera. XVII. mendeko bost
erretaula bikain ditu eta egurrezko hiru galeria, el­karlotuta. Elizaren
atzeal­dean garai batean kaskaroten­tzako atea eta lekua. Izan ere, Ziburu
nomaden babesleku izan zen, mespretxatutako jendea iritsi zen, ezaugarri fisiko
desberdinak zituztenak, Baztango agoten antzekoak, eta, Lapurdiko legeek
agintzen zuten bananduta egon behar zutela gizarte‑ekital­dietan.

XIX. mendean gizartea al­datzen hasi zen, emakume kaskarotak ezagunak egin
ziren, senarrek arrantzatutako arrain freskoa sal­tzen zuten; oinez edo zal­di
gainean joaten ziren Baionara, lau miliako ibilbidea eginda. Historialari
zorrotzek (esate baterako Eugéne Goienetxek) Ziburuko lehenengo eliza Bordagain
muinoan egin zutela pentsatzen dute, eta han dagoen dorrea, hain zuzen, eliza
haren kanpandorre izan zela. Gainera, talaiariek ere erabil­tzen zuten, baleak
ikusteko. Espainiarrek auzo hura erre zuten 1686an, eta Soult mariskalak basoko
zuhaitzak errotik mozteko agindua eman zuen 1813an, Sokoa harresitzeko. Gaur
egun, dorrearen ondoan harrizko gurutzadura zaharra eta Bordagaineko Andre
Mariaren kapera daude. Bordagaindik ikusten diren bistek merezi dute haraino
igotzea.

Horretarako, iturriaren ondoko eskailerak igo, Gurutze Gorriaren aurretik pasa,
eta Mapau kalean gora igo behar dugu. Ugaranaren bokalean eratzen den lurmutur
batean 1613an eraikitako errekoletoen komentua dago, sorginei aurre egiteko eta
Donibane eta Zibururen arteko liskarrak baretzeko.

Ziburu Maurice Ravelen sorterri izateaz harro dago (eta arrazoi du). Konpositore
modernista 1875eko martxoaren 7an jaio zen, Ravelen izen handia daraman kaleko
12. zenbakian. Erraz ezagutzen da etxea, itxura nordikoa duen bakarra baita.
Harlanduzko fatxada, gargolak eta elementu hibridoak ditu, eta kalearen
lerroarekin bat egiten du. Ravelek sortutako musikaren zati bat Ziburun egina
da; esate baterako Hirukotea, 1914an ondua.

Herriko idazle eta elizgizonak ere ez ditugu ahaztu behar: Argaingarats,
D’Aranbillague, Gazteluzar eta Joannes Etxeberri. Etcheberrik Baleazaleen
otoitza, Arpoiz jotako balearen otoitza, eta Esker ematea balea harrapatu
izanagatik idatzi zituen. Horrenbestez, bale arrantzaren jarduera horrek
Lapurdin zuen garrantzia begi bistan dago.

Eta, elizgizonez ari garenez, Bordeleko Pierre de Lancre frantses epaile
ankerrak inkisizioaren suan erre zituen Ziburuko bi apaiz: Miguelena eta Bocale,
deabru‑hitzarmenak eta meza bel­tzak egitea leporatuta. Auzitegi santuak
Ziburuko herri txikian bostehun bat pertsonari jarri zien heriotz‑zigorra,
sorginkeria edo ezkutuko praktikak egotzita.

Maurice Ravel moilatik Donibane Lohizuneko portuaren eta hiriaren bista ederra
dugu begien aurrean. Jarrai diezaiogun ertzari, eta berehala iritsiko gara
hilerrira. Haren ondoan dago Pierre Benoit (1885‑1962) idazlearen omenez
jarritako monumentua. Euskal Herriko eguneroko bizitza inspirazio‑iturri izanik,
hainbat liburu idatzi zituen: Atno, Le Pays Basque, Le Casino de Barbazan, Pour
Don Carlos nobela historikoa, eta, batez ere, Les amours mortes, maisuki azal­du
baitzuen Lapurdiko txoko horretako xehetasunak. Ziburun atseden hartu ohi zuen,
Bordagaingo Alegria etxean hil zen, eta Ziburuko hilerri zurian ehortzi zuten.

Ziburuk uda‑garaian eta egitarau zabal batean kontzertuak eta jaial­diak
antolatzen ditu (Musique á la Côte Basque), baita kulturaren, kirolaren eta
festen alorreko hainbat ekitaldi ere.



https://eu.wikipedia.org/wiki/Webgune

Webgune bat (website ingelesez) Interneten HTTP protokoloaren bitartez
eskuragarri dagoen fitxategi eta web orrialde bilduma bat da. Orrialde sorta
honek gai bat garatzea, zerbitzu batzuk ematea edota orrialdearen inguruko
informazioa eskaintzea ditu helburu.

Publikoki sarbidedun diren webgune guztiek “World Wide Web” izugarrizko
informazio bat sortzen dute.

Webgune bateko orrialdeetan portada izeneko URL baten bidez egiten da sarbidea,
normalean zerbitzari fisiko berdinean kokatuta dagoena. URLak orrialde guztiak
hierarkizaturik. Hala ere, beraien arteko hiperloturek estruktura orokorra nola
hautematen eta web-trafikoak gune bakoitzaren artean nola mugitzen diren
kontrolatzen dute.

Ezin daiteke nahasi webgune bat web orrialde batekin, azkeneko hau HTML artxiboa
besterik ez da eta. Helbide bat sartzerakoan, www.wikimedia.org esate baterako,
beti webgune bati egiten dio erreferentzia, hasierako HTML orrialde bat duena,
zeina ikustarazten den lehenengo gauza baita. Interneten bidezko bilaketa bat,
sartutako DNS eta bilatzen den HTML orriaren webgunearen zerbitzariaren IP
helbidearen arteko elkartuz egiten da.

Webguneak HTML (Hyper Text Markup Language) moduan daude idatzirik, edo
dinamikoki honetara aldatzen delarik. Bertara sartzeko web nabigatzaile izeneko
software baten bitarte zegiten da, HTTPren bezero bezala ere ezagutzen delarik.
Webguneak Internetezko dispositibo askoz ikustarazi daitezke, konputagailu
pertsonalak, konputagailu mugikorrak, PDAk edo telefono mugikorrak kasu.

Webgune bat web zerbitzari izeneko konputagailu batean dago kokaturik. Apache da
web zerbitzari bezala erabiltzen den programarik ohikoena Netcraf estatistiken
arabera. Microsoften Internet Information Services (IIS) ere arrunki erabiltzen
den beste programa bat da.

Mota askotariko software sistema daude, PHP programazio lengoaia, Active Server
Pages (ASP) eta Java Server Pages (JSP) bezalakoak, webgune dinamikoak sortzeko
erabilgarri daudenak. Askotan, webgune dinamikoek, eduki bat gordetzen dute base
datu bat edo batzuetatik informazioa errekuperatzeko edo XMLn oinarritutako
teknologiak, RSS kasu.

Badira nabigatzaileentzako eskuragarri dauden plugin-ak, eduki aktiboa
erakusteko erabiltzen direnak, Flash, Shockwave edo Javan idatzitako applets-ak
dira horietako batzuk. HTML dinamikoak ere erabiltzaileen artean
interaktibitatea eta denbora errealean berritzen doazen web orrialde ezberdinen
arteko komunikazioa baimentzea ematen dute, nagusiki DOM edo JavaScript
erabilita, web nabigatzaile berrietan berez barneraturik dagoen euskarria.

Gaur egun, Gobernuen arteko konpromisoaren ondorioz, Webguneek sarbide-arau
batzuk betetzea gomendatzen da, ahalik eta pertsona gehien sartzeko eta ikusteko
aukera izan dezan, beren limitazio fisikoak edo inguruneetakoak kontutan hartuz.
Web irisgarritasuna W3Cko Web WCAG 1.0an jasota daude.



https://eu.wikipedia.org/wiki/Munich

Munich (München alemanez, eta Minga bavarieraz) Alemaniako Bavaria estatuko
hiriburua da. Biztanlegoari dagokionez, Alemaniako hirugarren hiria da, Berlin
eta Hamburgoren ostean, 1.5 milioi biztanle ingururekin. Halaber, Europar
Batasuneko 12. hiririk populatuena da. Metropoli esparru guztian 5.8 milioi
pertsona bizi da gaur egun.

2009ko ikerketa baten arabera, Munich da Alemanian bizi-kalitaterik onena
eskaintzen duen hiria.

XI mendean monje beneditarrak joan ziren inguru haietara. Hiriaren izena
Munichen ("monjeak") hitzetik dator.

Isar ibaiak zeharkatzen du hiria 13,7 kilometrotan zehar. Ibaiak hainbat uharte
ditu, hala nola Museumsinsel (Museoen uhartea) eta Praterinsel. Hadaude hainbat
laku ere badaude: Ammersee, Wörthsee eta Starnberger See, besteak beste.

Aurrez monje beneditarrak bazeuden ere, hiriari buruzko lehendabiziko aipamena
1158koa da: urte hartan, Henrike III.a Lehoia (Heinrich der Löwe) Saxonia eta
Bavariako Dukeak Isar ibaia zeharkatzeko zubia eraiki zuen bertan. Gatzaren
ibilbidean zegoenez, tokia azkar hasi zen aberasten eta 1175ean, Munich
hiribildu bihurtu zen.

1240an, Enrike III. Habsburgotarrak Bavaria galdu eta Otto II.a Wittelsbach
(Otto II der Erlauchte) nagusitu zen Bavaria osoaz. Harez geroztik, Wittelsbach
etxeak lurralde guztian agindu zuen, 1918 arte. Otto II.ak Bavaria bitan banatu
zuen eta Munich bihurtu zen Goi Bavariako hiriburu. 1314an Luis IV.a Bavariakoa
Alemaniako errege eta 1328an Germaniako Erromatar Inperio Santuko enperadore
bihurtu zen eta Munich hiri garrantzitsu bilakatzen hasi zen.

Bilakaera handia bazen ere ,1349an iritsi zen Izurri beltza eta 150 urte behar
izan ziren gaitzaren ondorioak erabat gainditzeko. Ordukoa da Schäfflertanz
(upelarien dantza), izurria ez itzultzeko zazpi urtean behin egiten zena eta
gaur egun Marienplatzeko erlojuan panpinek egiten dutena.

1506an Bavaria biak elkartu zirenean, Munich bihurtu zen Estatu osoaren
hiriburu. XIX. mendearen hasieran Napoleonek Rhineko Konfederazioan sartu zuen
eta haren inperioa eroritakoan, Bavaria Konfederazio Germanikoan sarturik geratu
zen. 1871n Alemaniako Inperioan barneratu zen. Mende hartan, Munichen eraikuntza
asko altxatu ziren, gaur egun hiriari halako sona ematen diotenak. Italiar
estiloko etorbide zabalak ere egin ziren.

Lehen Mundu Gerra oso gogorra izan zen Munichen. Aliatuek janaria eta erregaiak
blokeatu zituztenez, gosea ikaragarria izan zen. Hori gutxi balitz, frantsesek
hiria bonbakatu zuten. Versaillesko Itunak Alemaniari ezarritako baldintza
gogorrak zirela eta, Langileen Alderdi Nazionalsozialista Alemaniarra berehala
sortu zen eta 1923an Municheko Putscha izenaz ezagutzen den estatu-kolpe
saiakera izan zen, Adolf Hitlerrek gidatua. Bigarren Mundu Gerran 71 bonbaketa
jaso zituen hiriak, 1945ean aliatuek okupatu zuten arte. Munich erabat kaltetua
geratu zen.

1972an, hiriak 1972ko Udako Olinpiar Jokoak antolatu zituen. Joko haietako
gauzarik aipagarriena ordea palestinar komando batek israeldar jokalarien aurka
eginiko atentatua izan zen. 17 pertsona hil ziren orduan.

1980ko hamarkadatik Munichek eta bere inguruko eskualdeak hazkunde ekonomiko
handia bizi dute, industriari esker eta langabeziaren tasa baxuak direla-eta.
BMW, Siemens, MAN, Linde eta Allianz moduko enpresek hemen daukate egoitza
nagusia.

Munich mundu osoan famatu bihurtu duena Oktoberfest garagardo jaialdia da. 1810.
urteaz geroztik ospatzen da.

FC Bayern Munich futbol taldea da nagusi. Bigarren futbol talde bat ere badago,
TSV 1860 München, baina gaur egun bigarren mailan ari da. Halaber, 2006an izan
zen egoitzetako bat Futbol Munduko Kopan, Estadio Olinpikoan baino Allianz Arena
berrian.



https://eu.wikipedia.org/wiki/Hiruki

Geometrian, hirukia hiru alde eta hiru erpin dituen poligono bat da. Triangelu
hitza ere erabiltzen da hirukia izendatzeko, poligonoaren barrutia osatzen duten
hiru angeluak direla eta. Geometriako funtsezko irudietako bat da eta antzinatik
ebazkizun eta teorema anitz asmatu da berari buruz. Aplikazio zabalak ditu:
trigonometria hirukian oinarritzen den matematika-alorra da, besteak beste
geodesian erabiltzen dena.

Beste irudi geometrikoetan bezala, triangeluaren erpinak letra maiuskulaz
izendatu ohi dira: A, B eta C edo bestelako letra erabiliz. Horrela, triangelua
bere erpinak aipatuz izen daiteke: ABC. Zuzenkiak bezalaxe, triangeluko aldeek
bere muturrak aipatuz izendatzen dira: AB (edo BA) aldea, BC aldea, AC aldea.
Alde hauen luzera adierazi nahi denean, letra minuskulak erabiltzen dira: a
aldea A erpinaren aurkako BC aldearen luzera izango da.

Hiruki zuzen baten azalera berehalakoa da: angelu zuzena osatzen duten bi aldeen
luzerak biderkatzen dira eta emaitza zati 2 egiten da, hiruki zuzena berak
osatzen duen laukizuzenaren erdia baita.

Hiruki bat osatzen duten bi hiruki zuzenen azaleren batuketa eginez, argi dago
honela kalkulatzen dela hiruki baten azalera, a alde bat eta h alde horri
dagokion altueraren luzera izanik:

a, b, c hirukiko aldeen luzerak izanik, honela kalkula daiteke hiruki baten
azalera, Heronen formulari esker:

Erpinak bi dimentsioko plano batean badaude, A, B eta C erpinen koordenatuak A (
x A , y A ) {\displaystyle A(x_{A},y_{A})} , B ( x B , y B ) {\displaystyle
B(x_{B},y_{B})} eta C ( x C , y C ) {\displaystyle C(x_{C},y_{C})} izanik,
determinantea erabiliz, hau izango da hirukiaren azalera:

S = 1 2 | det ( x A x B x C y A y B y C 1 1 1 ) | = 1 2 | x A y C − x A y B + x
B y A − x B y C + x C y B − x C y A | . {\displaystyle S={\dfrac
{1}{2}}\left|\det
{\begin{pmatrix}x_{A}&x_{B}&x_{C}\\y_{A}&y_{B}&y_{C}\\1&1&1\end{pmatrix}}\right|
={\dfrac {1}{2}}{\big
|}x_{A}y_{C}-x_{A}y_{B}+x_{B}y_{A}-x_{B}y_{C}+x_{C}y_{B}-x_{C}y_{A}{\big |}.}

Hiru dimentsiotan, ABC hirukiaren erpinen koordenatuak A = ( x A , y A , z A )
{\displaystyle A=(x_{A},y_{A},z_{A})} , B = ( x B , y B , z B ) {\displaystyle
B=(x_{B},y_{B},z_{B})} eta C = ( x C , y C , z C ) {\displaystyle
C=(x_{C},y_{C},z_{C})} izanik, honela kalkulatzen da hirukiaren azalera:

S = 1 2 ( det ( x A x B x C y A y B y C 1 1 1 ) ) 2 + ( det ( y A y B y C z A z
B z C 1 1 1 ) ) 2 + ( det ( z A z B z C x A x B x C 1 1 1 ) ) 2 . {\displaystyle
S={\frac {1}{2}}{\sqrt {\left(\det
{\begin{pmatrix}x_{A}&x_{B}&x_{C}\\y_{A}&y_{B}&y_{C}\\1&1&1\end{pmatrix}}\right)
^{2}+\left(\det
{\begin{pmatrix}y_{A}&y_{B}&y_{C}\\z_{A}&z_{B}&z_{C}\\1&1&1\end{pmatrix}}\right)
^{2}+\left(\det
{\begin{pmatrix}z_{A}&z_{B}&z_{C}\\x_{A}&x_{B}&x_{C}\\1&1&1\end{pmatrix}}\right)
^{2}}}.}

Hiruki bateko erdikariak bertako hiru barne-angeluen erdikariak dira. Hiruki
bateko erdikariek bat egiten dute puntu batean, intzentro izenekoa. Intzentroa
hirukian inskribatutako zirkunferentziaren erdiko puntua da.

Triangelu batean erpinetik pasatzen diren eta aurkako aldearekiko elkarzutak
diren hiru zuzenei altuerak deritze. Altueraren eta aurkako aldearen
ebaki-puntuari oina deritzo.

Hiru altuerak elkartzen diren puntu bakarrari H, triangeluaren ortozentroa,
deitzen zaio.



https://eu.wikipedia.org/wiki/Euro

Euroa (EUR edo €) Europar Batasuneko hogeitazazpiko, hamasei estatuen diru
ofiziala da. EBko estatu ez diren Andorra, San Marino, Vatikano Hiria, Monako
eta Montenegron ere diru ofiziala da euroa. Bosnia eta Bulgarian ere, ofiziala
ez bada ere, euroa erabiltzen da.

Euroa duten estatuen guneari "Eurogunea" deritzo, hau da, Alemania, Austria,
Belgika, Eslovakia, Eslovenia, Espainia, Estonia, Finlandia, Frantzia, Grezia,
Irlanda, Italia, Malta, Letonia, Lituania, Luxenburgo, Herbehereak, Portugal eta
Zipre osatzen duten eremua.

Euroa 100 ehunetakotan zatitzen da. Europar Batasuneko agiri ofizialetan euro
eta cent erabiltzen da, beti singularran.

Billeten disenua Robert Kalinarena da, Austriako Banketxe Nagusikoa. Txanponen
aurrealde arruntaren disenua Luc Luycxren lana da, Belgikako Errege Txanpon
Fabrikakoa.

Euro ikurra, Europako Batzordeak disenatua, epsilon (ε) greko hitzaren arabera
eginda dago. E Europako iniziala zelako aukeratu zen. Bi marrak, euroko
egonkortasunari buruz dio.

Euroko nazioarteko txikigarria EUR da, eta Normalizaziorako Nazioarteko
Organizazioak erregeistratu du ISO;

Dibisa hasi zen ofizialez 1999ko urtarrilaren 1ean, hamaika herrialdeen artean,
euro-gunea: Alemania, Austria, Belgika, Espainia, Finlandia, Frantzia, Irlanda,
Italia, Luxenburg, Herbehereak eta Portugal. 2001eko urtarrilaren 1an Grezia
erantsi zen euro-gunera eta 2007ko data berean, Eslovenia. Hala ere, txanponak
eta billeteak egiteko denbora behar zen eta lehen txanponak bizi ziren bere
herrietan, bere kotizazio galdutaz, ordaintzeko modura 2002ko urtarrilaren 1era,
eurokoak aldatu zirenean. Euro eta lehengo dirua elkarrekin bizi izan ziren
hilabete batzuk, hau azkenen bizitza amaitu arte.

2011ko urtarrilaren 1ean Estoniak ere txanpon ofizialtzat hartu zuen. 2014ko
urtarrilaren 1ean: Letonia. 2015ko urtarrilaren 1ean: Lituania.



https://eu.wikipedia.org/wiki/Ekonomia

Ekonomia (antzinako grezieratik: oikos, «etxe» + nomos, «lege», hau da, «etxeko
legea») gizabanakoaren zein gizartearen beharrak asetzeko ondasun eta zerbitzuen
ekoizpen, trukaketa, banakuntza eta kontsumo prozesuak eta prozesu hauek
eragiten dituzten gizarte harremanak aztertzen dituen gizarte zientzia da.

Ekonomia definitzean aurkitzen den lehenengo arazoa da ea ekonomia jarduera
ekonomikoen multzoa den (sistema ekonomikoa) ala jarduera ekonomikoak aztertzen
dituen zientzia den. Ingelesez hitz bana dituzte bi adierak azaltzeko: economics
da zientzia ekonomikoa, eta economy da sistema ekonomikoa. Euskaraz hitz bakarra
dago bi adierak adierazteko, eta, beraz, testuingurua zein den, adiera bata edo
bestea ulertu beharko da. Nahasteko arriskua dagoenean, ekonomia zientzia,
sistema ekonomikoa edo ekonomia jarduera (nahiz jarduera ekonomikoa) terminoak
erabil daitezke. Dena den, zientzia adierak jarduera ekonomikoaren izaera ere
hartzen du, hasierako definizioan ikus daitekeenez.

Ekonomia politikoa terminoa ere erabiltzen da zientzia ekonomikoa izendatzeko,
batik bat sistema ekonomikoaren ikerketa bere osotasunetik eta politikarekin
harremanetan egiten denean. Politika ekonomikoa, berriz, zientzia ekonomikoak
ekonomiaren arazoetarako ematen dituen irtenbide eta aplikazioak biltzen dituen
terminoa da.

Zientzia izaera hartu zuenez geroztik, etengabe eztabaidatu da ekonomiaren
definizioa. Eztabaida arlo anitzetan gertatzen da: ekonomia kontzeptu unibertsal
bat den, une historiko bakoitzarekin lotu edota gizartearen beste arlo batzuekin
batera (arlo politikoa, soziala edo kulturala) definitu behar den, esaterako.
Zientzia ekonomikoaren sorreran, lana eta beste kategoria ekonomiko absolutuak
sortzeko joera izan zen, uneko eta tokiko ekoizpen moduak kontuan hartu gabe,
Adam Smith eta David Ricardoren eskutik esaterako. Karl Marx izan zen definizio
hauen mugak azaldu zituen lehena. Bere ustez, harreman ekonomikoa ezin da
isolatu gizarteko beste harremanetatik eta ekoizpen-harremana ez da inoiz soilik
ekonomikoa. Horrela, Marxen tesietan funtsezkoa den lanaren kontzeptua,
ekonomiaren giltzarri dena, aztertzeko politika eta kultura ere aztertu behar
dira. Zientzia ekonomikoa modu zabal honetan ulertzen denean, ekonomia politiko
terminoa erabiltzen da.

Modu objetiboago (ez ordea zuzenago) batez, ekonomia eskasia kontzeptua erabiliz
definitu ohi da. Ezaguna Lionel Robbins ekonomilariak 1932. urtean eman zuen
definizioa:

Ekonomia positiboa sistema ekonomikoa deskribatu, modelizatu (matematika eta
estatistika erabiliz, esaterako) eta berari buruzko aurresanak egiten dituen
zientzia ekonomikoaren ikuspegia da, azalpen objektiboak emanez.

Ekonomia normatiboak, ordea, sistema ekonomikoak planteatzen dituen arazoen
aurrean, hartu beharreko erabakiak nolakoak izan beharko liratekeen aztertzen
du, irizpide etiko, politiko edo ideologikoetan oinarrituz.

Labur, ekonomia positiboak sistema ekonomikoa nolakoa den aztertzen du. Ekonomia
normatiboa, berriz, sistema ekonomikoa nolakoa izan beharko litzatekeen horretaz
arduratzen da.

Ekonomia aztertzeko bi ikuspegi bereizi ohi da: mikroekonomia (antzinako
grezieratik: mikros, «txiki») eta makroekonomia (antzinako grezieratik: makros,
«handi»).

Mikroekonomiak ekonomiako banako eragileen erabakiak eta egintzak aztertzen
ditu, hala nola kontsumitzaileek zer eta zenbat erosten duten eta enpresek zer
eta zein preziotan saltzen duten.

Makroekonomiak ekonomiako aldagai bateratuen azterketa egiten du: Barne Produktu
Gordina, inflazio tasa, langabezia eta ziklo ekonomikoak, esaterako.

Ekonomia aztertu eta eratzeko pentsamendu-eskola edo joera anitz izan da
historian zehar. Aro modernoan hasita, XVIII. mendean fisiokratak dira
ekonomiaren lehenengo teoria osotu bat eratu zutenak. Batez ere Frantzian garatu
zen eskola honetako jarraitzaileek nekazaritza, eta zabalago, ekoizpena
ekonomiaren zirkulazioa eta horrela gizarte osoaren ongizatea bermatzen dituen
iharduera nagusia dela pentsatzen zuten, garaiko merkantilismoaren aurka.
Indibidualismoa eta liberalismo ekonomikoa ere bultzatzen zituzten, ekoizpenaren
oinarrian dagoen kapitalaren garrantzia azpimarratzearekin batera.

XVIII. mendearen bukaera aldera eta Adam Smithen eta David Ricardoren ideietatik
abiatuz, ekonomia klasikoaren eskola garatzen da, XIX. mendeko erdialdera arte.
Ekonomia kapitalista elkarrekin harremanetan zegoen elementu eta kontzeptuez
(merkatua, lana, soldatak, kapitala, balioa, ...) osatutako sistema moduan ikusi
eta sistema hau era zientifikoan aztertzeko lehenengo ahalegina egin zutenak
biltzen ditu. Aldi berean, ordea, beraien artean oso heterogenoak ziren
jakintsuak zirela esan behar da. Banako erabakien gainetik, oreka ekonomikoaren
kontzeptua ere eratu zuten . Eskola honek jarraitutako metodologiatik bi joera
bereiziko dira XIX. mendean zehar: Karl Marxek abiaraziko duen ekonomia
marxista, batetik, eta eskola neoklasikoa bestetik.

Eskola neoklasikoko ekonomilariek ikuspegi mikroekonomikotik abiatuz, ekonomia
osoaren mekanismoen azaltzea bilatzen zuten. Beraien iritziz, oinarrizko agente
ekonomikoek, kontsumitzaileak eta ekoizleak alegia, beren interesen alde
jokatzen dute beti, utilitatea eta mozkina maximotuz hurrenez hurren, erabateko
arrazionaltasunez eta merkatuari buruzko informazio osoa eta zehatza edukirik.
Axioma hauen pean, giza- eta gizarte-konplexutasuna osatzen duten beste
faktoreak, kultura eta politika edo agenteen balizko irrazionaltasuna esaterako,
kontuan hartu gabe, eredu matematiko konplexuak eratu zituzten ekonomiaren
funtzionamendua azaltzeko, ekonomia zientzia fisiko bihurtu nahian. Eskola honi
egin zaion kritika nagusiak bere izaera estatikoa, historia alde batera uztea,
gehiegizko sinplifikazioa eta errealitatearekin zer ikusi handirik izatea, edo
kontrastazio enpiriko eza dira.

Ekonomia marxistak Karl Marx filosofoaren Das Kapital liburuan oinarriturik,
kapitalismoaren azterketa kapitalisten eta langilegoaren arteko harreman
gatazkatsutik abiarazten du. Kapitalista kapital edo ekoizpen baliabideen jabea
da eta beren mozkina ziurtatzeko, langileari bere lanaren emaitza baino gutxiago
ordaindu behar dio. Kapitalistak beretzat hartzen duen gainbalio horrek ematen
dion mozkin tasa murriztu egiten da denboran zehar inbertitutako kapitalaren
balioa teknologiari esker gero eta handiagoa delako. Horrek langabezia sortzen
du baina hain zuzen langabeziak dakarren soldata jaitsierari esker, kapitalistak
bere gainbalio tasa berreskura dezake. Bilakaera horrek azkenik bueltarik gabeko
krisi batera darama, iraultza piztuz eta sozialismoa ekarriz. Ekonomia marxistak
beste kontzeptu batzuk ere eratzen ditu kapitalismoaren dinamika osotuago
azaltzeko, erabilpen-balioa eta trukaketa balioa esaterako. Marxismoaren barnean
kokaturik, gatazka ideologiko eta politiko handien inguruan garatu den
pentsamendu ekonomikoaren eskola bat izan da eta XIX. eta XX. mendeko munduko
historian eragin handia izan duela esan behar da, ekonomia sozialistaren eta
komunismoaren eredua hartu duten herrialdeen kasuan batez ere.

John Maynard Keynes ekonomialariaren ideietan oinarriturik , ikuspegi
makroekonomikoa duen keynesianismo izeneko eskola ekonomikoa garatzen da
Depresio Handiaren garaian. Eskola klasikoan eta neoklasikoan ez bezala, sistema
ekonomikoa oreka egoera batera, erabateko enplegura batez ere, berez ez dela
heltzen dio Keynesek. Aldi berean, ekonomia marxista ez bezala, merkatuaren
akatsak estatuaren ekimenez zuzendu daitezkeela, batez ere eskaera sustatuz,
pentsatzen da keynesianismoan.

Errealitate ekonomikoaren konplexutasuna laburtu eta errazteko eratzen dira
modelo ekonomikoak. Modelo ekonomikoetan ekonomia eratzen duten aldagai,
faktore, eragile eta elementu nagusien arteko harremanak zehazten dira.
Abiapuntu, zehaztasun eta aplikazio maila ezberdinak dituztela, bi helburu
izaten dute: lehenengo, ekonomia bat era argi batean azaldu eta ulertaraztea;
eta bigarren, aldagai ekonomikoei aurresanak egitea.

Ekonomia baten funtzionamendua azaltzeko erabili ohi den modelo sinple bat,
sarri kritikatua ordea, fluxu zirkularra da. Fluxu zirkularreko modeloan bi
eragile, familiak eta enpresak, eta espazio bat, merkatua alegia, lotzen dira.
Familiek ondasun eta zerbitzuak ekoizteko behar diren ekoizpen bitartekoak, hala
nola lana eta lurrak, saldu edo alokatzen dizkiete enpresei. Horrela lortutako
etekinak enpresek beraiek ekoiztutako ondasun eta zerbitzuak erosi eta
eskuratzeko erabiltzen dituzte. Horrela moneta fluxu zirkular bat sortzen da
familien eta enpresen artean. Aldi berean, fluxu fisiko zirkular bat ere sortzen
da: familiek enpresei ekoizpen bitartekoak ematen dizkiete, enpresek familiei
ondasun eta zerbitzuak ematen dizkietelarik.

Sistema ekonomikoa ekonomia bat eratu eta antolatzeko modua da. Anitz dira
historian zehar gauzatu eta teorian planteatu diren sistema ekonomikoak. Egun
munduko sistema ekonomiko nagusia kapitalismoa da, non ekoizpen bitartekoak
jabego pribatuak kontrolatzen dituen. Kapitalismoan ekoizpen bitartekoak merkatu
batean trukatzen dira eta etekinak ekoizpen bitartekoen jabeen esku geratzen
dira, langileei soldatak ordaindu ondoren. Kapitalismoan helburua etekinak
maximotzea da, merkatua nagusia den erabateko konkurrentzia inguru batean. Beste
muturrean, sistema ekonomiko sozialista dago, non ekoizpen bitartekoak langileek
beraiek kontrolatzen dituzten, etekinen banaketan kapitalismoan baino
berdintasun handiagoa lortzearren. Tartean, sistema ekonomiko mistoak daude non
estatuaren parte hartzea onartzen den ekoizpen bitartekoen jabegoan zein
merkatuen erregulazioan. Egun, ekonomia guztiek jasotzen dute estatuaren esku
sartzea neurri handiago edo txikiago batean. Adibidez, neoliberalismoak
estatuaren esku sartzea onartu baina minimotu nahi duen sistema bat da;
sozialdemokraziak, berriz, estatuaren merkatuetan parte hartze eta kontrol
handiagoa defenditzen du, merkatuaren kalteak ekidin eta herritarrenganako
babesa argudiatuz. Nolanahi ere, sistema ekonomikoak eduki beharko lituzkeen
ezaugarriak eztabaida politiko biziak sortarazten dituen gai bat dira.

Sistema ekonomikoek beste ezaugarri batzuk ere bil ditzakete, hala nola autarkia
edo ekonomia itxia, protekzionismoa edo estatuak bertako ekoizleek kanpoko
ekonomien eraginez jasandako kalteak ekiditeko politika eta azpiko ekonomia edo
inongo kontrolik gabeko ekonomia. Historian zehar gainera egun ia indarrean ez
dauden sistema ekonomikoak izan dira, esklabotza eta feudalismoa esaterako.

Munduko herrialde eta eskualdeek euren ekonomiari buruz ezaugarri bereziak
izaten dituzte. Hau dela eta, ohizkoa da bertako ekonomia bereziki aztertzea.
Horrela, adibidez, Gipuzkoako ekonomia edo Frantziako ekonomiak aztertzen dira.
Beste alde batetik, munduko ekonomia guztiak biltzen dituen globalizazio izeneko
fenomenoa gorabehera, sakonak dira herrialdeen arteko ezberdintasun ekonomikoak.
Ezberdintasun hauen ondorioz, lehenengo munduko eta hirugarren munduko ekonomiak
bereizi ohi dira, egungo munduko sistema ekonomikoak ekarri duen ezberdintasunen
eraginez. Geografikoki eta ekonomikoki gertu dauden herrialdeak nazioz gaindiko
erakunde ekonomikoetan biltzen dira munduan zehar, elkarren interes ekonomikoak
defenditu eta politika ekonomiko bateratuak erabaki, Europar Batasuna esaterako.

Ekonomia sektore ekonomiko ezberdinetan zatitu daiteke, iharduerari edo beste
ezaugarri bati buruz. Horrela, nekazal ekonomiaz, bigarren sektoreko ekonomiaz
edo berrikuntzaren ekonomiaz hitz egiten da. Adar edo sektore ekonomiko
bakoitzak arazo bereziak ditu eta beharrezkoa da beraz arazo horiei berariazko
irtenbideak ematea. Gainera, herrialde bateko ekonomia sektoreren batean
oinarriturik izan daitekeenez, garrantzitsua sektore horrek dituen ezaugarri
ekonomikoak kontuan hartzea.



https://eu.wikipedia.org/wiki/Australia

Australia Ozeaniako hego-mendebaldeko estatu burujabea da, munduko estatu
burujabe handienetan seigarrena, eta izen bereko uharte-kontinentea okupatzen
duen herrialde bakarra. Era berean, Australiarena da Tasmaniako uhartea,
Australia uhartearen hego-ekialdean kokatua, bai eta beste uharte txiki batzuk
ere. 1901. urtean lortu zuen independentzia Britainia Handitik. Canberra du
hiriburua, eta Sydney da hiri handiena.

Australia izena latinezko Australis izenetik dator, Hegoalde esan nahi duena.
Erromatarren garaian Hegoaldeko lurralde ezezaguna izenarekin ezagutzen zen
kondaira bat zegoen (latinez: terra australis incognita) eta Erdi Aroko
geografoek askotan jartzen zuten horrela deitutako kontinente bat.

1639an Herbehereetako hitza zen Australische erabili zen hegoaldean aurkitutako
lur berrientzat. 1693 lehen aldiz erabili zen Australia hitza ingelesera itzuli
zenean Les Aventures de Jacques Sadeur dans la Découverte et le Voyage de la
Terre Australe, 1692eko eleberri frantziarra, Gabriel de Foignyk idatzia.
Alexander Dalrymplek berriro erabili zuen 1771ean, Hego Pazifiko osoaren
inguruan hitz egiten zuelarik. 1793, George Shaw eta Sir James Smithek Zoology
and Botany of New Holland argitaratu zuten eta bertan "lurralde zabala, edo hobe
kontinentea, Australia, Australasia edo Holanda Berria" idatzi zuten.

1814an Matthew Flindersek idatzitako A Voyage to Terra Australis liburuak
"Australia" izena ezagun egin zuen. Gizon harek lehen aldiz eman zion bira osoa
Australiari. Izenburuan Terra Australis erabiltzen bazuen ere, liburu osoan
zehar Australia hitza erabiltzen zuen. Lachlan Macquarie Hegoaldeko Gales
Berriko Gobernadoreak izen hori erabili zuen Ingalaterrarekin egiten zituen
harremanetan. 1817an izen hori hartzea gomendatu zuen eta 1824an onartu zen
ofizialki izen hori erabiltzea.

Australiak 7.686.850 km2 ditu, eta Indoaustraliako plakaren gainean dago. Timor
eta Arafura itsasoak bereizten dute Asiatik.

Lurraldearen heren bat Kaprikornioko Tropikoren iparraldean dago eta ekialdean
dagoen mendilerroak haizea eteten du. Hori dela eta lurraren % 70 idorra da,
ia-ia inor bizi ez delarik. Lurraren % 20 basamortua da.

Populazio gehiena kostaldean bizi da, batez ere ekialdeko kostaldean, non klima
hobea dagoen. Iparraldean klima tropikal hezea dago eta Tasmaniako hegoaldean
klima hotza. Hala ere, arraroa da elurra egitea.

Australiako historia duela 42.000-48.000 urtean hasi zen, hego-ekialdeko Asiatik
abiatuta eta lurra nahiz itsasoa zeharkatuz gizakiak iritsi zirenean. Egungo
australiar aborigenen arbasoak izan ziren. Gehienak ehiztari-biltzaileak ziren.
Ahozko kultura zabala zeukaten eta lurra gurtzen zuten.

Willem Janszoon nabigatzaile holandarrak Australia ikusi zuelako lehen aipamen
fidagarria egin zuen 1606an, York lurmuturrako kosta ikusitakoan. XVI. mendean,
holandarrek Holanda Berria deitzen zutenaren kosta kontrolpean zeukaten, baina
koloniak kokatzeko saiorik ez zuten egin.

James Cook lotinantak 1770ean Australiako ekialdeko kostaren inguruan nabigatu
zuen. Hegoaldeko Gales Berria (New South Wales) izena emanda, Britania
Handiarentzat aldarrikatu zuen. Espedizioaren aurkikuntzek espetxe-kolonia
ezartzeko gogoa piztu zuten. Britania Handiko lehen kolonia Australian Arthur
Phillip kapitainak kokatu zuen Port Jacksonen, 1788ko urtarrilaren 26an. Data
hori Australiako egun nazionala bihurtzekoa zen. Presoen etorrera 1840 eta 1864
bitartean bukatu zen.

Australiako aborigen populazioa 350.000 lagunekoa izaten zen europarren
etorreran. Hurrengo 150 urteetan izugarri egin zuen behera, batez ere gaixotasun
kutsakorrak, birkokatze behartuak eta desintegrazioa zirela kausa.

1855 eta 1890 bitartean, sei koloniek barneko politikaren gaineko eskumen
gehienak jasotzen zituzten poliki, Britaniar Inperioaren barnean jarraituta.
Hala ere, hamar urte asmoak gauzatzeko eman ondoren, 1901eko urtarrilaren 1ean,
koloniak federatu ziren eta Australiako Commonwealth («oparotasun amankomuna»)
jaio zen, Britaniar Inperioko agindupeko lurra oraindik ere. Askoren ustez,
nazioaren jaiotza Lehen Mundu Gerrako Gallipoli gudan sortu zen, Australia eta
Zeelanda Berriko porrotarekin batera. 1931ko Westminster Estatuturekin Australia
eta Britania Handien arteko legezko lotura gehienak amaitu ziren.

Bigarren Mundu Gerraren ostean, Australiak Europako inmigrazioa babestu zuen.
1970eko hamarkadaz geroztik, Australia Zuria politika bukatutakoan, Asiako eta
munduko beste tokietako inmigrazioa ere ongietorria izan da. Horren ondorioz,
Australiako demografia, kultura eta irudia irauli dira. Aborigenei dagokienez,
1967ko erreferendumen ondoren, Gobernu Federalak aborigenak errespetatzeko
politikak abian jarri ditu. Aborigenen lur-jabetza tradizionala onartu zuen
Epaitegi Gorenak 1992an.

Australia monarkia konstituzional bat da eta gobernu parlamentario bat du.
Elisabet II.a da Estatuburua, baina bertan Commonwealtheko beste estatu
batzuetan duen paper ezberdina du. Erregina zuzenean ordezkatzen du Australiako
Gobernadore Orokorra Australia osoan eta estatu bakoitzeko Gobernadoreak.
Gobernadore Orokorrak botere handiak dituen arren gehien bat Lehen Ministroaren
laguntza jasotzen du horiek aurrera eramateko.

Ingelesa da hizkuntza nazionala. Australiako ingelesa da aldaera nagusia, eta
doinu eta hiztegi bereziak ditu; Australiako ingelesaren zenbait hitz
ingelesaren beste aldaeretara igaro dira. Australiako ingelesean ez daude
Britainia Handian edo AEBetan adina barne aldaera (tokian tokiko ahoskera edo
aldaera lexikalak gorabehera). Gramatika britainiar ingelesean dago oinarrituta
hein handian. 2001eko erroldan jaso zenez, biztanleen % 80k ingelesa beste
hizkuntzarik ez du etxean. Hurrengo etxeko hizkuntza mintzatuenak txinera
(% 2,1), italiera (% 1,9) eta greziera (% 1,4) dira. Lehen eta bigarren
belaunaldiko etorkin andana elebidunak dira.

Europarrak iritsi orduko, kalkulatzen da 200 eta 300 hizkuntza bitarte zituztela
Australiako aborigenek. Gaur egun arte 70 besterik ez dira iritsi, eta gehienak
jende zaharrak baino ez ditu erabiltzen. Izan ere, 18 hizkuntza aborigenek baino
ez dute adina guztietako hiztunek. Hizkuntza aborigen batean 50.000 bat lagun
mintzo dira (% 0,25).

Ez dago estatu erlijiorik Australian. 2006ko erroldaren arabera,
biztanleen % 64k kristautzat zeukan bere burua. Izan ere, Australiarren % 26
katolikoa zen, eta % 19 anglikanoa. Erlijiorik gabekoen sailean —horren barruan
humanismoa, ateismoa, agnostizismoa eta arrazionalismoa zeudela— ziren
biztanleen % 19, eta gehien hazi zen taldea izan zen.

Errolda beraren arabera, budismoa da Australiako bigarren erlijioa (% 2,1), eta
haren atzetik datoz islama (% 1,7) eta hinduismoa (% 0,8). Guztira
australiarren % 6k du kristaua ez den beste erlijio bat (inkestan, % 12k uko
egin zuen erantzuteari). 2004an 1,5 milioi lagun joaten ziren astero mezatara,
hots, populazioaren % 7,5.

Mundu mailan Australiako Irekia tenis txapelketarik garrantzitsuenen artean
dugu.



https://eu.wikipedia.org/wiki/Miren_Azkarate

Miren Azkarate Villar (Donostia, Gipuzkoa, 1955eko azaroaren 27a) euskal
herritar politikaria eta Eusko Jaurlaritzako sailburu ohia da. Deustuko
Unibertsitateko Filosofia eta Letretan lizentziaduna da eta Euskal Herriko
Unibertsitatean Euskal Filologian doktorea.

1978tik 1988ra, Deustuko Unibertsitateak Donostian duen Campuseko Euskal
Filologia Fakultateko irakaslea izan zen Morfosintaxi eta Lexikologia
irakasgaietan. 1988tik aurrera, Euskal Herriko Unibertsitateko irakaslea da,
Euskal Filologian katedraduna. 1992az gero euskaltzain osoa da. 1995etik 2000ra,
tutoretzako aholkularia izan zen. Euskara batuko eta Gramatikako batzordekidea
da. Lehenengo emakume euskaltzain osoa izan zen, Jean Haritschelharren
zuzendaritzapean. 1996tik 1997ra, Euskarako errektoreordea izan zen Euskal
Herriko Unibertsitatean, Pello Salaburu errektorea zenean. 1997tik 2000ra,
irakasleen errektoreorde postuan egon zen.

2001 eta 2005 bitartean, Euskal Autonomia Erkidegoko VII. legegintzaldian, Eusko
Jaurlaritzaren Kultura Sailburua izan zen Eusko Alderdi Jeltzalearekin. 2004an,
Eusko Jaurlaritzako bozeramaile kargua hartu zuen. Ondorengo VIII.
legegintzaldian, 2005ean hasitakoan, Eusko Jaurlaritzaren Kultura Sailburu eta
eledun egon zen 2009ra arte.

Ze Esatek! musika taldeak Maite zaitut Miren Azkarate izenburuko abestia
plazaratu zuen 2009 urtean parodia moduan, orduan berak zuzentzen zuen Kultura
Sailaren eta Javier Madrazok zuzentzen zuen Etxebizitza eta Gizarte Gaietarako
sailaren eskutik Kepa Junkerari hiru diska editetzaren truke 700.000 eurotik
gorako diru laguntza emateagatik.



https://eu.wikipedia.org/wiki/Masturbazio

Masturbazioa gozamen sexuala lortzeko organo sexualak kitzikatzea da, normalean
sarketatik kanpo edo horren aurrekari bezala. Masturbazioa norbere organoak
kitzikatzea izan ohi da gehienetan, nahiz eta bikote barruan batak bestearenak
kitzikatzea ere izan daitekeen.

Mendeetan zehar tabu sendoak egon dira masturbazioaren inguruan. Gizarterik
puritanoenetan masturbazioa erabat gaitzetsi izan da eta era guztietako
bitartekoak jarri izan dira ekintza hau errotik mozteko. Sigmund Freudek XX.
mendean agertarazi zuenez, masturbazioa ordura arte uste zena baino fenomeno
askoz hedatuagoa zen. Havelock Ellis bere garaikideak beste tabu garrantzitsu
bat ezabatu zuen, emakumezkoak gizonezkoak beste masturbatzen direla agertarazi
zuenean. Izan ere, ordura arte masturbazioa gizonezkoen praktika sexuala zela
uste zen; ikerketa honetatik abiatuta, emakumeen sexualitateari buruzko beste
hainbat tabu ezabatu ziren.

Masturbazio motak desberdinak dira gizonezko eta emakumezkoen artean.
Gizonezkoak orokorrean eskuaz zakila inguratuz eta goitik beherako mugimenduak
eginez masturbatzen dira. Emakumeak beraien bagina eta klitoria igurtziz
masturbatu ohi dira. Hala ere, azken urteetan bestelako bitartekoak (jostailu
sexualak, bibratzaileak...) erabiltzeak mota berri batzuk agertarazi ditu.



https://eu.wikipedia.org/wiki/Latin

Latina antzinako hizkuntza bat da, hasiera-hasieran Erroma inguruko Lazio
eskualdekoa, baina askoz ere gehiago hedatu zen, ordea, Errepublika eta Inperio
Erromatarraren hizkuntza ofizial bilakatu zenean.

Latina dute jatorri egungo hizkuntza askok, hala nola, gaztelaniak (407 milioi
hiztun), portugesak (200 milioi), frantsesak (130 milioi), italierak (70
milioi), errumanierak (28 milioi), katalanak (9,5 milioi), galizierak (3
milioi), okzitanierak (2 milioi) eta beste hainbatek. Euskarak ere asko zor dio,
gutxi gorabehera hiztegiaren % 20 latinetikoa baita.

Erromatarren jatorrizko hizkuntza latina zen. Alfabetoa ere garatu zuten,
grekozkoan oinarrituta. Iritsi zaigun literatura gehiena latin klasikoan dago
idatzia, hau da, K. a. I. mendeko latin dotoreaz, baina jende arruntak latin
arruntean hitz egiten zuen. Denboraren poderioz, bi hizkera motak banandu eta
bakoitzak bere hiztegia, gramatika zein ahoskera garatu zuen. Inperioaren
hedapenak hizkuntza ere hedatu eta sakabanatu zuen. Mendeekin batera,
Inperioaren ahultzeak ere lagunduta, hizkuntza tokian-tokian era ezberdin batera
garatu eta zatitu zen, hizkuntza erromantzeak deritzenei hasiera emanik.

Grekoa, hala ere, goi-mailakoen hizkuntza bilakatu zen, erromatarrek ikasten
zuten literatura gehiena hizkuntza hartan baitzegoen: ekialdeko erdian,
Bizantziar Inperioa izan zen eremuan, latina ordezkatu zuen.

Latina hizkuntza hila bada ere, hiztunak ditu. Eliza Katolikoak mezetarako
erabili ohi zuen eta Vatikano Hiriko hizkuntza ofiziala da oraindik ere.
Erabilpen arruntik ez duen arren, mende askotan zehar Europako nazioarteko
hizkuntza izan zen, unibertsitatean eta diplomazian mintzatua. XIX. mendean
frantsesak haren lekua hartu zuen, eta XX.ean ingelesak. Hala ere, pisu handia
du egun ere, erlijio-, lege- zein zientzia-hiztegietan.

Latinezko literaturak Antzinako Erromako literatura lanak biltzen ditu batik
bat, kultura erromatarrak literatura grekoko lanak ere sortu zituela kontuan
hartu behar bada ere . Erdi Aroan, latina kultura hizkuntza nagusia izan zen
Europan eta horrela literatura oparoa sortu zen latinez, erlijio, filosofia eta
historia gaiei buruz batez ere, Tomas Akinokoaren lumaz esaterako. Pizkundetik
aurrera, latinak nagusitasuna galdu zuen; horrela, lan erlijioso, filosofiko
(Spinoza, kasu) eta zientifikoetara mugatu zen; aldiz, literatura lan nagusiak
hizkuntza nazionalez idazten ziren. Egun komunikazio tresna izaera ia guztiz
galdu badu ere, zenbait idazlek beren sormen lanak latinez egiten dituzte.

Bost deklinabide eredu daude izenetarako, genitiboaren bukaeraren arabera
bereiziak. Deklinabide bakoitzean hitzen lexemei edo erroei hainbat bukaera
gehitzen zaizkie.

Lehen deklinabideko hitzen genitiboaren bukaera -ae da. Genitiboaren forma izen
enuntziatutik har dezakegu; adibidez, poeta, poetae, m ~ euskaraz, "poeta",
"koplakaria"; lehen hitza (poet-a) nominatibo kasuan dago; bigarrena (poet-ae),
berriz, genitiboan. Lehen deklinabideaz izen femeninoak deklinatzen dira,
gehienbat.

Bigarren deklinabideko hitzen genitiboaren bukaera -i da. Adibidez: dominus,
domini, m ~ euskaraz, "jauna". Bigarren deklinabideaz baliatuz, izen maskulino
zein femeninoak deklina daitezke; neutrozko forma ere badago.

Bigarren deklinabidean, magister, magistri, m ~ ("irakaslea", euskaraz) bezalako
izenak agertzen dira, nahiz eta maskulinoa izan erromatarrentzat hitz egiterako
orduan errazago zelako aldaketa batzuk jasan dituztenak.

Haiez gain, izen neutroak daude bigarren deklinabidean: templum, templi, n ~
("tenplua").



https://eu.wikipedia.org/wiki/Japonia

Japonia (japonieraz: 日本, Nippon edo Nihon) Ekialdeko Asiako uharte estatua da.
Ozeano Barean kokatutako uhartedia da, 3.400 uhartez osatua, Errusiako Sakhalin
uhartetik Taiwaneraino luzatzen dena. Iparraldean Okhotskeko itsasoa dauka,
ekialdean Ozeano Barea, hego-mendebaldean Ekialdeko Txinako itsasoa eta
mendebaldean Japoniako itsasoa. Lau uharte nagusi bereizten dira, iparraldetik
hegoaldera: Hokkaidō, Honshū edo Hondo, Shikoku eta Kyūshū. Uharte menditsuak
dira, sumendi jatorrikoak. Mendirik handiena Fuji da.

377.835 km²ko eremua du eta 2010ean 128.057.352 biztanle zituen. Munduko
hirugarren potentzia ekonomikoa da eta estatu industrializatuenetakoa. Hiriburua
Tokio da, munduko metropoli populatuena, 35 milioi biztanlerekin.

Japonia txinerazko 日本 zeinuen ahoskeratik jasotako izena da: japoniarrek Nippon
edo Nihon esaten dute, hots, "Eguzkiaren sorrera". Herrialdearen izen ofiziala
Nippon-koku (日本国?) da, hau da, "Japonia herrialdea". Bertakoek beren buruari
Nihonjin (日本人?) esaten diote eta hizkuntzari, Nihongo (日本語?) .

Japonia Asia ekialdeko kosta parean dagoen uhartedia da. Lau uhartek osatzen
dute (ipar-hego): Hokkaidō, Honshū (handiena), Shikoku eta Kyūshū. Hala ere,
uhartediak beste 3.000 uharte gehiago ditu, askoz ere txikiagoak. Adibidez,
Ryūkyū uhartedia (japonieraz Ryūkyū rettō) Kyūshū uhartetik 600 km
hego-mendebaldera edo Chishimako uhartedia Hokkaidō uhartetik 1.200 km
iparraldera (Errusiakoak izan 1945tik badira ere).

Japoniako mendiek jatorri bolkanikoa daukate. Fuji mendia (3.776 m) garaiena da,
baina 21 mendik 3.000 metroko altuera gainditzen dute.

Herrialdearen % 70-80 inguru basoz estalia eta menditsua da eta nekazaritza,
industria eta bizitegiak ezartzeko desegokia, geografia malkartsua eta klima
zakarra direla kausa; halaber, lurrikarek, lur bigunak eta euri ugariak luizi
arriskua sortzen dute. Horregatik, biztanleriaren dentsitatea hiriguneetan oso
handia da, batez ere kostaldean.

Japonia Ozeano Bareko Suzko Eraztunean dago, hiru plaka tektonikoren
elkargunean. Hortaz, sarri intentsitate txikiko dardarak eta aktibitate
bolkanikoa izaten ditu. Mende bakoitzean hainbat lurrikara suntsigarri eta
ondorengo tsunamiak izaten dira. Azken urteotan, larrienak 2004ko Chūetsu-koa,
1995eko Hanshin lurrikara handia eta 2011ko Tōhoku-koa izan dira. Hauek dira
lurrikara batzuk:

Hoei lurrikara: 1707 urriaren 28an erregistratu zen 14:00 etan, Japoniako
historian indartsuena izan den lurrikara. Kalte larria moderatua Honshu, Kyushu
eta Shikoku uharteen hegoaldean eragindakoa. Lurrikara eta tsunamien ondorioz
eragin zituzten 5.000 heriotza baino gehiago. Lurrikara honek 8,6 (Ms) magnitude
bat izan zuen. Era berean, uste da eragindakoa izan da Fuji mendiaren erupzio
Historikoan gertatutako 49 egun geroago, azken batean.

izena ezezaguna: Japoniako Kanto eskualdea astindu zuen 1923ko irailaren 1ean,
11:52 etan. 7.8 (Ms) magnitude bat izan zuen eta ataka Yokohama eta inguruko
prefekturak Chiba, Kanagawa, Shizuoka eta Tokio hiria suntsitu zituen. gutxienez
105.385 pertsona hil ziren.

Hansin lurrikara: gertatu zen 1995ko urtarrilaren 17an da 05:46 etan. zona
ezaguna denez, lurrikara bat Japonian, magnitude bat 6.9 (Ms) magnitude zen.
Gertatu hegoaldeko Hyōgo Prefektura zati da eta 20 segundo iraun zuen. Foku 16
epizentroa copllool0 beheko km zen, iparraldeko Awaji Island, amaieran 20 km
urruntzen Kobe hiritik at. 6.050 pertsona hil zituzten guztira. geiyo lurrikara
handia Martxoaren 24an, 2001 gertatu zen.

Chuetsu lurrikara: 6.8 magnitudea izan zuen lurrikara 10:13etan (bertako ordua)
gertatu zen, 2007ko uztailaren 16an, ipar-mendebaldeko Niigata prefekturako
Japoniako Honshu uhartean gertatu zen. Lurrikara jo zuen Niigata eta inguruko
prefektura da. Kashiwazaki eta Kariwa Iizuna herrian hirian eta grabatu zuten
lurrikara intentsitate altuena Japoniako Meteorologia Agentziaren arabera,
Shindo 6 iritsi, nahiz eta lurrikara Tokyo bezalako leku urrunagoetan sentitu
zen. Bederatzi pertsona hil eta 900 lesioak, eta 342 eraikin erabat suntsitu
ziren.

Iwate-miyagi lurrikara:8:43 (UTC + 9), ekainaren 14, 2008 6.8 lurrikarak,
lurrikara gertatu ondoren eta Iwateko Prefektura ere zuzendu da. Mugimendua 40
kilometro inguruko sakonera. Tsunami abisu bat igorriko zen, baina bertako
telebista txosten baten NHK esan zuen lurrikarari buruzko guztia.

Shizouka-oki lurrikara: prefektura hego-erdiko Honshu irla abuztuaren 10 gertatu
zen 2009an, 6.4 magnitudeko lurrikara bat izan zen . Intentsitate sismikoak
Shindo Izu, Yaizu, Makinohara eta Omaezaki, guztiak Shizuoka prefekturako
hirietan talka egin zuen.

Japoniak bederatzi baso eskualde ditu, horrek erakusten du uharteen artean klima
desberdintasun handiak dituela. Hegoaldeko uharteetan landaretza azpitropikala
nagusitzen da; uharte nagusietan, baso hosto-erorkorrak; eta Hokkaidon, konifera
basoak. Hanami-a edo gereziondoaren loratzeaz mirestea oso errotuta dago
japoniar kulturan.

Parke nazional ugari ditu eta Ramsarko hitzarmenak Japoniako 37 tokitako flora
eta fauna babesten ditu. UNESCOk lau toki Gizateriaren Ondare izendatu ditu.

Bigarren Mundu Gerraren ondoren, Japoniak izan zuen hazkuntza ekonomiko itzelak
ondorio larriak izan zituen ingurumenean. 50 eta 60. hamarkadetan, airearen
kutsadura asko handitu zen eta 70. hamarkadan neurri zorrotzak hartu behar izan
zituen gobernuak. Gaur egun, inguramenaren alde lan handienetakoa egiten duen
herrialdea da, 1997an antolatu zen Kyotoko Protokoloa lekuko.

Japoniaren baliabide energetikoak nahiko urriak dira eta 1973ko petrolioaren
krisiaren ondoren, energia iturri berriak bilatzeari ekin zion: horrela, zentral
nuklearrak eraiki zituen. 2011n, itsas ikara batek Fukushimako zentral nuklearra
jo eta triskantza nuklearra eragin zuen, Txernobylgo hondamendiaren ondoren
inoiz izan den larriena.

Japoniarrak korear eta txinatar jatorrikoak dira nagusiki. Kojiki kondairaren
arabera, Jinmu enperadoreak sortu zuen Japonia K. a. VIII. mendean. V-VI.
mendeetan, kaligrafia txinatarra eta budismoa sartu ziren Korean zehar edo
Txinatik zuzenean, beste ohitura ugarirekin batera.

710 urtean Heijō-kyō (平城京) hiriburua ezarri zen eta Nara Aroa abiatu zen.
Japoniako enperadoreek harremanak eratu zituzten Txinako Sui eta Tang
dinastiekin. Haien eredua jarraituz eraiki zuten hiriburu berria eta txinatik
eta batez ere koreatik zetozen inmigranteak hartu zituzten. Hauek budismoa
ekarri zuten.

VIII mendean monje budistek gobernu inperialean eragin nahi izan zuten eta 784
urtean Kanmu Enperadoreak budisten influentziatik urruti egongo zen toki berria
aukeratu zuen, gaur egungo Kyoto ondoan dagoen Nagaoka-kyō eta 794ean Heian-kyō
(平安京) izena ("lasaitasun eta bakearen hiria") izena eman ziona, gaur egun Kyoto.
Enperadoreak ziren ofizialki agintea zutenak, baina egiazko boterea jauntxo edo
shogun gerlarien esku zegoen. XVI. mendean zehar, merkatari portugaldar,
holandar, ingeles eta espainiarrak Japoniara iristen hasi ziren, misio kristauak
sortuz. Horien artean Frantzisko Xabierkoa zegoen. Hala ere, XVII. mendean,
shogun indartsuek misiolariez susmoak hartzen hasi ziren, atzerriko indarren
konkista militar baten aitzindaritzat jotzen baitzituzten. Babes neurri moduan,
Japoniak eten egin zituen atzerriko herriekiko harreman oro, Nagasaki hirian
merkatari txinatar eta holandar bakan batzuekin izan ezik.

Bakartzeak 251 urte iraun zuen, 1854an Matthew Perry komodoro estatubatuarrak
Mendebaldearekin irekitzea behartu zuen arte, Kanagawako ituna zela medio. Garai
luze batez, irekitze horrek aldaketa handiak eragin zituen Japoniako gizartean.
Meiji berrezarkuntzak erreforma sakonak hasi zituen 1868tik aurrera. Sistema
feudala ezeztu egin zen eta Mendebaldeko erakundeak aukeratu, batez ere gobernu
eta lege sistemak, baita ekonomikoak, sozialak eta militarrak ere. Horrela,
nazioarteko indar bihurtu zen oso epe laburrean. Txina eta Errusiaren aurkako
gerretan, Taiwan, Korea eta beste lurralde batzuk bereganatu eta inperioa hedatu
zuen.

XX. mendean, Japonia Alemania eta Italiarekin bat egin zuen Bigarren Mundu
Gerran, Pearl Harbor base militar estatubatuarra 1941an erasoz. Estatubatuarrek
Hiroshima eta Nagasaki hirien gainean bi bonba nuklear jaurti zituztenean gerra
amaitu zen: Hiroshiman 90.000-166.000 hildako eragin zituen eta Nagasakin,
60-000-80.000 inguru.

Japoniako politika eredua Monarkia konstituzionala da. Kokkai edo Dieta izeneko
parlamentuaren gainean Lehen ministroak eta estatu ministroek osaturiko botere
exekutiboak agintzen du. Denak zibilak dira legez. Lehen ministroa Dietako
parlamentari bat izango da eta beronek aukeratzen du. Herriaren subiranotasunak
parlamentuan datza eta Akihito enperadorearen boterea sinbolikoa baino ez da.

Historian zehar Zentro-eskuineko Alderdi Liberal Demokratak irabazi izan zituen
hauteskunde denak 2009an Japoniako Alderdi Demokratikoa nagusitu zitzaion arte.
Azken hauteskundeak 2012an izan ziren eta Alderdi Liberal Demokratak garaipena
berreskuratu zuen, gehiengo osoz gainera. Alderdiko hautagaia zen Shinzō Abe (安倍
晋三) aukeratu zuten beraz lehen ministro. Komeito Berria Alderdi budistarekin
koalizioa eratuz gobernatzen du gaur egun.

Biztanleria oso homogeneoa da. Hizkuntza eta kulturari dagokionez, % 98,5
japoniarrak dira; eta gainerakoak, langile atzerritarrak, gehienbat korearrak,
txinatarrak, filipinarrak, eta Brasil eta Perun bizi izan diren japoniarren
ondorengoak.

Etnia autoktonoen artean, yamatoak dira nagusi. Oso ainu gutxi geratzen dira,
Hokkaidon; eta ryukyutarrak, Okinawa uharteetan.

Mundu guztiko bizi itxaropen handiena daukan herrialdea da, 2010-15 artean
jaiotakoena 83'5 urtekoa baita, baina populazioa azkar zahartzen ari da,
Bigarren Mundu Gerraren ondorengo "baby boom"-aren ondoren jaiotza-tasa nabarmen
jaitsi zen. 2009an, 65 urtetik gorakoa zen populazioaren % 22'7 eta 2050ean, %
40 izango dela estimatzen da.

Horren ondorioz, Japoniako populazioak behera egingo duela aurreikusten da eta
2050ean 95 milioi izan litzake. Bestalde, suizidio-tasa handia da eta 30 urtetik
beherakoen hiltze arrazoi handiena izatera iritsi da. 2009an, 30.000 lagunek
egin zuten beren buruaz beste.

Japoniako hizkuntza japoniera da eta herrialdeko % 99k hitz egiten du.
Idazkerari dagokionez, hainbat alfabeto erabiltzen dira; kanji-ak (txinatar
karaktereak), kana-ren bi aldaera (karaktere sinplifikatuak), latin alfabetoa
eta greziarra, Fisika eta Matematika arloetan.

Ainuera eta ryukyuanera ere hitz egiten dira, giza talde horiek bizi diren
eremuetan.

Japoniako konstituzioak erlijio askatasuna bermatzen du. Populazioa batez ere
budista eta xintoista da, gehiengoa sinkretista gainera, hau da, bi erlijioak
betetzen dituena. Japoniako ohituretan eragin handia izan dute taoismoak eta
konfuzianismoak ere. Kristauek % 1 baino gutxiago osatzen dute.

Xintoisma izan zen Japoniarren lehen erlijio handia. Xinto izenak "jainkoen
bidea" esan nahi du. Oinarrian, kami jainkoek naturako bizidun eta bizigabe
guztien gainean agintzen dute. Jinja santutegietan jainko horiek antzinatik
gurtzen dira. Zurezko tenpluak baxuak, zabalak eta hormarik gabeak dira eta
torii izeneko atea daukate sarreran. Sarritan inari azeriak zaintzen ditu, batez
ere zekalearen kamiaren omenezko tenpluetan. Japonia guztian 30.000 inari
daudela esaten da.

Budismoa VI. mendean iritsi zen Japoniara, batez ere Txina eta Koreatik.
Hasieran, xintoismoarekin bat ez etorri arren, agintarien babesa izan zuen.
Tenpluak erabat bestelakoak dira, hondo gela zabala oso dekoratuta dago,
naturako irudiekin batik bat. Monjeentzako hainbat pabiloi izaten ditu eta,
askotan, bost solairuko pagoda ere bai, Tokioko Sensō-ji edo Nikkō-ko Tōshō-gū
tenpluetan bezala.

Japonian 127 milioitik gora biztanle bizi dira eta haietako % 80, Honshu
uhartean. Hamabi hirik milioi bat biztanle baino gehiago dituzte:

Japoniako egungo ekonomiaren abiapuntua 1854 urtean kokatu behar da, bakumatsu
irekitze-garaian. Urte horretan Kanagawako ituna sinatu zen, Estatu Batuetako
Armadaren erasoaren mehatxupean, zeinaren arabera Japoniako portu zenbait Estatu
Batuekiko merkataritzarako aske geratzen baitziren. Tokugawa shogunerriak
abiarazitako irekitze-politika sakondu egin zen, bi mende luzeetan zehar Japonia
menderatu zuen Tokugawa shogunerria desegin eta 1868 urtean Meiji Aroa hasi
zenean. Meiji aroak gobernu-erakunde berriak ekarri zituen, Europan osatzen ari
zirenen antzekoak. Modernizazio aro horretan, hezkuntza-sistema aurreratua
ezarri eta milaka gazte bidali ziren Estatu Batuetara eta Europara, beren
prestakuntza teknikoa osatzeko. Gobernuak azpiegiturak (errepideak, trenbideak
eta portuak) garatzen zituen bitartean, enpresa pribatua bultzatu egin zuen,
laguntza ugari emanez. Aldi berean, banku-sektore zabala garatu zen. Aldaketa
horiek guztiak japoniarrek historian zehar erakutsitako lanerako gogoak eta
egokitzeko ahalmenak erraztu zituzten. Nazioarteko merkataritza nabarmen gehitu
zen: mota guztietako ekipamendua eta kotoia inportatu, Britainia Handiatik eta
zeta eta tea esportatzen ziren nagusiki.

XX. mendearen hasieran, Japoniako jarduera ekonomiko nagusia nekazaritza bazen
ere, industria azkar zabaltzen ari zen. Munduko Lehenengo Gerran irabazleen
taldean geratu izanak industrializazioa azkartu egin zuen. 1920-1930 urteetan,
Britainiar Inperioaren ahuleziak indar geopolitikoa sendotu zioen Ekialdeko Asia
osoan, haren interes ekonomikoak zabalduz. Horrekin batera, politika ekonomiko
militarista biziari ekinez, Japonia inguruko herrialderik boteretsuena bilakatu
zen eta urtero ekonomiaren hazkunde-tasa nabarmenak lortu. Munduko Bigarren
Gerrak, ordea, herrialdea guztiz birrinduta utzi zuen, azpiegitura guztien % 40
hondaturik. Gerra ondoren, Estatu Batuen laguntza jaso zuen ekonomia altxatzeko,
ondoko Sobiet Batasunari aurre egitearren, Japonia kide bihurtu asmoz. Industria
berriz ere abian, herritarren lanerako grina aprobetxatuz, Japonia munduko
herrialderik aberatsenetakoa bilakatu da. Hain zuzen, 2010. urtean munduko
hirugarrena zen Barne Produktu Gordinari buruz, Estatu Batuen eta Txinaren
ondoren.

Japoniak 65'9 milioi langile ditu eta langabezia-tasa oso apala du. 4.210
dolarretako per capita errenta dauka (2009). Hala ere, pobrezian daudenak 20
milioi biztanle inguru dira. Herrialdea malkartsua izanik, urbanizaturiko
azalera urria izateak etxea eskuratzea oso garesti bihurtu du.

Nekazaritzak ere lurraldearen % 13 soilik lantzen du. Arrantzari dagokionez,
ordea, Japonia munduko bigarren herrialdea da, Txinaren ondoren, eta planetan
arrantzaturiko tona kopuruen % 15 japoniarrek harrapatzen dute.

Turismoari dagokionez, Asiako bostgarren herrialde bisitatuena da, urtero 8
milioi turistatik gora jasotzen baititu. Leku ezagunenak Tokio (Shinjuku,
Shibuya, Ginza eta Asakusa), Osaka, Kobe eta Kyoto dira, negu aldean Hokkaido
ere bai.

250 shinkansen edo lastertasun handiko trenek hiri guztiak lotzen dituzte.
Garraiobide horren arduraduna Japan Rail (JR) konpainia da. Bestetik, Japonian
173 aireportu daude, izan ere uharte asko baititu eta uhartedi bakoitzak bere
aireportua du. Haneda Aireportua (Tokio) da herrialdeko aireporturik erabiliena,
batez ere Japonia barneko hegaldiak kudeatzen dituelako. Nazioarteko aireportu
handienak, berriz, Narita (Tokio), Kansai (Osaka) eta Chūbu Centrair (Nagoya)
dira.

Itsas kairik handiena Nagoyakoa da: merkataritzaren % 10 bertan gertatzen da;
ondoren, Kobe, Osaka, Yokohama, Hakata, Tokyo eta Chiba dira.

Meiji berrezarkuntzak isolamenduarekin bukatzea batera hezkuntza ekarri zuen
1872an eta lehen eta bigarren hezkuntzaz gain, unibertsitateak ere eratu zituen.
1947tik aurrera, 6 urtetik aurrera derrigorrezko hezkuntza dago, 15 urte arte.
Gehiengoak hiru urteko batxilergoa egiten du eta % 75'9 unibertsitatera edo
lanbide heziketara joaten da (2005).

Ikerketa teknologikoari eta biomedikuntzari dagokionean, oso herrialde garatua
da Japonia. 700.000 ikerlari ditu eta 100 milioi euro erabiltzen ditu horretan,
munduko hirugarren aurrekontu handiena, hain zuzen ere. Horrela, 16 Nobel
Saridun lortu ditu, fisika, kimika eta medikuntza arloetan.

Teknologiari dagokionez, bereziki aztertzen dituen arloak honako hauek dira:
tresna elektronikoak, ibilgailuak, lurrikaren aurkako ingeniaritza, optika,
sustantzia kimikoak eta robotika (azken horrek oso ospe handia eman dio
Japoniari, mundu osoan dauden erroboten erdia baino gehiago baitauzka,
742.500etik 402.000).

JAXA (Japoniako Aeroespazioaren ikerketarako agentzia) agentziak Nazioarteko
Espazio Estazioan parte hartzen du eta zundak bidali ditu Artizarra eta Merkurio
aztertzera. 2030ean ilargian base bat eraikitzeko lanetan ari da.

Japoniako sukaldaritzak oinarrizko produktuak arroz zuriarekin edo noodleekin
elkartzen ditu. Horrekin batera, miso zopa eta plater nagusia (arraina,
barazkia, tofua) jaten dira. Garrantzi handia dauka sasoiko produktuak jateak.

Japoniako hizkuntzaren transmisioa ahozkoa izan zen VI. mendean kanji idazkera
iritsi zen arte. Japoniaren isolamenduak atzerriko kultur adierazpenak iristea
zaildu zuenez bertako kultura bide desberdinetatik garatu zen. Poesiaren arte
gorena haikuek osatu zuten; haien sortzailea eta maisu nagusia Matsuo Bashō izan
zen sortzailea.

250 urtean, shogunerrien menpe egon ondoren, 1868ko Meiji berrezarkuntzak
idazleen adierazpen askatasuna ekarri zuen eta, horren ondorioz, literaturaren
garapen handia. Mendebaldeko kultura txertatzen hasi zen eta "kirola" edo "giza
eskubideak" bezalako hitzak asmatu behar izan ziren.

XX. mendean, bi idazlek lortu zuten Nobel Saria: Yasunari Kawabata-k (1968an)
eta Kenzaburo Oe-k (1994an).

Antzerkiei loturik egon da Japoniako musika tradizionala. XIX. mendean,
enperadorearen gortean mendebaldeko musika klasikoa gustuko bihurtu zen. Toru
Takemitsu eta Rentarō Taki musika konposatzaile handiak izan ziren.

Bigarren Mundu Gerraren ondoren, Europa eta Estatu Batuetako musika estiloek
eragin handia izan zuten Japonian eta J-Pop (pop musika) garatu da. Gaur egungo
gizartean karaokeak garrantzi handia du eta jarraitzaile gehien dituen ekintza
kulturala dela zioen ikerketa egin zen 1993an.

XIV. mendean sortu zen Nō antzerkia. Tenplu budistetako dantzetan oinarritzen
zen eta izaki mitologikoen istorioak kontatzen zituen. Gaur egun oraindik ere
antzezten da. Zurezko eszenatoki triangeluarrak santutegia dirudi eta musikaren
ildotik mugimendu geldoak (katak) egiten dira.

XVII. mendean, ikusleek antzerki sinpleagoa eskatzen zutenez, kabuki antzerkia
sortu zen Kioton. Hitzaren karaktereek "kantatu" (ka), "dantzatu" (bu) eta
"trebetasun", "antzea" (ki) esan nahi dute: "kantatzearen eta dantzatzearen
artea" bezala itzuli ohi izan da. Musika, dantza eta mimoa biltzen ditu kabuki
antzezpenak eta antzezleek margoak eta jantzi ikusgarriak erabiltzen dituzte
apaintzeko. Tokio hiriburuko kabuki-za antzokian ikus daitezke antzezlanak.

Bunraku txotxongiloen antzerkia da. Txotxongiloak 1'2 metro luze dira eta
kabukiko antzezlanak egiten dituzte.

Ise-ko santutegia japoniar estiloaren eredutzat jotzen izan da. Tenpluak
zurezkoak dira, ate mugikorrak dituzte eta zoruan, tatamia. Ryokan estiloko etxe
eta ostatuak ere horrelakoak dira.

Eskultura eta margolan zaharrenak K.a. 300 urtekoak dira. XIX. mendetik aurrera,
mendebaldeko estiloak barneratu zituen Japoniak baina Mendebaldean ere eragin
zuen "japonismo" deritzon korrontearen bidez. Ukiyo-e margoak postmodernotzat
hartu zituen Europak.

XX. mendearen bigarren erdialdetik aurrera, nazioarteko ospea du manga komikiak
eta horren ondoriozko anime marrazki bizidunek eta bideojokoek.

Japoniako kirol nagusiak bertako borroka arte tradizionalak dira, guztien
gainetik sumoa. Makuuchi izena du sumo maila gorenak eta 42 jokalarik hartzen
dute parte. Onenek Yokozuna titulua jasotzen dute. Taihō Kōki kontsideratzen da
sumo borrokalari handiena, Kitanoumi eta Chiyonofujik ere garaipen handiak lortu
zituzten. Gaur egun ordea mongoliarrak dira nagusi.

Beisbola da, ordea, jarraitzaile gehien dituen kirola. Japoniako liga 1936an
abiatu zen baina gaur egungo liga sistema 1950koa da. Bertan Erdialdeko eta
Ozeano Bareko ligak jokatzen dira eta bakoitzeko txapeldunen artean Japoniako
Serieak izaten dira, txapeldun orokorra erabakitzen dutenak. Tokioko Yomiuri
Giants taldea da palmaresik onena duen taldea.

Futbolaren arrakasta ere gorantz doa. 1981a eta 2004 artean, Kontinente arteko
Futbol Kopa bertan antolatu zen eta hurrengo lau urteetan Kluben arteko Munduko
Kopa. Japoniako futbol liga 1993an abiatu zen eta Kashima Antlers taldea da
garaipen gehien lortu dituena. Asiako Txapeldunen Ligan ere hainbat talde
japoniar izan dira txapeldunak. Selekzio mailan, 2002an Munduko Futbol
Txapelketa antolatu zuen Hego Korearekin batera. Japoniako selekzioa lau aldiz
izan da Asiako Kopako txapelduna.

Japoniako errugbi selekzioa Asiako talderik indartsuena da, zazpi aldiz jarraian
irabazi baitu Asiako Bost Nazioen txapelketa, jokatu diren ekitaldi guztiak, eta
beste sei aldiz hartu du parte Munduko Errugbi Txapelketan. 2019ko Munduko
txapelketa bertan jokatuko da, gainera.

Neguko kirolez denaz bezainbatean, Tokiok 1964ko Udako Olinpiar Jokoak antolatu
zituen eta 2020an berriro bertan jokatuko dira; horiei, 1972ko Sapporo-ko Neguko
Jokoak eta 1998ko Nagano-koak gehitu behar zaizkie.

UNESCOk hamazazpi toki izendatu ditu Gizateriaren Ondare Japonian. Honako hauek
dira:



https://eu.wikipedia.org/wiki/Gasteiz

Gasteiz (ofizialki Vitoria-Gasteiz) Arabako hiriburua da; eta, izatez, Euskal
Autonomia Erkidegokoa ere bada, 1980tik, egoitza nagusiak Gasteizen baitituzte
bai Eusko Jaurlaritzak, bai Eusko Legebiltzarrak. 241.451 biztanle dituelarik,
Euskal Herriko hiri jendetsuenetan bigarrena da, eta Euskal Herriko udalerririk
luze-zabalenetan bigarrena, 276,81 kilometro koadrorekin. Jendez eta lurraldez
Arabako udalerririk handiena da, alde handiz.

1025. urteko Donemiliagako goldea agirian, Gastehiz izena ageri da, hamarrenak
ordaintzen zituen Arabako herri bat izendatzeko. Bestalde, hiriaren sorrera
foruak, 1181ekoak, honela dio: Placuit mihi libenti animo et sana mente populare
vos in praefata villa, cui novum nomen imposui, scilicet Victoria, quae antea
vocabatur Gasteiz.

Gasteiz hitzaren jatorria azaltzeko hamaika hipotesi eratu dira denboran zehar.
Egun hipotesirik onartuena Alfonso Irigoienek plazaraturikoa da. Horren arabera,
Gasteiz Gaste pertsona izenaren deribazio patronimikoa litzateke (Gartzia,
Gartzea, Gartze-ren aldaera da Gaste(a) Gaste askotan -a artikulua itsatsita
agertzen da agirietan, Gastea forman. Zehaztu gabeko garai batean, antroponimoa
toponimo bihurtu zen, latineko genitibotik datorren eta jabegoa adierazten zuen
-i(t)z atzizkiaren bidez.

Gastea eta Gartzea (azkena, Gartzia/García abizenaren jatorria) izen beraren bi
aldaera lirateke, bata mendebaldeko euskalkietakoa eta bestea ekialdekoetakoa,
bertze/beste, bortz/bost edo ortzegun/ostegun izenetan gertatu den bezalaxe.

Euskal Herriko zenbait herritako euskaran —Arratian eta Debagoienean, kasu—
Bitturi esaten zaio.

Gasteizko udalerri osoa Zadorra ibaiaren arroan dago, Arabako Lautadaren
mendebaldean. Punturik altuena Pagogan mendia da (1.029 m), eta baxuena Zadorra
ibaiaren irteera Tresponde baino lehen (490 m inguru).

Udalerriko lurraldea laua da hein handi batean, baina badaude Araba erdialde
osoan arruntak diren lekuko muinotxoak, Gasteizkoa bera, Olarizukoa edo
Estarroakoa kasu. Hegoaldean Gasteiz mendiek erliebe malkartsuagoa osatzen dute,
eta Gasteizko lurren eta Trebiñuren arteko muga osatzen dute. Ipar-mendebaldean,
Badaia eta Arratoko mendilerro karstikoak 800-900 metro inguruko gailurrez
eraturik daude.

Zadorra ibaia da Gasteizko hidrologia egituratzen duen elementu nagusia. Zadorra
Uribarri Ganboako urtegia utzi eta Dura aldetik sartzen da udalerrira, eta berau
ekialdetik mendebaldera zeharkatu ondoren, Trespondera jaisten da eta azkenerako
Ebro ibaira isurtzen ditu bere urak.

Hiriaren eta inguruko lurren azpian Gasteizko akuifero kuaternarioa dago. 10-15
metroko lodiera duen geruza batez osaturik dago, eta ur askoko garaietan
azaleratu egiten da udalerriko zenbait puntutan, esaterako Salburuko
hezeguneetan.

Gasteiz Goi Kretazeoko azaleramenduen eremuan dago. Material nagusiak itsasoan
jalki ziren material karbonatodunak dira gehienbat: kareharriak,
kareharri-tuparriak, eta tuparriak. Udalerriaren ipar-mendebaldean aipatu hiru
materialen txandakatzea agertzen da; Gasteiz mendietan kareharriak dira nagusi,
baina hareharri karetsuak, dolomiak eta kareharri tuparridunak ere ageri dira;
eta bien artean, Lautadaren erdialdea osatuz, kareharri-tuparriak dira nagusi.
Azken eremu horren gainean material kuaternarioak metatu dira, batez ere
ibaibideen haranetan.

Landarediaren ikuspuntutik, udalerria bi eskualde biogeografikoren artean dago
kokaturik: eskualde eurosiberiarra eta eskualde mediterraneoa. Horri esker,
bertako flora bereziki aberatsa da. Haize hezeak normalean ipar-mendebaldetik
datozenez, Gasteizko mendilerroen iparraldeek, batez ere 800 metrotik gora,
eragin eurosiberiar nabarmena erakusten dute eta pagadiaren erreinua dira.
Hegoaldera begira dauden maldetan, berriz, Föhn efektuaren eraginez haizea lehor
iristen da eta landarediak izaera mediterraneoagoa dauka (artadiak, erkameztiak,
etab.).

Haranen hondoan, Arabako Lautadan, haritza izango litzateke espezie nagusia, lur
horiek nekazaritzarako luberritu ez balira.

Erabilerak modu kontzentrikoan antolaturik daude hiriaren inguruan. Hiria
inguratuz Eraztun Berdea dago, espazio berde naturalez osatutako gerriko estua.
Hurrengo eraztunean Arabako Lautadan berezkoak diren nekazaritza erabilerak
daude, eta han-hemenka eremu honen euskarri diren herrixkak ageri dira. Egun,
hiriaren osagarri gisa jokatzen duten azpiegiturak eraiki dira bertan:
aireportua, industrialdeak, errepide eta trenbideen sarea, etab. Azken gerrikoa
Gasteiz mendien, Arrato eta Badaia mendilerroen eta Zadorrako urtegien sistemak
osatzen dute.

Mugakideok ditu: Zigoitia eta Arratzua-Ubarrundia iparraldean; Zuia
ipar-mendebaldean; Barrundia eta Burgu ipar-ekialdean; Burgu eta Iruraitz-Gauna
ekialdean; Trebiñu hegoaldean; Kuartango mendebaldean (bien artean dauden Badaia
mendilerroko lurrak Badaiako Sierra Bravako Komunitateak kudeatzen ditu); Iruña
Oka hego-mendebaldean; Trebiñu hegoaldean; eta azkenik, Bernedo hego-ekialdean.

Gainera, Iruraitz-Gauna udalerriaren barrendegi txiki bat dauka, 50 bat
hektareakoa, Aberasturiren hego-ekialdean.

Gasteizek klima subatlantikoa dauka. Itsasoaren hurbiltasunak eragina du kliman,
baina Gasteiz iparraldean dauden mendilerroek ahuldu egiten dute eragin hori.
Prezipitazioak 700 eta 900 mm artekoak dira hirian, eta 1.200-1.300 mm arteraino
iristen dira Gasteiz mendietan. Sasoi lehor laburra gertatzen da uztail
inguruan.

Haran baten erdialdean kokaturik dagoenez, ohikoa izaten da oskarbi dagoen
egunetan lainoa agertzea eta Gasteizko aireportuan arazoak sortzea.

Gasteiz hogeita zortzi auzoz osaturik dago. Hiriaren sorreratik XIX. mendearen
bigarren erdira arte, egun Alde Zaharra dena besterik ez zegoen. Sasoi horretan
hiriaren hedatzeari ekin zitzaion hegoalderantz, Zabalgunea osatuz. XX.
mendearen hasieran hiritartze berriak egin ziren egun Babesgabeak, Lovaina,
Anglo-Vasco, Judimendi eta Koroatzea diren auzoetan, bai eta Mendizorrotza
auzoko zenbait tokitan ere. XX. mendeko bigarren zatian, industrializazio
prozesu azkarraren eta etorkinen etorreraren ondorioz, auzo modernoagoak eraiki
ziren: Abetxuku, Adurtza, Arana, Aranbizkarra, Arantzabela, Ariznabarra, Done
Jakue, Ehari-Gobeu, Gazalbide, Pilar, San Kristobal, San Martin, Santa Luzia,
Sansomendi, Txagorritxu eta Zaramaga. Mendearen hondarrean, 1990eko hamarkadan,
Arriaga-Lakua sortu zen.

2000. urteko Hiri Antolamenduko Plan Nagusiak hiriaren hazkunde nagusia
ekialderantz eta mendebalderantz gertatuko zela zehaztu zuen, hain zuzen
Salburua eta Zabalgana izeneko lur-eremu handietan. Bakoitzean 10.000
etxebizitza inguru eraikitzen ari dira. Salburuan eta Zabalganan eraiki diren
auzo berriek ez daukate izaera administratiborik oraindik. Hala ere, herritarren
begien aurrean batzuk dagoeneko berezko izaera hartu dute, esaterako Mariturri
auzoak. Gainerako auzoak hurrengoak dira: Zabalganeko hedapenean Elejalde,
Borinbizkarra, Aldaia, Zabalgana eta Mariturri, eta Salburuko hedapenean
Salburua bera, Santo Tomas, Ibaialde, Arkaiate, Izarra, Larrein eta Olaran.

Gasteizko gainerako eremua, nekazaritza-lur eta herrixka gehienak biltzen
dituena, hiru esparru handietan banatuta dago, Ipar-mendebaldeko Nekazaritza
Eremua, Hego-mendebaldeko Nekazaritza Eremua eta Ekialdeko Nekazaritza Eremua
hain zuzen.

Gasteiz hiriaz gain, beste 63 herri txiki ere barruan hartzen ditu udalerriak.
Historian zehar, Gasteizek inguruko hainbat herrixka anexionatu ditu eta gaur
egun duen azalera handia lortu du. XIX. mendean Ehari eta Elorriagako herrixkak
anexionatu zituen, eta XX. mendean Ariñiz, Foronda, Otoak eta Mendoza herrixkak.

Gasteizko 63 herrien zerrenda hau da: Aberasturi, Amarita, Andetxa, Andollu,
Arangiz, Aretxabaleta, Argandoña, Ariniz, Arkaia, Arkauti, Armentia, Artatza
Foronda, Askartza, Aztegieta, Berroztegieta, Betoñu, Bolibar, Ehari, Elorriaga,
Erretana, Eskibel, Estarroa, Foronda, Gamarragutxia, Gamarra, Gamiz, Gardelegi,
Gaztelu, Gereña, Gobeu, Gometxa, Ilarratza, Ihurre, Jungitu, Krispiña, Lasarte,
Legarda, Lermanda, Lopida, Lubinao, Mandoiana, Margarita, Martioda, Matauku,
Mendiguren, Mendiola, Mendoza, Miñaogutxia, Miñao, Monasterioguren, Oreitia,
Otazu, Otobarren, Otogoien, Subilla Gasteiz, Uribarri Dibiña, Uribarri Arratzua,
Uribarri Nagusia, Villafranca, Zerio, Zuhatzu eta Zumeltzu.

Horrez gain, Iruraitz-Gaunarena den barrendegi bat dauka udalerriak
hego-ekialdean, Aberasturitik gertu.

Egun Gasteiz dagoen tokian karistiarrak bizi ziren, antzinako geografoen
arabera. Kristo aurreko I. mendean zehar erromatarrak iritsi ziren Gasteizera
eta bertan bizi izan ziren denbora luzez. Erromatarren sasoiko aztarnak daude
Iruña-Veleian, Arkaian, Mariturrin, etab.

1181ean Nafarroako Antso VI.ak "Nova Victoria" hiria sortu zuen Gasteiz herrixka
zaharraren gainean. 1200ean Gaztelako Alfontso VIII.ak hiria konkistatu zuen,
Bizkaiko jaun Diego Lopez II.a Harokoaren laguntzarekin, zazpi hilabeteko setio
luzearen ondoren. XIII. mendetik XVII. mendera arte hirian egitura feudal
tipikoa eratu eta sendotu zen. Hiriko goi klaseak (noblezia eta kleroa) indartu
ziren landa-eremuetako jauntxoen kaltetan.

XIX. mendean Gasteizko garapen modernoa hasi zen, eta 1862an Norteko burdinbidea
heldu zen hirira, eta Dato kalea bihurtu zen estaziora joateko eta zabalgune
berriaren ardatza. XX. mendearen bigarren erdialdean, hazkunde ikaragarria izan
zuen industrializazioaren eta etorkin oldearen ondorioz.

1980ko maiatzaren 23an Gasteiz Euskal Autonomi Erkidegoko hiriburua bihurtu zen.
2010eko urriaren 21ean, Gasteizek Europako Hiriburu Berde saria irabazi zuen.

Gasteizek 240.000 biztanle inguru dauzka gaur egun. Azken urteetan, urtetik
urtera kopuru hori %0,5 eta %1 inguru hazi da. Historian zehar biztanleriak
hazkunde itzela izan du. Dena den, hiria, XII. mendean sortua, nahiko txiki
mantendu zen XX. mende erdialdera arte.

1940ko hamarkadatik aurrera hiria etengabe hazi da, batez ere Espainiako
etorkinak erakarri dituelako. Gasteizek lan eskaintza handia zuen, horretan
Mercedes eta beste lantegi handi batzuk hirira etortzeak lagundu egin zuen.
1980ko hamarkadatik aurrera hazkundea motelduz joan da, baina beste euskal hiri
batzuetan ez bezala, ez da eten. Hiriarentzat bultzada handia izan zen 1981ean
eratu berria zen Eusko Jaurlaritzak Euskal Autonomia Erkidegoko hiriburu Gasteiz
aukeratu izana. Azken urteetan, 2000. urtetik aurrera bereziki, Espainiaz
kanpoko etorkinak etortzeak biztanleriaren hazkundea areagotu egin du.

2015. urtean, guztira Gasteizen bizi ziren 245.036 biztanletatik 124.543 (%51)
bertan jaioak ziren, 61.254 (%25) Espainian (EAE salbu) jaioak ziren, 28.900
(%11,8) Espainiaz kanpo jaioak ziren, 18.405 (%7,5) Bizkaian eta Gipuzkoan
jaioak ziren eta 11.934 (%4,9) Araban (Gasteiz salbu) jaioak ziren.

Arabako industria hiri garrantzitsuena da gaur egun ere Gasteiz, Laudiorekin
batera. 1996an sortutako balio erantsiaren % 57 zerbitzuek ekarri zuten (Arabako
batezbestekoaren gainetik ia hamar puntutan), % 6 eraikuntzak (batezbestekoaren
parean), % 37 industriak (batezbestekoaren azpitik ia sei puntutan), eta
gainerakoa lehen sektoreak. Industriak, nolanahi ere, gero eta garrantzi
handiagoa du Gasteizko egitura ekonomikoan, eta enpleguaren ia erdia hartzen du.
Ohiko industriari sektore berriei emana gehitu zaie azken urteotan, bereziki
autogintzari, aeronautikari eta ekarpen teknologiko handiko sektoreei.
Udalerrian bertan kokatutako industriaguneetan zein, hiriburuaren eraginez,
inguruko udalerrietan sortu direnetan aipagarria da Miñaon sortu den parke
teknologikoa, industria asko kokatu du azkenaldian, hiriaren eta eskualdearen
egitura ekonomikoa indarberrituz.

XX. mendearen lehen hamarkadaren hasieran gertatutako hazkunde ekonomikoaren
ondorioz, langabezia-tasa asko jaitsi zen, enplegu osoa deritzona erdietsi arte.
2007an langabezia-tasa % 2,3 zen. 2007an hasitako atzeraldi handiaren ondorioz,
enpleguak azkar galtzen hasi ziren, 2012an % 10,2eko langabeziara iritsi arte.

2012. urtearen azkenean 20.398 pertsona zeuden lanik gabe Gasteizen. Araba osoan
langabezia-tasa % 9,6 izan zen 2012an (kontuan izan behar da Gasteizko
populazioa Araba osoaren % 85 dela).

Gorka Urtaran (EAJ) da Gasteizko alkatea 2015eko ekainaren 13tik, Javier
Marotoren (PP) tokia hartu ondoren. PPk izan zuen garaipena, baina azkenean
EAJko hautagaia izan zen alkate boto kopuruan hirugarrena geratu arren. Honela
izan zen, EAJ, EH Bildu, Hemen Gaude eta Irabazi taldeen 14 zinegotzien botoari
esker. Javier Marotok bere taldeko bederatzi zinegotzien botoak izan zituen.

Egungo Gasteizko Udalbatza 2015ko maiatzaren 24ko hauteskundeetan erabaki zen.
Hauteskundeen ondoren, Gorka Urtaran hautatu zuten alkate.

Koldo Zuazoren arabera, Gasteizen hitz egiten zen euskalkia Arabako erdialdeko
azpieuskalkia deitutakoa zen, bizkaieraren eta gipuzkeraren eraginak zituena.
Euskara hori XVIII. mendean galdu zen. Hala ere, Gasteizko iparraldean
kokaturiko hainbat herritan XXI. mendera arte iraun du hiztun zaharretan.
Gasteizen eta inguruko herrietan hitz egiten zen euskararen adibideak eman
zituen 1562. urtean Nicola Landuccio italiarrak bere Dictionarium linguae
Cantabricae izeneko hiztegian.

XX. mendeko laurogeiko hamarkadatik aurrera Araban gertatu den euskararen
berreskurapenaren ondorioz, 2006an Gasteizko biztanle guztien %25 inguruk,
55.075 biztanlek alegia, euskaraz hitz egiten zekiten. Beste 41.353 lagun
(populazioaren %18) euskara ulertzeko gai ziren. Kontuan izan behar da 1986an
gasteiztar euskaldunak 11.551 zirela, hau da, populazio osoaren %6.

Ezagutzaren hazkundearekin batera, euskararen kaleko erabilera ere handitu egin
zen 2006. urtera arte, nahiz eta zifra osoa txikia izan. 1989an kaleko
erabilera %2koa zen, eta 2006an %4koa. Hala ere, 2011n egin zen neurketan
erabilera %3,1era jaitsi zela ikusi zen.

Gaur egun gasteiztarrek eskura dituzte hainbat ikastola (Abetxuku, Aranbizkarra,
Armentia, Olabide, Umandi...), bertso-eskola bat eta hainbat euskaltegi.
Halaber, hirian Araba Euskaraz antolatu dute hainbatetan (1981, 1992, 1995 eta
2006an), eta mamitu dira urte osoko beste hainbat ekimen ere, hala nola "GEU"
aldizkaria —2010ean argitaratzeari utzi behar izan ziona— edo Iban Zalduak
gidatutako literatura lantegiak. 2014an Oihaneder Euskararen Etxea, Gasteizen
euskararen alde jarduerak bultzatzeko gunea, ireki zen.

Gasteiztar euskaldun ezagunen artean daude Erramun Olabide, Odon Apraiz eta
Henrike Knörr hizkuntzalariak; Fito Rodriguez, Xabier Montoia, Rikardo Arregi,
Edu Zelaieta, Karmele Jaio eta Katixa Agirre idazleak; eta hainbat politikari,
kirolari, irakasle, bertsolari eta abar.

Gasteiz musikaren munduko bi gertakizun garrantzitsuren kokaleku da: Gasteizko
jazzaldia eta Azkena Rock Festival izeneko rock jaialdia.

Hiriak XXI. mendearen hasieran jasandako hazkunde handiaren ondorioz,
derrigorrezkoa gertatu zen hiriko garraiobideak guztiz moldatzea. Asmo horrekin
Gasteizko Mugikortasun Iraunkorraren eta Espazio Publikoaren Plana deritzona
prestatu zen, hiriko garraioa osatzen zuten modu guztiak (autoa, hiri autobusak,
tranbia, bizikleta, oinezko joan-etorriak...) integratzeko.

Gasteizko garraio publiko nagusia TUVISA enpresa publikoak kudeatzen duen
autobus sarea da. Eguneko 10 linea ditu eta gaueko 6 (Gautxoriak). Metroen
antzeko sare bat osatuz, autobus aldaketen bidez hiriko edozein auzotara iristea
ahalbidetzen du autobusen sareak. Horrez gain, ostiral eta larunbat gauetan
Gautxori zerbitzu berezia dago.

2006. urtean tranbia bat eratzeko obrak hasi ziren, eta 2008ko abenduan abian
jarri zen. Horrela, hiria iparretik hegoaldera zeharkatzen dituzten bi linea
daude, EuskoTran enpresak kudeatuta.

Hiriko pertsona ospetsuen artean ditugu, besteak beste, Almudena Cid, Juanito
Oiarzabal, Iker Pou, Eneko Pou, Andoni Zubizarreta (Gasteizen jaiotako
aretxabaletarra) eta Martin Fiz kirolariak, Karra Elejalde eta Unax Ugalde
aktoreak, Juanma Bajo Ulloa zinema zuzendaria, Jose Angel Cuerda alkate ohia,
Ignacio Aldekoa eta Xabier Izaga idazleak eta Jesus Guridi musikaria.



https://eu.wikipedia.org/wiki/Malta

Malta, ofizialki Maltako Errepublika (malteraz: Repubblika ta' Malta) Europa
hegoaldeko uhartedi-estatua da, Mediterraneo erdian Sizilia (Italia)
(iparraldean) eta Tunisia (mendebaldean) artean kokatua. Malta uharte handiena
da, gero Għawdex/Gozo, eta txikiak: Kemmuna/Comino, Kemmunett/Cominotto eta
Filfla/Filfola.

Europar Batasuneko kide da (2004-5-1), nahiz eta geografikoki Afrikaren ondoan
egon. Commonwealth britainiarraren kide da.

Maltako uhartediak bost uharte ditu. Hiru handienetan baizik ez da bizi jendea:
Malta (246 km²), Gozo (67 km²) eta Cominon (3,5 km²). Uhartedia Mediterraneo
itsasoaren erdialdean dago, Siziliako uhartearen hegoaldean (Italia), Tunisiaren
ekialdean eta Libiaren iparraldean. Kostaldea garaia eta malkartsua da eta
sartu-irten –portu natural bikainak– asko ditu.

Malta Mediterraneoan nagusi izan diren herrien eraginpean egon da mendeetan,
estrategiaren aldetik balio handia duen tokia baita. Zibilizazio megalitiko
baten ondoren, feniziarren (K.a. XVIII-IX. m.), greziarren eta kartagotarren
(K.a. VII. m.) bizitoki izan zen. K.a. 218. urtean Erromaren mendean gelditu
zen. Elezaharrak dioenez, K.o. 60 urtean, San Paulok, zihoan ontziak hondoa jo
zuelarik, Maltara iritsi eta kristau erlijioa irakatsi zien hango biztanleei.
395. urtean Erromako Inperioa zatitu zenez geroztik, Sortaldeko eskualdearen
mendean egon zen Malta.

Ondoren bandaloen (454), ostrogodoen (494) eta bizantziarren (533) mendean egon
zen. 870. urtean arabiarren eskuetan gelditu zen; arabiarrek eragin handia izan
zuten Maltako hizkuntzan eta kulturan eta Islama zabaldu zuten. 1091n Roger I.a
normandiar aitonen semeak hartu zuen uhartea, eta 1245ean, Frederiko II.ak
arabiarrak uharteetatik kanpora egotzi zituen. 1266an, Karlos I.a Napoli eta
Siziliako lehen erregeak hartu zuen uharteen gaineko aginpidea, eta 1283an Petri
III.a Aragoikoak. 1530ean Karlos I.a Espainiakoak Jerusalemgo San Juan Ordenaren
(Maltako Ordena deitua gero) zaldunen eskuetan utzi zuen uhartea. XVI. mendean
Malta uharteak, J. Parisot de La Valette Maltako Ordenako Maisuak egindako
harresiei esker, turkiarren erasoei eutsi zien.

XVII. mendean itsaslapurren babesleku izan zen. XVIII. mendearen erdialdetik
aurrera Mediterraneoaren eta Sortaldearen arteko merkataritzagune nagusia izan
zen frantsesentzat. Hala, 1798an, Maltako Ordena ahuldurik zegoela, Napoleonek
hartu zuen Malta. Maltatarrek, britainiarren laguntzaz, frantsesak uhartetik
kanpora egotzi zituzten 1800an; britainiarren babesa eskatu zuten, eta 1814az
geroztik, 1964an burujabetasuna lortu zuten arte, Britainia Handiaren babespean
egon zen. XIX. mendean Britainia Handiaren itsasontzien babesgune nagusia izan
zen, Britainia Handia eta Indiaren arteko merkataritza harremanetan.

XX. mendean isitiluak izan ziren britainiarrek Maltako hizkuntza ofizialtzat
hartzen ez zutelako, eta Maltari autonomia onartzen ez ziotelako. Bigarren Mundu
Gerran Maltak Italiako eta Alemaniako hegazkinen erasoei eutsi zien; uhartea
balio handikoa izan zen gerran, handik Siziliaren eta Libiako alemaniarren
arteko komunikazioa eten ahal izan baitzen. 1947an maltatarrek autonomia lortu
zuten. 1964ko irailaren 21az gero (Parisko hitzarmena) Malta independentea da.
1974ko irailean errepublika egitura onartu zuten. 1979an Britainia Handiko
gudarostea Maltatik atera zen, eta harrezkero ez da gune militarrik ezartzerik
onartu. 1980-1982 bitarteko urteetan, Mediterraneoko petrolio hobien ustiapena
zela eta, Maltaren eta Libiaren arteko harremanek okerrera egin zuten.

1984an adiskidantza eta elkarlaguntzarako hitzarmen bat izenpetu zuten bi
herrialdeek. Langileen Alderdia hamasei urtez gobernuan egon ondoren (Dom
Mintoff lehendabizi, eta Mifsud Bonnici gero), 1987ko hauteskundeetan Fenech
Adami buru den Alderdi Abertzalea izan zen garaile. Honek Estatu Batuetara
hurbiltzeko politika bideratu zuen. Inportazioak liberalizatu, merkataritzarako
eremu askeak sortu, eta turismoa eta atzerritarren inbertsioa bultzatu ziren.

1992ko otsailean Lehen Ministro hautatu zuten ostera Adami, Alderdi Abertzaleak
botoen % 51,77 eskuratuta eta Langileen Alderdiak % 46,50. Herrialdea Europar
Batasunean sartzea zen Adamiren xede nagusia. 1993an adierazi zuenez, Maltak
Europar Batasunean sartzeko baldintzak betetzen zituen, demokraziari eta giza
eskubideei zegokienez, baina herrialdearen egitura ekonomikoa “zaharkitua“
zegoelakoan, oinarrizko erreformak egitea eskatu zitzaion.

1995eko ekainean Europar Batasunak diru laguntza eman zion herrialdeari
erreforma horietarako, eta 1996aren bukaeran herrialdea Europar Batasunean
sartzeko negoziazioak hasiko zirela iragarri zen. 1996ko urriko hauteskundeetan
Langileen Alderdiak botoen % 50,7 eskuratu zituen, eta Alderdi Abertzaleak %
48,7. Alfred Sant izendatu zuten Lehen Ministro. Gobernu berriak Malta NATOtik
atera zuen. Santek adierazi zuen bere herrialdeak neutral jokatuko zuela,
Mediterraneoan segurtasuna eta egonkortasuna bermatzearren.

Halaber, Europar Batasunean sartzeko programa geldiarazi zuen, eta sarrera hori
polikiago eta pixkanaka –merkataritza libreko edo lankidetzako hitzarmenen
bidez– egiteko asmoa azaldu zuen. 1998ko martxoan, oposizioak eskatutako
zentsura boto batek gobernuaren dimisoa eragin zuen. Malta 2004an sartu zen,
azkenik, Europar Batasunean. 2007ko ekainako Europako Kontseiluan adostu bezala,
Malta euroaren zonaldean sartu zen 2008ko urtarrilaren 1ean.

1993tik Malta 5 eskualde eta 68 udalerri edo udal kontzeju ezberdinetan banatzen
da.. Udalerrien eta Maltako Gobernuaren artean, Eskualdeko Batzarrak (malteraz:
Kumitat Reġjonali) daude.

Maltarrak (%96) feniziarren, arabiarren, italiarren eta ingelesen ondorengoak
dira. Britainiar jatorriko gutxiengo bat ere badago. Biztanle gehienak Maltako
uhartean bizi dira, hiri txikietan. Hiriburuaz gainera, Birkirkara (22.000
biztanle), Qormi (20.000) eta Silema (13.500 biztanle) dira hiri nagusiak.
Hizkuntza ofizialak ingelesa eta maltera dira. Maltak Europar Batasuneko
biztanle dentsitate handiena du, alde handiz: 1.282/km2.

2006n uhartean 400.000 pertsona biziz gain, kanpoaldean maltar jatorrizko
hainbat jende dago:

Nekazaritzak garrantzi handia du Maltako ekonomian. Lurraren %40 inguru dago
landuta, baina herrialdeko biztanle dentsitate handia dela, batetik, eta
lurraren pobretasuna, bestetik, elikagaiak inportatu egin behar izaten dituzte.
Patatak, tomateak, meloiak, garia, garagarra, barazkiak, fruitu arbolak,
mahastiak eta loreak lantzen dira batez ere.

Maltera uharteko bertako hizkuntza da, ofiziala ingelesarekin batera. Jatorri
arabierazkoa izan arren, latindar alfabetoaz idazten da. Italiera ere oso
hedatua dago (1934ra arte ofiziala zen).



https://eu.wikipedia.org/wiki/Lapurdi

Lapurdi Euskal Herriko zazpi herrialdeetako bat da, erdialdean kokatua.
Administrazioari dagokionez, Frantziako Akitania eskualdeko Pirinio Atlantikoak
departamenduko (64. departamendua) parte da. 858 km² ditu, eta 2013an 243.466
biztanle zituen. Ez du inolako lurralde ofizialtasunik Frantziako
administrazioan. Hiriburua Baiona da, Pirinio Atlantikoetako departamenduko
suprefetura eta Ipar Euskal Herriko hiririk jendetsuena dena. Baionaz gain,
Angelu, Biarritz, Donibane Lohizune, Hendaia Hazparne eta Ziburu dira hiri
nagusiak.

Pirinioak, Aturri ibaia eta Kantauri itsasoa (Bizkaiko golkoa) dira Lapurdiren
muga naturalak. Iparraldean Gaskoniarekin du muga, ekialdean Nafarroa
Beherearekin, mendebaldean Kantauri itsasoarekin eta hegoaldean Gipuzkoa eta
Nafarroa Garaiarekin. Baiona hartzen da Lapurdiko hiriburutzat. Alta, Frantziako
Iraultzaren ondorioz foruak kenduak izan zirenetik baizik ez da. Orduan onarpen
instituzionalik gabe geratu ziren hiru euskal lurraldeen hiri nagusi bihurtu zen
Baiona, hots iparralderen hiriburua. Historikoki Lapurdiko jauntxoen bilgunea,
Lapurtarren Biltzarra, Uztaritzen kokaturik zegoen, herrialdearen erdialdean.

Kostaldearen jarduera nagusia turismo masiboarekin lotua da, bereziki
Biarritzen, Donibane Lohizunen eta Hendaian. Barnealdean oraindik muino berdeak
eta herri txikiak dira nagusi; Sara eta Ainhoa herri politenen zerrendan sar
daitezke. Bertan nekazal turismoa eta naturari lotutakoa garrantzia hartuz doaz.
Frantsesen folklorizazioaren ondorioz, herrialdea, bertzeak bertze, Baionako
jaiengatik, kostaldeagatik eta Ezpeletako piperrarengatik ezaguna da.

Oso orografia homogeneoa du Lapurdiko herrialdeak. Aturri ibaiaz hegoalderantz
eta kostaldetik ekialderantz gora egiten du bertako orografiak. 500 metrorainoko
muinoak daude herrialdearen erdialdean. Itsasertza malkartsua da (30-80 metro
bitartekoa).

Lapurdiko ibaiek Kantauri itsasoan isurtzen dute ura. Ibai laburrak eta ur emari
handikoak dira. Lapurditik igarotzen diren ibai nagusiak Aturri, Errobi, Bidasoa
eta Urdazuri dira. Aturrik Lapurdiko erreka gehienen ura jasotzen du, eta Euskal
Herriaren eta Gaskoniaren arteko muga da. Bokale herrian (Baionako
kantonamenduan) isurtzen du ura Aturrik. Bidasoa Nafarroa Garaiko Baztanen
jaiotzen da; hamabi kilometro egiten ditu Lapurdin barrena, eta Txingudiko
badian (Gipuzkoan) isurtzen du ura. Lapurdi eta Gipuzkoa bereizten ditu
Bidasoak. Errobi ibaia Nafarroa Behereko Errozate mendian jaiotzen da, eta
Aturri ibaiarekin bat egiten du Baionan. Urdazuri ibaia Urdazubiko eta
Zugarramurdiko arroan, Nafarroa Garaian, jaiotzen da, eta Donibane Lohizunen du
ahoa.

Lapurdiko klima ozeanikoa eta epela da. Neguan 8 °C egiten du batez beste eta
20 °C abuztuan. Urteko batez besteko tenperatura 14 °C-koa da. Klima hezea da
eta euri ugari izaten da (1.500 mm urtean batez beste).

Lapurdiko kostaldea laua da Bizkaikoa edota Gipuzkoakoarekin alderatuta.
Hondartza luzeak daude, eta hegiak altuera txikikoak dira. Bidaso eta Atturri
ibaiek beren urak hor isurtzen dituzte.

Lurraldeko hegoaldean Mendebaldeko Piriniotako lehendabiziko tontorrak daude,
guztiak 1.000 metrotik beherakoak eta Artzamendi eta Larrun mendi nagusiak
izanda.

Halaber Sarako lezeak ere aipagarriak dira, bertzaldeko Urdazubi eta
Zugarramurdikoekin batera multzo nabarmena osatzen dutenak.

Antzina Lapurdi baso trinkoek estaltzen zuten. Gaur egun lurraldearen %10 baino
ez dute hartzen harizti, gaztainadi, urkidi eta pinudiez osaturiko baso txikiek.
Lur landuek Lapurdiko %45 hartzen dute eta larreek %40a.

Ipar Euskal Herriko herrialderik jendetsuena da Lapurdi; Nafarroa Behereak eta
Zuberoak ez bezala, goranzko bilakaera izan du biztanle kopuruak, Hego Euskal
Herriko herrialdeetan adinako igoera izan ez duen arren. Lapurdiko biztanle
kopurua etengabe hazi da XX. mendearen hasieratik, 1931-1936 bitartean izan ezik
(Bigarren Mundu Gerraren atarian), 1950. urtetik aurrera bizkorrago.

Biztanleriaren igoeran, aipatzekoa da Frantziako estatuko gainerako
lurraldeetatik iritsitako etorkinen kopurua. Biztanle gehienak
Angelu-Miarritze-Baiona ardatzean bizi dira (Lapurdiko biztanleriaren %48
inguru). Baionak, Lapurdiko hiriburuak, herrialdeko biztanleen bosten bat
hartzen du gutxi gorabehera (44.200 biztanle). Dentsitateari dagokionez ere,
Lapurdi Ipar Euskal Herriko lehen herrialdea da (266,2 biztanle km2-ko). 2000.
urtearen inguruan Lapurdiko biztanleen %2,5 1.000 biztanle baino gutxiagoko
herrietan bizi da; %25, 1.000 eta 5.000 biztanle bitartekoetan; %11,5,
5.000-10.000 biztanleko herrietan; %11,4, 10.000 eta 20.000 biztanle bitarteko
herrietan; eta %48,8, 20.000 biztanle baino gehiagoko hirietan. Lan banaketari
dagokionez, langileen %2,4 baino ez da ari lehen sektorean, %20,9 industrian
eta %76,6 zerbitzuetan.

Paleolitokoak dira Lapurdi aldean aurkitu diren zibilizazio aztarna zaharrenak,
Kostaldean (Ilbarritze) eta Aturri ibaiaren bokalean (Maignon, Hiriburu)
zaharrenak, Olhako harpeetan (Kanbo), Lezian (Sara), Xabiagan (Biarritz) eta
Hiriburun beste batzuk. Neolitoko hileta monumentu ugari (harrespilak edo jentil
baratzeak, trikuharriak eta jentilarri edo zutarriak) dago Lapurdiko hegoaldeko
mendialdeetan: Xoldokogaina (Biriatu), Ibardin-Larrun (Azkaine-Sara), Artzamendi
(Itsasu).

Metal Arotik aurrera ugaldu ziren leizetatik kanpoko finkamenduak Lapurdiko
kostaldean (Biarritz, Bidarte) eta Lapurdiko barnealdeko herri behereetan
(Hiriburu, Ahetze, Milafranga). Historiaren atarian, baskoien leinuko herri
euskaldun bat bizi zen Lapurdiko lurretan, erromatarrek tarbelli izenez (Akize,
Aquae Tarbellicae, egungo Dax, hiriburua) deituko zutena agian.

K. a. 56. urtean nagusitu ziren erromatarrak Akitanian; Augustoren garaian
sendotu zen euskal leinuak bi lurralde berezitan, Galiari loturiko Akitania
Pirinio mendien iparraldean eta Hispaniari loturiko Tarraconensis hegoaldean,
banatzen zituen administrazio egitura. Ezin esan daiteke ziurtasunez Lapurdin
bizi zen herria baskoi ala tarbelli zenik; garbi dago, halere, herri euskalduna
zela eta erromatarrek ez zutela Pirinio mendietatik Ebro eta Garona ibaietaraino
zabaltzen ziren herri euskaldunen batasuna administrazio berria ezartzerakoan
errespetatu. Izan ere, ez dirudi euskaldunek, lurralde zabala hartzen zuen etnia
zabala izanik ere, politika egitura sendo baturik zutenik garai hartan. Nolanahi
ere, erromatarrek ez zuten aztarna asko utzi Lapurdin. Galtzada nagusi batek
lotzen zituen Akizeko eta Iruñeko hiriak Nafarroa Beherean barrena
(Ibañeta-Donazaharre-Garruze, Bordele-Astorga galtzada nagusian) eta galtzada
xumeago batzuek igarotzen zituzten Pirinio mendiak Bera-Ibardin-Sara-Azkainetik
eta Baztan-Itsasu aldetik. Bigarren mailako galtzada batek lotzen zituen Baiona
eta Hazparne Imus Pyreneus (Donazaharre) herrigunearekin.

Baionako hiria ez zen IV. mendea arte benetan egituratu; kostaldean, bide batek
lotzen zituen Baiona eta Akize, eta beste batek Baiona eta Oiasso. I. mendearen
hasieran, Augustoren garaian, guztiz bereizi ziren Akitaniako bederatzi pagus
edo lurralde nagusiak, Novempopulania, Galiatik (bereizketa hori gogoratzen duen
K.o. I. mendeko oroitarri erromatar bat aurkitu zen Hazparnen 1665. urtean) eta
Lapurdiko lurraldea Akizeko hiriaren gobernupeko lurren barnean geratu zen,
Hazparne hiri nagusi zela.

III.-IV. mendeetan gotortu zuten Baiona (Lapurdum latinezko testuetan).
Lapurtarrengandik jaso zuten kronikariek izen hori, Baiona lapurtarren hiriburu
bihurtu baitzen, eta garai hartan bihurtu zen portu nagusi, Oiasso hiria eta
portua behera etorri ondoan. Erromatarren garaiko hondakin garrantzitsuak
aurkitu dira, bestalde, egungo Hazparne eta Getarian.

V. mendearen hasieratik aurrera igaro ziren Lapurditik suebo, bandalo eta alano
herriak, eta frankoak eta bisigodoak Novempopulania konkistatzen saiatu ziren
mende hartan. VI. mendean buruzagi frankoak finkatu ziren Baskoniako hiri
nagusietan: Segiberto I.a Akitaniako merovingiar erregearen hiria zen Baiona
567. urtean. 578an, Gregorio Tourskoa kronikari frankoaren arabera, zabaldu
ziren mendi eta oihanetako euskaldunak Akitania aldeko Baskoniako lurralde
landuetara, Saltus Vasconum deitu hartatik Ager Vasconum izeneko lurretara
beraz, eta hala okupatu zituzten berriro euskaldunek herri germaniarren
inbasioen ondorioz utzi behar izan zituzten lurrak eta hiriak.

VII. mendearen hasieran osatu zen Baskoniako lehen dukerria, errege frankoen
basailu, Genial izeneko dukea buru (Vasconia edo Wasconia izena eman zioten
frankoek erromatarren garaiko Novempopulaniari, euskaldunen lurra baitzen, eta
izen bera erabili zuten bisigodoek). Nolanahi ere, kristau kontzilioetara agertu
ziren apezpikuen zerrenden arabera, VII. mendean bertan bereizi zen egungo Ipar
Euskal Herria Novempopulaniako gainerako lurraldeetatik. Garai hartan gaurko
Nafarroa Beherera, Gipuzkoako ekialdera eta Nafarroa Garaiko ipar-mendebalera
zabaltzen zen Baionako hiriaren manupeko lurraldea. 638. urtean bereizi ziren
Akitaniako eta Baskoniako dukerriak eta 670. urtetik aurrera Lupo I.a Otsoak
bere koroara bildu zituen biak, baina bereizirik segitu zuten administrazio eta
gobernu mailan. Lapurdiko lurrak Baskoniako dukerriaren barnean egon ziren
luzaroan eta garrantzi handia hartu zuen Baionako hiriak handik aurrera,
apezpikutegi hiri gisa.

VIII. mendean, Baskoniako dukerria printzerri bihurtu eta bere gain jardun zuten
euskaldunek, Eudon Handiaren garaietatik (710-735) aurrera. 751-781. urteetan
etengabeko guduak izan ziren euskaldunen eta karolingiar frankoen artean,
Orreagako gudua (778) adibidez. Ipar Euskal Herria frankoen mendean geratu
ondoren sortu zen Iruñeko erresuma (824). IX. mendean normandiarrak heldu ziren
Baionara eta Lapurdiko kostaldera eta eraso batzuek egin zituzten barne lurretan
863-864. urteetan. IX. mende erdialdean, ipar euskaldunek frankoak egotzi eta
bere gain jarri ziren berriz ere, Antso Otsoa princeps-a buru. Harreman estuak
izan zituen Antso Otsoak Nafarroako Erresumako gortearekin. X. mendean gorena jo
zuen Baskoniako printzerriak, Gilen Antsoren eskutik. Nafarroako Erresumako
gudalburu izan zen halaber Gilen Antso, eta Baskoniako apezpiku nagusia izan zen
haren anaia Gombaldus.

981. urteko dokumentu baten arabera (Arsieuren karta) egungo Lapurdi, Nafarroa
Beherea, Nafarroa Garaiko ipar-mendebaleko lurralde asko eta Gipuzkoako
ipar-ekialdeko eremuak hartzen zituen Lapurdiko apezpikuaren barrutiak. Antso
II.a Gartzez Abarka Nafarroako erregeak egotzi zituen betikoz normandiarrak 985.
urtean. Euskal itsasertzean ibili ziren bikingo haiek erakutsi zizkieketen
euskaldunei itsas eta arrantza arteak.

XI. mendearen hasieran desagertu zen Baskoniako printzerria, Antso Gilen
ondorengorik gabe hil ondoan. 1033. urtean sortu zen Lapurdiko bizkonderria,
Lupo Antso, Iruñeko errege Antso III.a Nagusiaren lehengusua, buru. Baiona zen
Lapurdiko hiriburua eta bertan bizi zen bizkondea. Nafarroako Erresumarekiko
harremanak estuak izan ziren hasieran eta 1122tik aurrera gero eta eragin
handiagoa izan zuten Lapurdin Akitaniako dukeek. 1152an lotu zitzaion Akitaniako
dukerria Ingalaterrako koroari, Leonor Akitaniakoa Henrike Plantagenetekin
ezkondu eta gero. 1167an Akitaniako dukerriaren aurka jo zuen Bertrand
Lapurdikoak, 1169an Akitaniako duke egin zuten Rikardo Lehoi Bihotz eta ondoko
urteetan eraso latzak bideratu zituen duke ingelesak Lapurdiko lurretan.

1177an bereizi zuen Rikardo Lehoi Bihotzek Baionako hiria Lapurditik eta 1193an
geratu ziren Lapurdiko lurrak Akitaniako dukearen mendean. Handik aurrera
administrazio molde bereziak izan zituzten Baionak, alde batetik, eta Lapurdiko
gainerako lurraldeak, bestetik. XIII. mendean itxuratu ziren egungo Lapurdiko
mugak. Nafarroako Erresumak sendotu zituen bere mugak Nafarroa Beherean, baina
guztiz nagusitu ziren Ingalaterrako koroa Lapurdin, bertako nobleekiko eta
Baionako hiriarekiko harremanak eten ez ziren arren, eta Gaztelako koroa
Gipuzkoan (1200, Bidaso ibairaino).

1215ean jaso zuen hiri-gutuna Baionako hiriak Joan Lurgabearen eskutik eta
1273an aldarrikatu zen Lapurdiko gainerako lurraldeetako usadioetatik erabat
bereiziko zuen Baionako forua edo kostuma. 1244an izendatu zuten Lapurdiko lehen
baile edo erregearen ordezkaria. Guienako seneskalaren aginduetara zegoen,
Uztaritzen bizi zen, erregeari zegozkion zergak jasotzen zituen eta justizia
epaitegi nagusiko burua zen.

1311. urtean Ingalaterrako erregeak eginarazi zuen inkesta batek dioen arabera,
nobleen lurrak (nobiles) eta baserritar xumeen lurrak (terra rustica) bereizten
ziren Lapurdin. Gorte bat zuen Lapurdiko baileak (sui homines) eta bazen herri
lurren kudeatzeaz arduratzen zen elkargo bat, ondoko mendeetako Biltzarraren
aitzindaritzat har litekeena. Inkesta hartan zehaztu zen zein ziren Lapurdiko
jaun feudal nagusiak, Lapurdiko lurralde asko eskuko zituztenak: Makeako
Paganduria, Ezpeletako jauna, Sarako Lehete familia, Hazparneko Salduiatarrak
(Sault frantses grafian). 1396. urte aldera osatu zen Lapurdiko Ermandadea
deituriko arma taldea, Henrike IV.a Frantziakoak bultzatuta, Lapurdiko
herritarren babeserako.

XII. mendearen bukaeran Lapurdi Akitaniako dukerriaren eta Ingalaterrako
koroaren menpean geratu zenetik, kontrakarrean ezarri zituzten agintariek
Baionako hiriaren eta Lapurdiko gainerako lur eta herrien interesak. Erregeak
emaniko eskubideei esker, monopolioan hartu zuten Baionako burgesek portuko eta
Aturri ibaiko garraioa eta merkataritza, eta gainerako lapurtarrei galarazi
zieten salerosketa tratu librean jardutea, ordua arte, Baiona Lapurdiko hiria
izaki, egiten zuten bezala. Gatazka eta liskar ugari izan zen baionesen eta
gainerako lapurtarren artean eta 1343an gertatu zen istilu larriena: lapurtarrek
uretara bota zituzten Baionako sarreran jarri ziren kontrolatzaileak eta, ordain
gisa, Baionako miliziak Milafrangako gazteluan sartu eta preso hartu zituzten
Lapurdiko bost aitonen seme. Hiriko kartzelan hil ziren bostak. Ordea, Baionako
hiriak ez zuen onik atera guzti hartatik; Nafarroarekiko merkataritza harremanak
guztiz eten ziren eta baionesak hiri barnean geratu behar izan zuten luzaroan,
kanpora irteteko beldurrez. 1357an izenpetu zuten baionesek eta lapurtarrek
bakea.

Baionako hiri burgesaren ondoan, Lapurdiko gainerako herriak nekazaritzari eta,
kostaldean, arrantzari lotuak zeuden nagusiki. Baionako hiriarekin eta haren
bitartez bideratzen ziren merkataritza jardun gehienak. Oro har, oihan lurralde
oparoa zen Lapurdi, eta bertako foruak edo kostumak arautzen zituen zuhaitzen
moztea eta landatzea, eta zuraren eta egurraren erabilera. Zurgintza bereziki
garatu zen Lapurdin (ontzigintza, etxegintza, dupagintza) eta, bestalde,
ezkurrak eta pagatxak erabiltzen ziren nagusiki azienda bazka gisa. Laborantzak
ez zuen garrantzi handirik Lapurdin; garia egiten zen, baina ez bertako
jendearen beharrak asetzeko adina. Oloa eta lihoa ere egiten ziren, eta baita
sagardoa eta txakolina ere. Eiheraz edo errotaz beterik zegoen Lapurdi garai
hartan; marea-errotak Aturri eta Urdazuri ibaietan, Baiona aldean bereziki, eta
ur-errota arruntak gainerakoan (gutxiago ziren haize-errotak). Zerri eta ardi
aziendak ziren nagusi Lapurdiko kabalean. Behi azienda ez zen munta handikoa eta
lanerako erabiltzen zen bereziki.

Arrantzak berebiziko garrantzia zuen Lapurdin. Ibai arrantzak garrantzi handia
zeukan Aturri ibaian (tilhole izeneko ontzietan ziharduten Baiona aldeko
arrantzaleek), eta apalagoa gainerako ibai, erreka eta bokaleetan. Itsas
arrantzak garrantzi handia zeukan Biarritzen, Getarian eta Donibane
Lohizune-Ziburu aldean (balea eta, XV. mendetik aurrera, bakailaoa). Hendaiako
portuak ez zuen ordu hartan aparteko garrantzirik. Benetako industria bat sortu
zen arrantza eta portuen inguruan (ontziolak), eta guztiz azkartu zen
merkataritza Lapurdiko itsasaldean Erdi Aroan, maila gorena XVI.-XVII. mendeetan
joa bazuen ere. Euskal Herriko beste probintzietan bezala, burdinola ugari izan
zen Lapurdin Erdi Aroan zehar.

1438an erasopean ezarri zituen Karlos VII.a Frantziako erregeak Bordele eta
Baionako portuak, baina atzera jo behar izan zuten. 1443an Gaston Foixkoa
izendatu zuen Frantziako erregeak Gaskoinako buruzagi militar nagusi eta haren
ekinaren pean geratu zen Zuberoako eta Lapurdiko konkista. 1449an sartu ziren
Frantziako erregearen manupeko osteak Zuberoan eta 1450ean jabetu ziren
Lapurdiko lurraldeaz, Gixune herrian Ogerot Senperekoa Lapurdiko bailearen
arma-taldeak menderatu ondoren.

Baiona hiriak, ordea, eutsi egin zion eta 1451ko abuztuan sartu ziren oste
frantsesak hirian. Bitartean, 1450eko maiatzean, itun bat hitzartu zuten
lapurtarrek eta erregearen ordezkariek Makea herrian: Frantziako errege berria
ezagutu behar zuten lapurtarrek eta, ordainean, errespetatu egingo zuen monarkia
frantsesak Lapurdiko forua. 1513an ikuskatu ziren berriro Lapurdiko forua
(1341ean idatzia) eta Baionako lege zaharrak, eta 1514an onartu zen Lapurdiko
foru berria.

Lapurdiko Biltzarra izan zen Lapurdiko politika erakunde nagusia, Lapurdi
Frantziako koroaren mendean geratu zenetik. Biltzarrera biltzen ziren herri
bakoitzeko ordezkariak, bina; ez zuen eskurik justizia alorrean, baina bazuen
zergak biltzeko ahalmena eta haren kargu zeuden Lapurdiko administrazioa eta
egitura militarra. Herri bakoitzeko etxeko jaunak biltzen ziren xapitel edo
batzarretara (kapitale ere deituak) eta bertan aukeratzen zituzten auzapez edo
alkateak eta Biltzarrerako ordezkariak.

Biltzarraren esku zegoen oste edo miliziaren antolamendua; baileak ziren
buruzagi nagusi, Senpereko eta Urtubiako jaunak eskuarki; ofizialak zuzenean
aukeratzen zituen Biltzarrak eta soldaduak, mila lagun, hautatzen zuen herri
bakoitzak xapitelean. Lapurdiko gizarte banaketa ohiko egitura feudaletatik
urrun zegoen; ez zen estaturik eta politika eta gizarte egiturari dagokionez
askoz ere hurbilago zegoen Lapurdi Gipuzkoatik Nafarroatik baino. Lapurdiko
aitonen semeak errege gizonak ziren nagusiki. Etxeak gotortzeko baimena zuten,
erregeak emanda, eta seneskalaren aginduetara zeuden. Administrazio mailan, ez
zuten inolako kargurik Biltzarrean. Elizak ez zuen berezko aginterik politika
alorrean eta eliz ondasunak xumeak ziren Lapurdin, beste lurralde askoren
aldean. Kapare edo noble txikiek aitonen semeen eta herritar arrunten arteko
maila osatzen zuten. Herritar soilak ziren lapurtar gehienak eta etxeko jaunek
erabiltzen zituzten bereziki politika mailako eskubideak. Baziren, halaber,
fibater edo petxeroak. Justizia mailako agintea zuten aitonen semeek fibater
horienganako. Lapurdiko lurralde administrazio molde horretatik kanpo zegoen
Baionako hiri burgesa.

XVI. mendearen hasieran guztiz areagotu ziren Frantziako eta Espainiako koroen
arteko gatazkak, Europako nagusigoaren alde, eta egoera guztiz larritu zen
Gaztelako koroak Nafarroako Erresuma konkistatu ondoren (1512). Baiona hiri
militar bihurtu zuten eta bereziki gotortu zen Lapurdiren eta Gipuzkoaren arteko
muga, Bidaso ibaiaren ertzean. 1523an setiatu zuten espainiarrek Baiona eta
1542an Donibane Lohizune. Egoera hori ez zen 1659an Pirinioetako Bakea hitzartu
arte zuzendu.

XVI. mendean guztiz bizkortu zen Lapurdiko arrantza (balea eta bakailaoa, Ternua
eta Labrador aldeko arrantzaldiak) eta portu-hiri oparo bihurtu ziren Biarritz,
Getaria, Ziburu eta, bereziki, Donibane Lohizune. 1566an piztu zen erlijio gerra
Ipar Euskal Herrian, baina Zuberoan eta Nafarroa Beherean ez bezala, eragin
gutxi izan zuen higanoten eta katolikoen arteko gatazkak Lapurdin. Nolanahi ere,
ondorio guztiz garrantzitsua ekarri zuten Lapurdira: Filipe II.a Espainiako
erregearen eraginez, Baionako apezpikutegitik kanpo geratu ziren 1566an ordura
arte hari loturik egon ziren Gipuzkoako (Bidaso eta Oiartzun arroetako herriak)
eta Nafarroa Garaiko (Baztan-Bidaso ibai arroko herri guztiak, Urdazubi,
Zugarramurdi eta Luzaide) herriak.

XVI. mendearen bukaeran areagotu ziren Lapurdin sorginkerien salaketak eta
1609an bidali zuen Bordeleko Parlamentuak Pierre de Lancre kontseilaria egoera
haren aurrean beharreko neurriak har zitzan. Sorginkeriaren aurkako borrokaren
aitzakian, bi helburu nagusi izan zituen Pierre de Lancrek Lapurdin bideratu
zuen zapalkuntza bortitzak: Frantziako koroaren eta hari loturiko erakundeen
nagusitasuna bermatzea eta Lapurdiko herri ohiturak, hizkuntza eta bizimodua
zaputzean uztea. 30.000 biztanle inguru zituen Lapurdik 1610. urtean; 60 bat
lagun hilarazi zituen Lancrek suan, ehunka atzeman zituen preso eta milaka
batzuek utzi behar izan zuten etxea eta herria, haren zapalkuntzaren beldur.

Espainiako eta Frantziako koroen arteko gatazkak ez ziren amaitu, eta 1636an
gehienbat euskaldunez osaturiko armada talde espainiar bat Lapurdin finkatu eta
bertan egon zen bi urtez. Luis XIII.a eta Luis XIV.a erregeen garaian murrizte
garrantzitsuak ezarri zizkion Frantziako koroak Lapurdiko Biltzarrari eta
Baionako hiriari. Soldadu eta aduana funtzionario gehiago bidali zuten
Lapurdira. 1656an piztu zen sabel xuri erregetiarren eta Biltzarraren
autonomiaren alde zeuden sabel-gorrien arteko gerra latza, eta 1659an amaitu zen
gatazka hura, Chourio sabel-gorrien buruzagia hil ondoren. 1659an sinatu zen
Bidaso ibaian Pirinioetako Bakea, eta 1660an Lapurdiko Biltzarraren ahalak
murriztu zituen aurreko urtean Donibane Lohizunen ezkondu zen Luis XIV.a
erregeak.

1669an Lapurdiko marinel jendea itsas armadan nahitaez sartzea agindu zuen
erregeak eta matxinada batzuk sortarazi zituen neurri honek, Donibane Lohizunen
bereziki. XVII. mende erdialdetik aurrera hasi zen Lapurdiko arrantza oparoaren
gainbehera eta Utrechteko Itunaren ondoren (1714) guztiz urritu zen Lapurdiko
portuen eragina. XVII. mende horretako kostaldeko eta, bereziki, Donibane
Lohizune aldeko oparotasunak badu zerikusi zuzena mende horretan euskal
liburugintzak Lapurdin izan zuen zabalkunde azkarrarekin. Nabarmentzekoa da
Sarako Eskola, apaiz talde batek osatutakoa eta euskal literaturan eragin
nabarmena utzi zuena.

Matxinada ugari gertatu zen Lapurdin XVIII. mendean, hondora etorritako ekonomia
eta gizarte egoerak bultzatuta. Emakumeen papera garrantzitsua izan zen gatzaren
eta tabakoaren gainean ezarri nahi izan ziren gehiegizko zergek eragindako
matxinada horietan. Guztietan garrantzitsuena 1784koa izan zen, Hazparne aldeko
emakumeek aitzindari izan zirenekoa. Bi mila emakumetik gora matxinatu ziren
Hazparnen bertako industriari ezarri zizkioten zerga berezien aurka eta
armadaren esku-hartzea izan zuten erantzuna. Bestalde, 1774an izurrite batek
eraman zuen Lapurdiko behi azienda gehiena eta egoera guztiz txarrean geratu
ziren Lapurdiko nekazariak.

Politika alorrean, gero eta eragin handiagoa izan zuten Lapurdiko lurraldean
errege erakundeek, Biltzarraren kaltetan, eta Erregimen Zaharraren azken
urteetan (1772-1789) aurkeztu ziren Ipar Euskal Herriko lurraldeak Biarnorekin
batzeko (1785), eta Baionako hiria eta Lapurdiko gainerako lurraldea Biltzar
berri batera biltzeko asmoak. 1789an deitu zuen Frantziako erregeak Estatu
Orokorretara eta martxoan aukeratu zituzten lapurtarrek beren ordezkariak
Uztaritzen. Aitonen semeen, eliza eta hirugarren estatuko ordezkariek Lapurdiko
Biltzarra errespetatzea eskatu zuten; egiteko horretan Dominique eta Joseph
Garat anaiak gailendu ziren bereziki, hirugarren estatuko ordezkariak. Halaz
ere, biderik gabe utzi zituzten 1789ko abuztuaren 4an gisa horretako erakunde
guztiak, eta Ipar Euskal Herriko lurralde eta hiri guztiek galdu zituzten
lehengo erregimen zaharrari loturiko instituzio guztiak, berdintasun berriaren
ildoan. Neurri hura onartu zuten Garat anaiei ahotsa kendu eta bere ezadostasuna
adierazi zuen Lapurdiko Biltzarrak 1789ko irailaren 1ean. Beste hainbeste egin
zuten urte bereko azaroaren 18an, baina alferrik: 1790ean Frantziako Batzar
Nazionalak erabaki zuen Ipar Euskal Herria eta Biarno departamendu bakar batera
biltzea, Garat anaien euskaldunen aldeko eginahal guztiengatik ere.

Frantziako Iraultzak aldekoak izan zituen hirietako burgesen artean, Baionan eta
Donibane Lohizunen batez ere, baina errezelo handiz jaso zen nekazarien artean.
1789-1790. urteetan plazaratu zen elizaren ondasunak nazionalizatzeko agindua
eta aldarrikatu zen kleroaren konstituzio zibila. Oposizio handia izan zuten
neurri hauek elizaren eraginpean zeuden nekazarien aldetik. 1792an aldarrikatu
zen Frantziako Errepublika eta 1793ko martxoan Itsasu, Sara eta Azkaineko
biztanle guztiak, eta Ezpeleta, Ainhoa eta Zuraideko susmagarriak preso hartu
eta deportazioan eraman zituzten Donibane Lohizunera, lehenik, eta Landetara,
ondoren, mugan eraso egin nahiz zebilen armada espainiarrari laguntza eman
ziotelakoan. Deportazioan eramaniko jende asko —haur, gazte, heldu nahiz zahar—
hil zen esetsaldi hartan, eta Lapurdiko muga-herrietako jende askok babestu
behar izan zuen mugaz bestaldeko herri euskaldunetan.

1798an, Frantziako Errepublika jaio berriak eta haren ideia zentralistako
jakobinoek euskal herrialdeak ezabatu zituzten, eurekin Lapurdi, eta Pirinio
Apalak (egun, Pirinio Atlantikoak) sortu zituzten, Bearnorekin batera.

1807tik aurrera, bereziki bizi izan zuen Lapurdiko herriak Napoleonen kanpainen
eragina, estatuko muga lurraldea baitzen, eta espainiar eta ingeles armadaren
erasoei aurre egin behar izan zieten lapurtarrek 1813-1815. urteetan. Baionako
hiria hego-euskaldun eta espainiar iheslari politikoen biltoki bihurtu zen garai
hartan, eta paper hori bete du, Ipar Euskal Herria osoarekin batera,
aurrerantzean. Napoleonen ondoren, arian-arian nagusitu ziren Frantziako
estatuko politika eta gizarte moduak Lapurdin, berezko erakundeak guztiz galduak
baitzituen. Departamendu berezi baterako eskabidea luzatu zuen Baionako
Merkataritza Ganberak, 1816. eta 1836. urteetan, Aturri Behereko departamendu
baten alde, baina ukatu egin zuten bietan halako aukerarik.

1830etik aurrera hasi ziren Lapurdiko noble, lurjabe eta burgesak politika
munduan murgiltzen, jabetza-errolda kontuan hartzen zuen hauteskunde sistema
murritza aldeko zutela eta 1848ko iraultzaren ondoren egin ziren gizaseme heldu
guztiek botorako eskubidea zuten lehenengo hauteskundeak. Xuri eskuindarrak
nagusitu zitzaizkien gorri ezkertiarrei. Haien artean Baionan Ariel izeneko
kazeta elebiduna sortu zuen Agosti Xaho zuberotar ospetsua gailendu zen, baina
ez zuen diputatu kargurik lortu. Lapurdiko gizarte sare tradizionalean haustura
garrantzitsuak izan ziren 1830. urtetik aurrera; Baionako hiria neurri batean
sendotu zen bitartean, laborari jendeak emigraziora jo behar izan zuen nekazari
xeheek, guztiz pobreak, bizibidea aterako bazuten. Laurogei mila lapurtarrek
utzi zuten sorterria 1830-1890. urteetan, eta Ameriketarako bidea hartu zuten
horietako askok.

1848-1849. urteetako iraultzaldiaren ondoren, Frantziako Bigarren Inperioko
aldia zabaldu zen. Ez zuten inperioa begi onez hartu Baionako hiriko burges
txikiek eta Xaho bezalako errepublikarrek, baina ongi etorria egin zioten
Lapurdiko eta Ipar Euskal Herriko jauntxoek, Jean-Baptiste Etxeberrik eta
Harizpe mariskalak, behe-nafarrak biak, buru. 1854tik aurrera egin zen ospetsu
Biarritzeko bainutegia, eta goi mailako turismoaren eraginez hasi zen ordu arte
arrantzari guztiz loturik egon zen Lapurdiko kostaldea Lapurdiko barnealdetik
bereizten.

1870ean Frantziako III. Errepublika ezarri zenean, elkarri erasoka hasi ziren
berriro xuriak eta gorriak, eta berebiziko papera jokatu zuen urte haietatik
aurrera Ipar Euskal Herriko apezgo euskaldunak xuri erregezaleen alde. 1887an
Louis Etxeberri eskuindar diputatuak Eskualduna astekaria sortu zuen Baionan,
euskaraz idatzia, eta Jean Hiriart-Urruty Hazparneko apezaren eskutik,
euskaldunek historia osoan izan duten lehen euskarazko kazeta bihurtu zen (Ipar
Euskal Herri osoan zabaltzen zen Eskualduna, 15.000 aleko tiralditan).

XIX. mendearen bukaeran eratu zen Lapurdiko lehen industrialde modernoa Baiona,
Bokale eta Hazparne aldean, eta bide horretatik egituratu ziren Lapurdiko lehen
talde sozialista eta komunistak. Eragin gutxi izan zuten, hala ere, ideologia
horiek, xurien eta gorrien arteko gatazkak baitzirauten Lapurdin. Emigraziorako
joera handia zen, bestalde, nekazarien artean.

XIX. mendearen bigarren erdialdean Anton Abadia euskaltzalearen ekinari jarraiki
Euskal Lore Jokoak sortu ziren, eta XX. mendearen hasieran gorpuztu ziren
Lapurdin lehen talde euskaltzaleak, kulturaren alorrean eragin handia izango
zutenak, baita Hego Euskal Herrian ere (Euskalzaleen Biltzarra, 1901). Lehen
Mundu Gerraren garaian, ordea, guztiz indartu zen Ipar Euskal Herri osoan
Frantziaren aldeko sentimendua, gerrara joan nahi izan ez zuten euskaldunak asko
izanagatik (Ipar Euskal Herriko 7.000 soldadu inguru hil ziren Lehen Mundu
Gerran).

Gerraren ondoren, guztiz nabarmendu zen Jean Ibarnegarai eskuindarra Ipar Euskal
Herrian. 1931n sortu zen Lapurdin Aintzina mugimendu abertzalea, Hego Euskal
Herriko abertzaletasunaren ildotik, Ipar Euskal Herria hartuko lukeen
departamendu baten aldeko ideia plazaratu zuena. Clément Mathieu apezpikua Gure
Herria aldizkariaren sustatzailea nabarmendu zen euskararen aldeko egitekoan.
Alabaina, Ibarnegaray eskuindarraren aldeko botoa gomendatu zuten abertzaleek
1936ko hauteskundeetan, ezkertiarren aurka. Espainiako Gerra Zibilean, Eusko
Alderdi Jeltzaleak errepublikaren alde jokatzeak gatazka handiak piztu zituen
Lapurdiko eta Ipar Euskal Herriko katolikoen artean: abertzale eskuindar batzuk
Hego Euskal Herriko abertzaleen alde jarri baziren ere, Ipar Euskal Herriko
buruzagi katoliko gehienek Francoren alde jo zuten, Ibarnegarairen ildotik.

Bigarren Mundu Gerraren garaian, naziek Lapurdi okupatu zuten. Haien alde jo
zuen Ibarnegaraik eta haren menean zegoen Eskualduna aldizkariak. 1942an osatu
zen, berriz, isilpean, Aintzina talde abertzalea eta 1944an sortu zen Herria
astekaria, Piarres Lafitte buru; haren inguruan egituratu ziren nazien aurkako
taldeak, katoliko abertzaleei lotuak.

Bigarren Mundu Gerraren ondoren guztiz nagusitu zen Lapurdin Frantziako eskuin
ikuspegi berria eta 1958tik aurrera alderdi gaullista. 1963. urtean sortu zen
Enbata Itsasu herrian (Itsasuko Agiria), Ipar Euskal Herriko lehen erakunde
abertzale handia, hauteskundeetan emaitza xumeak lortuagatik, eta 1962an
aukeratu zuten Michel Labéguerie abertzalea (nahiz frantses kristau demokratekin
batean aurkeztu zen) diputatu Lapurdiko barnealdean. ETAren eta Hego Euskal
Herriko iheslarien eraginez neurri batean, 1974tik aurrera gorpuztu ziren
Lapurdin Ipar Euskal Herriko lehen talde ezker abertzaleak eta handik aurrera
egituratu da Ipar Euskal Herriko mugimendu abertzale berria. Lapurdin sortu
ziren, bestalde, Ipar Euskal Herriko lehen ikastolak, Baiona-Arrangoitzen eta
Donibane Lohizunen.

Azken hamarkadetan eskaerak gero eta ugariagoak dira instituzio propioa
(autonomia) sortzeko, Zuberoa eta Nafarroa Beherearekin batera.

Industria Aturriko bokalean, Donibane Lohizunen eta Ziburun dago bilduta eta
21.000 lagun ingururi ematen dio lan (eraikuntza, altzairugintza, janari
industria, elektronika). Industriak txiki samarrak dira, 50 langile ingurukoak
(enpresa bakar batek ditu 1.000 langile baino gehiago). Lapurdiko ekonomia
jarduera nagusia (langileen % 61) zerbitzuen alorrean oinarritzen da.

XIX. mendeaz geroztik izugarri garatu den turismoak zerbitzuen alorrera bultzatu
ditu Lapurdiko behargin asko eta asko (hotelak, kanping-ak, dendak, banketxeak
eta, oro har, turismorako azpiegiturak). XIX. mendearen bigarren erdian
zabaldutako komunikabide berriek (Baiona-Paris burdinbidea, 1857; Madril-Irun
burdinbidea, 1864) erraztu egin zuten udatiarren etorrera eta, XX. mendearen
hasierako, Miarritze oso turismogune garrantzitsu bihurtu zen. 1940 ondoko
urteetan eta Bigarren Mundu Gerraren ondorioz turismoak behera egin bazuen ere,
mende erditik aurrera indar handia hartu zuen berriro ere Lapurdiko kostaldean.
Egun badira 293 hotel Lapurdin, horietatik 80 Miarritzen, 28 Baionan, 34
Donibane Lohizunen, 31 Hendaian eta 13 Senperen.

Administratiboki 12 kantonamendutan banatzen da, nahiz eta horietako batzuek
Nafarroa Behereko herriak hartzen dituzten barnean.

Termino orokorretan BAB Kantonamendua hartzen da makro-kantonamendu moduan.
Horrek Baiona, Angelu eta Miarritzeko kantonamenduak hartzen ditu baitan, eta
horregatik Baiona-Anglet-Biarritz siglak hartzen dira izendatzeko.

Lapurdik 41 udalerri ditu. Udalerririk handienak kostaldean kokatzen dira:
Baiona (40.078 biztanle 1999an), Angelu (36.800), Miarritze (30.055), Donibane
Lohizune (13.247), Hendaia (12.596), Urruña (7.043), Bokale (7.007) eta Ziburu
(6.283).

Barnekaldean Hazparne (5.477), Uztaritze (4.984) eta Kanbo (4.416) dira
handienak.

Komunikabide sare zabal batek lotzen du Lapurdi Euskal Herriko eta kanpoko
eskualde nagusiekin. Lapurdiko bi errepide nagusiak Euskal Itsasertzeko
autobidea (A-63, Bilbo-Pausua autobidearen jarraipena) eta RN 10 (Madril-Irun
errepide nagusiaren jarraipena) dira. Garrantzi handikoak dira Baiona Pauekin
eta Donibane Garazirekin lotzen dituztenak ere. Burdinbidea (Hendaia-Paris) eta
nazioarteko aireportua (Miarritze). Garrantzi handiko merkataritza portua
(Baiona).

Lapurdin hitz egiten den euskalkia nafar-lapurtera da. Ipar Euskal Herriko
herrialderik erdaldunena da; orain dela mende bat lapurtarren % 50 mintzatzen
zen euskaraz; 1970. urtean, berriz, % 24. Industrializazioa eta etorkinak izan
dira euskararen beherakadaren eragile nagusiak, itsasaldean batez ere. Hala ere,
ikastolen eta euskarazko irrati-telebisten eraginez, egoera euskararen alde
zertxobait aldatu dela dirudi.

Izen handiko euskal idazle klasikoen artean, lapurtarrak izan ziren Joannes
Leizarraga eta "Axular". Garaikideen artean, Itxaro Borda, Ur Apalategi eta
Eneko Bidegain ere bertakoak ditugu.

Frantsesezko egileen artean, aipatzekoak dira Pierre Loti eta Marie
Darrieussecq.



https://eu.wikipedia.org/wiki/Hizkuntz-genozidio

Hizkuntz-genozidioa edo linguizidioa kultura menperatzaile batek komunitate
baten hizkuntzaren gainean eragiten duen heriotza programatua da. Kasu
gehienetan kultura menperatzailea estatu menperatzaile batena da. Honek, eskura
dituen tresnen bidez -eskola, armada, komunikabideak, eliza, eliteak...-
hizkuntza menperatuaren desagerpena bilatzen du neurri politiko zorrotz eta
eraginkorrak ezarriz.

Genozidio linguistikoaren saiaketak ugariak izan dira historian zehar. Batzuk
arrakastatsuak izan eta muturreraino iritsi dira (Amerikako eta Afrikako
hizkuntza askoren desagerpena burutu baitute). Gugandik gertu, aipatzekoak dira
Frantziako estatuak Frantziako iraultzatik ondoren frantsesa ez diren
gainontzeko hizkuntzak (euskara, katalana, bretoiera, korsikera...)
desagertarazteko martxan jarri dituen politikak . Espainiako estatuan, aldiz,
Karlos IIIren ondotik gaztelania ez diren penintsulako beste hizkuntzak
debekatuak izan dira eremu formaletan, eta -garai batzuetako salbuespenarekin-
euskarari jazarpen latza ezarri zaio, zigor fisikoak eta guzti (eraztunarena,
adibidez) .



https://eu.wikipedia.org/wiki/Google

Google Inc. edo Google izenarekin soilik ezaguna, helburu nagusi bezala izen
bereko interneteko bilatzailearen garapena duen enpresa da.

1998an sortu zuten Stanfordeko Unibertsitateko (Kalifornia) bi doktorek, Larry
Page eta Sergey Brin. Produktu nagusia bilatzailea duten arren, Interneteko
beste zerbitzu ugari ere eskaintzen dituzte, eta etengabe ari dira zerbitzu
berriak sortzen.

Google enpresa 1998 urtean sortu zen. Bere sortzaileak Larry Page eta Sergey
Brin izan ziren. Sortzaileak Stanfordeko Unibertsitateko Konputazio Zientzietan
doktoretzako ikasleak ziren garai hartan eta gaur egun lehendakaria eta
teknologia alorreko presidentea dira, hurrenez hurren.

Hasiera batean BackRub izena eman zioten proiektu bat garatu zuten. Bilatzaile
bat zen hau ere eta Java eta Python lengoaietan idatzita zegoen. Arkitektura
sinplea zuen. Alde batetik, bilatzaileak Linux sistema eragilea zuten Sun Ultra
eta Intel Pentium makinen gainean ibiltzen zen eta, bestalde, bilatzailearen
datu basea Sun etxeko "Ultra II" izeneko ordenagailu batean kokatuta zegoen eta
disko gogorrak 28 GBeko edukiera zuen.

Gerora Google izena jarri zioten baina Stanfordeko Unibertsitatean (Kalifornia,
Ameriketako Estatu Batuak) erabiltzen zenez, unibertsitateko domeinuaren azpian
zegoen http://google.stanford.edu helbidean hain zuzen ere. www.google.com
domeinua 1997an erregistratu zuten eta Google inc. enpresa 1998an sortu zen.

Google-n, beste bilatzaileetan ez bezala, elkar konektatutako PC arruntak
erabiltzen ditu hasieratik. Zerbitzari handiak erabiltzean sor daitezkeen
arazoak (karga handiko momentuetan, erantzuna moteldu daitekeelarik) ekidin
nahian. Hori dela eta, sistema banatu bat erabiltzen du Google-k, gainera
irtenbide honek hedagarritasun handiagoa ematen du, kostuak gutxituz aldi
berean.

Google-k ez du informazioa publiko egin, baina estimatzen da 2006an 4.500
zerbitzari zituela clusterretan mundu osoan zehar banatuta.

Erabiltzen dituzten ordenagailuek errendimendu handia eskaintzen dute. Izan ere,
ordenagailu hauek estimatzen da %90-eko eraginkortasuna dutela. Hau da, Google-k
erabiltzen dituen ordenagailuei etekin handia ateratzen die.

Googlek zerbitzariak egitura fraktalean banatzen ditu, googleplex izena eman
diotena. Hau da, ordenagailu bakar baten ezaugarriak cluster osoaren antzekoak
dira, clusterrenak datu zentroenak eta datu zentroenak googleren egitura
orokorrenarena (hainbat datu zentro).

Erabiltzaileak galdera bat egiten duenean (adib:
http://www.google.com/search?q=wikipedia) lortu behar duen lehenengo gauza web
zerbitzariaren IP helbidea da. www.google.com makinaren izena IP helbide
konkretu batengatik aldatu behar da. Jasaten dituen galdera pilari aurre egiteko
web zerbitzaria ez da bakarra eta hainbat cluster ditu banatuta munduan zehar.
Cluster bakoitzak bere barnean ehunaka makina ditu eta munduan zehar banatuta
daude.

Karga banaketa egiteko DNS zerbitzuan oinarritzen da, erabiltzaile bakoitzari
geografikoki gertuen dagoen clusterrak erantzungo diolarik. Modu honetan galdera
egiten duenetik erantzuna jasotzen duen arterako denbora (ingelesez round-trip
time) txikitzea lortzen da.

Behin IP helbidea erabiltzaileak duela, web nabigatzaileak HTTP eskaera bat
bidaltzen dio clusterrari, bakarrari. Momentu honetatik aurrera cluster honek
bakarrik tratatuko du erabiltzailearen eskaera. Cluster bakoitzean karga
banaketa hardwarean oinarritutako sistema baten bidez egiten da. Hardwarean
oinarritutako protokolo batek ikusten du zein Google Web Zerbitzari (GWS, Google
Web Server) dagoen libre eta horien artean banatzen du eskaera. Eskaera jaso
ondoren GWS makina batek koordinatzaile lanak egingo ditu eta erantzuna HTML
orri batean sartuko du, erabiltzailearen nabigatzaileak erakutsi dezan.

Indize zerbitzariek alderantzikatutako indize bat kontsultatzen dute. Egindako
galderako hitzak hartu eta hainbat dokumenturekin parekatzen dituzte. Orduan,
indize zerbitzariek esanguratsuak diren dokumentuak hartzen dituzte. Gainera,
dokumentu bakoitzari duen garrantziaren araberako balio bat ematen zaio. Zenbaki
hauek erantzunak zein ordenatan erakutsiko duen baldintzatuko du.

Erabiltzen diren datuen tamaina ikaragarrian dago bilaketaren zailtasuna.
Dokumentu gordinek hainbat hamarnaka terabyteko (TB) edukiera dute, batere
konprimitu gabe. Beraz, modu eraginkorrean atzitzeko alderantzikatutako indizeak
erabiltzen dira. Indize hauek ere, bere baitan hainbat terabyteeko edukiera
dute. Zorionez, galdera erraz paralelizatu daiteke indizea hainbat zatitan
eginez (index shards), eta bakoitzak dokumentuaren zorizko zati bat aztertuko
du. Zati bakoitza makina batek (edo gutxi batzuek) zerbitzatzen du eta indize
orokorrak sarrera bat du makina (edo makina talde) bakoitzeko. Azken finean,
galdera bakoitza makina batera doa. Indize zerbitzari honek karga banaketa
egiten du.

Makina batek huts egiten badu, aurretik karga banaketa egin denez, makina hau
zerbitzutik kanpo geratuko da eta berpizten saiatuko da, osorik edo zati batean
gutxienez. Huts egiteak irauten duen bitartean sistemaren ahalmena gutxitu
egingo da, makina horrek (edo horiek), ordezkatzen zuten proportzioan. Hala ere,
zerbitzuak erabilgarri egoten jarraituko du, eta indizea guztiz erabilgarri
egoten jarraituko da.

Galderaren tratamenduko lehenengo zati honen emaitza ordenatutako dokumentuen
identifikadore lista bat da (docids, izena eman diotena). Eta bigarren zatia
emaitza hauetatik abiatuko da.

Bigarren fasean, dokumentu zerbitzariek (docservers) hartzen dute parte.
Dokumentu zerbitzari hauek Web osokorako atzipena izan behar dute. Atzipena ez
da zuzenekoa eta gordetzen dena Webaren kopia bat da, latentzia txikiko atzipena
izan dezan. Gainera, erreplikazioak errendimendua eta eskuragarritasuna eskaini
behar duenez, Google-k dozenaka kopia gordetzen ditu bere clusterretan barrena.

Aurreko fasean bezala, zati honetan ere lana banatzeko estrategia erabiltzen da.
Dokumentuak zoriz banatzen dira zerbitzarien artean, helburu bakoitzeko hainbat
zerbitzari errepikatu daude erantzuna emateko prest eta lana bideratzea karga
banaketa bidez egiten da.

Bi fase nagusi hauez gain beste hainbat lan egiten ditu Google-ko web
zerbitzariak galdera bat jasotzen duenean. Hala nola, galdera zuzentzaile
ortografiko bati bidaltzen dio baita iragarki zerbitzu bati ere, egoki bada
iragarkiak jar ditzan. Azkenean, fase guztiak bukatu direnean google web
zerbitzariak HTML orri bat sortzen du eta erabiltzailearen nabigatzailera
bidaltzen du

Google-k erabili zuen lehenengo hardwarea Stanfordeko Unibertsitatean zegoen eta
ondorengo ezagugarriak zituen:

Gaur egun Googlek makina askoz konplexuagoak erabiltzen ditu, hasierakoarekin
konparatuta. Hala ere, PC arruntetan oinarritzen da. PC arrunt hauek multzokatu
egiten ditu rack-etan. Eta rack hauek clusterrak osatzen dituzte. Egoitza
nagusiak Kalifornian, Atlantan, Dublinen, Oregonen eta Belgikan ditu eta bertan
gordetzen dira Googleen ordenagailu hauek.

Googlek erabiltzen dituen rack-etan 40tik 80ra ordenagailu egoten dira.
Ordenagailuak x86 arkitekturako zerbitzariak dira eta prezio/errendimendu
erlazioa hobesten denez, ordenagailuaren ezaugarri gehienak erdi-mailako PC
baten antzekoak dira. Aldiz, disko gogorrak bereziak erabiltzen dituzte, datu
andana gordetzeko.

Hainbat CPU generazio aldi berean lanean daude, prozesagailu bateko Intel
Celeron (533 MHz), Intel Pentium III dual (1.4 GHz)... Zerbitzari bakoitzak 80
GB-eko IDE disko gogor bat edo gehiago du. Orokorrean indize zerbitzariek
dokumentu zerbitzariek baino disko gogor edukiera txikiagoa dute CPU lan gehiago
egin behar dutelako. Ordenagailu bakoitzak 2-4 GB memoria nagusia du. Rack
barruan dauden zerbitzariak 100 Mbps bi Ethernet switch-en bidez konektatuta
daude eta rack guztiak elkar konektatzeko gigabit-eko konexioak erabiltzen dira.

Gastuak kalkulatzerakoan PCetan oinarritutako sistemak askoz merkeagoak dira
zerbitzari dedikatuak baino. Adibide bat ematearren, Googlek erabiltzen duen
rack batek 278.000 dolarretako kostua izan dezake, ondorengo ezaugarriekin:

Ondorioz, multiprozesadoreko zerbitzaria 3 bat aldiz garestiagoa da, 22 aldiz
CPU gutxiago du eta 3 aldiz memoria gutxiago du, antzeko disko edukierarekin.
Zerbitzarien gastua altuagoa da banda-zabalera eta fidagarritasun hobea
eskaintzen dutelako. Baina, Googlek ez ditu hain ezaugarri zorrotzak behar.

Merkeak izanda hainbat arazo sortzen dira P-etan oinarritutako rack-etan. Hala
ere, Google prestatuta dago akats hauei aurre egiteko modu eraginkorrean eta
inongo pertsonaren esku hartzerik gabe.

Googlek informazioa gordetzeko bere fitxategi sistema propioa garatu du.
Fitxategi sistema honi Google File System (GFS) izena eman diote. GFS egokia da,
informazio datu handiak sistema banatu batean gordetzeko. GFSk sistema
banatuetako aplikazioek bezala, eraginkortasuna, hedagarritasuna, berrerabilpena
eta eskuragarritasuna ditu helburu.

Sortu behar diren datuak ehunka (edo milaka) ordenagailu arruntetan gorde behar
dira. Hori dela eta, posible da ordenagailu hauetako batzuek huts egitea (eta
huts egitetik berreskuratu ezin izatea). Baina, birtualki kalitatea bermatu
beharra dago. Berreskuratu ahal izateko monitorizazio jarraitua, errore
detekzioa, akatsekiko tolerantzia eta berreskuratze automatikoa sistemaren
barnean egon behar dira.

Bestalde, gorde beharreko datuak ikaragarri handiak dira, erabiltzaile arrunten
fitxategiekin alderatuz. Hainbat Terabyteetako (TB) fitxategiak gorde behar dira
eta hauek modu berezi batean tratatu behar dira eraginkorra izango bada. Nahiz
eta 100 MB baino txikiagoak diren fitxategiak onartu behar diren, hauek
atzitzeko ez dute inolako optimizaziorik erabiltzen.

GFSek erabiltzen duen interfazea ohikoa da. Fitxategiak hierarkikoki banatuta
daude eta helbidearekin (path-name) identifikatzen dira. Fitxategi hauek ohikoak
diren eragiketak onartzen dituzte; irakurri, idatzi, sortu, ezabatu, iriki,
itxi...

Horretaz gain, GFSek snapshot eta record append eragiketak ahalbidetzen ditu.
Snapshot eragiketak fitxategi baten kopiak sortzen ditu eta record append
eragiketak berriz, hainbat bezerok fitxategi berdinean batera informazioa
txertatzea ahalbidetzen du beti ere atomizitatea bermatuz.

Fitxategiak nagusia den konputagailu batean eta hainbat morroitan banatzen dira.
Konputagailu bakoitzak Linux zerbitzari bat du eta erabiltzaile mailako prozesu
bat sortzen du.

Fitxategiak tamaina finkoko zati edo chunk-etan zatitzen dira. Fidagarritasuna
bermatzeko zati horietako bakoitza hainbat zerbitzaritan gordetzen da,
zerbitzari hauei chunservers deitzen zaie.

Zerbitzari nagusiak fitxategi sistemaren informazio guztia gordetzen du, hala
nola, baimenak, zati bakoitzaren kokapena... Periodikoki zerbitzari nagusia
chunk zerbitzariekin komunikatzen da beraien uneko egoera ezagutu eta beharra
egonez gero informazioaren eguneraketa bat egiteko.

GFSen sortzaileek chunk bakoitza 64 MBekoa izatea erabaki zuten, hau ohiko
fitxategi-sistemen blokeen tamaina (1024 KB) baino askoz handiagoa da.

Tamaina honek hainbat abantaila eskaintzen ditu. Lehenik, bezeroa eta zerbitzari
nagusiaren arteko elkarrekintza murrizten du, idazketa eta irakurketa
prozesuetan chunkaren kokapena jakiteko zerbitzari nagusiari egin beharreko
eskaerak gutxitzen baititu. Bigarrenik, bezero eta zerbitzari nagusiaren arteko
eskaerak gutxiago izanik, sareko trafikoa gutxitzen da. Eta azkenik, zerbitzari
nagusiak chunk edo zatien inguruan gorde behar duen informazioa gutxiago da,
zati kopurua txikiagoa izanik horien guztien informazioa jakiteko byte gutxiago
gorde behar baitira.

Bestalde blokeen tamaina hain handia izateak baditu bere desabantailak. Sarritan
gertatuko da, fitxategi batek bloke bakarra izatea. Bezero kopuru handi batek
fitxategi hori eskuratu nahi badu, bloke osoa lortu beharko dute eta horren
ondorioz bloke hori gordetzen duen chunk zerbitzariaren gainkarga sor daiteke.
Hau saihesteko, chunk edo zati erreplikak hainbat zerbitzaritan gordetzen dira,
lan karga banatu ahal izateko.

Fitxategien gaineko aldaketak atomikoak dira. Ekintza hauek zerbitzari nagusiak
soilik gauzatzen ditu horrela atomizitatea eta zuzentasuna bermatzen direlarik.

Fitxategi baten aldaketaren ondoren, fitxategiaren egoera egin den aldaketa hori
arrakastatsua edo edo okerra izan denaren araberakoa da. Fitxategiaren zati bat
sendoa izango da baldin eta bezero guztiek informazio berdina ikusten badute,
irakurtzen ari diren erreplika desberdina izanda ere.

Aldaketa bat arrakastatsua eta konkurrenteki inolako interferentziarik gabe egin
bada, aldatutako blokea definitua dagoela esaten da eta honek sendoa izatea
inplikatzen du: uneoro bezero guztiek aldaketak egindakoa ikusiko dute.
Konkurrenteki egiten diren aldaketek, blokea definitu gabe bezala uzten dute
baina sendoa izaten jarraitzen du: bezero guztiek informazio bera ikusiko dute,
baina ez da ziurtatzen aldaketa guztiek egindakoa islatuko denik. Arrakastatsua
izan ez den aldaketa batek, bloke bat sendotasunik gabe uzten du: bezero
desberdinek informazio desberdina ikus dezakete.

Zerbitzariek izan ditzaketen arazoen aurrean, sistemak erantzunak ematen
jarraitzeko bi estrategia nagusi erabiltzen dituzte: berreskuratze azkarra eta
erreplikazioa.

Berreskuratze azkarraren funtsa, zerbitzari nagusia eta chunkserverrak beraien
egoera berreskuratzeko diseinatuak daudela da, berdin izanik zein
arrazoirengatik huts egin duten, hau da, gai dira huts egin duten une berean
zuten egoera berdinean berriro lanean hasteko.

Erreplikazioari esker, zati edo chunk bakoitza hainbat chunserverretan
erreplikatzen da. Zerbitzari nagusia arduratzen da sortuta dauden erreplikak
klonatu eta zati bakoitza kopuru egoki batean mantentzeaz hainbat
chunserverretan, hauetakoren batek edo batzuek huts egiten badute chunk edo zati
horiek eskuragarri egon daitezen.

Horretaz gain, zerbitzari nagusiaren egoeraren erreplika ere egiten dira.
Zerbitzari honen erregistro fitxategiak (log) hainbat makinatan gordetzen dira.
Aldaketa bat commit bezala onartuko da baldin eta zerbitzari nagusiaren
erreplika guztietako erregistro fitxategien edukia erreplika guztietako disko
lokaletan idatzi izan bada.

Googleko ordenagailuek Linux sistema eragilea dute instalatuta. 1999tik aurrera
RedHat banaketa erabiltzen dute.

Bilaketa bat egiterakoan milisegundo batzuetan ebatzi behar da. Bilaketa modu
eraginkor batean egiteko Google etxeak PageRank izenarekin batailatu duen
teknologia bat erabiltzen du. Honek algoritmo bat inplementatzen du. Algoritmo
honetan 2000 miloi sarrera eta 500 miloi aldagai izaten dira kontuan.



https://eu.wikipedia.org/wiki/Gernikako_bonbardaketa

Gernikako bonbardaketa 1937ko apirilaren 26an Gerra Zibilean Gernika hiriak
(Bizkaia) pairatutako hegazkin-erasoa izan zen. Erasoak zibilak sarraskitu
zituen, eta hiria suntsitu: eraikinen % 1 baizik ez zen zutik geratu. Luftwaffe
naziaren Kondor Legioa eta italiar faxisten Aviazione Legionariako hegazkinak
izan ziren erasotzaileak. Operation Rügen (euskaraz: "Rügen operazioa")
izenekoan, hildakoak, azken ikerketen arabera, 250 izan ziren; tartean 126
zibil. Mendebaldeko herrialdeen begietara, Gernikakoa Luftwaffek egin zezakeen
terrore bonbardaketaren adibidea izan zen, eta halako ekintzak egiteko
prestatuta zegoelako froga zen. Bonbardaketa Pablo Picassoren gerraren aurkako
margolan famatuaren gaia izan zen.

Gernika Bizkaian eta Euskal Herrian sinbolo inportantea izan da, bai
bonbardaketa gertatu baino lehen eta baita bonbardaketa izan eta gero ere.
Ohituraz, Bizkaiko Batzar Nagusiak bertoko harizpean elkartu izan dira, horiek
1876tik aurrera desegin baziren ere.

Politikoki, Gernika ikurra ere bazen, Bizkaiko foru-eskubideen etxetzat hartzen
baitzen. Gerra Zibileko alde bietan zeuden Jeltzale zein karlistek eskatzen
zuten foruen berrezarpena euskal herrialdeetan.

1937ko udaberrian Emilio Molak zuzendutako armada matxinoak, Nafarroako
errekete-tertzioek osatua, Iparraldeko frontea izeneko kanpainia hasi zuen.
Saibigainen eta Intxortetan fronte-lerroa hautsi ondoren, matxinoek Bilbo
defenditzen zuen Burdin Hesia zuten jomuga. Bonbardaketaren egunean, Gernika
leku estrategikoa zen Bilborako bidean Bizkaiko Lur Edegia kontrolatzeko.
Abertzaleentzako balio sentimentalaz gainera, Euzko Gudarostearen
erretreta-bidean zegoen, Urdaibain, Bizkaiko ipar-ekialdean .

Kondor Legioaren bonbardaketa baino lehen, Gernikak ez zuen borroketan era
zuzenean parte hartu. Hala ere, Euzko Gudarosteak 23 batailoi zituen Busturialde
ekialdeko fronte-lerroan. Herrian bertan batailoi bi zeuden, baina aire-defentsa
estatikorik gabe. Gainera, aire-armadak errepublikarrak bere hegazkinak galdu
berriak baitzituen, Euzko Gudarosteak ez zuen babesik zeruan

Gernikak bere bost mila bizilagun inguruz gain, errefuxiatu asko ere hartzen
zituen, Bizkai ekialdetik eta Gipuzkoatik heldurik. 1937ko apirilaren 26an
astelehena zen, azoka eguna Gernikan. Ohikoa legez, Busturialdeko baserritar eta
erosle asko Gernikara joatekotan ziren salerosketak egiteko.

Astelehen jakin hartan azoka burutu zen ala ez gai eztabaidatua da
historialarien artean. Alde batetik, Euzko Jaurlaritzak bonbardaketa baino lehen
azoka guztien debekua agindu zuen errepideetan pilatzeak saihesteko eta
jende-multzo handiak murrizteko. Azokak debekatzeko aginduaren ematea ukaezina
izanagatik ere, bonbardaketa baino lehen Bizkaia osoan dagoeneko zabaldurik zen
ala ez duda da. Horrexegatik, historialari gehienek astelehen hura "..azoka
eguna izango zela" esaten dute.

Bonbardaketan izandako hildako-kopurua hiribilduan eraikitako babesleku-sareari
esker murriztu zen.

Gerra Zibilaren hasieran, Gernikako bizilagunentzat babesleku-sarea eraikitzen
hasi ziren, 1936ko uztailaren 22ko Otxandioko bonbardaketak beldurtuta. Castor
Uriarte udal-arkitektoa eta garai hartan Gernikan oporretan zegoen Manuel
Cabañes ingeniari madrildarra izan ziren proiektuaren zuzendariak. 1937ko
urtarrilerako dagoeneko hiru babeslekuk osatutako defentsa-zibil sistema martxan
zegoen. hormigoizko lau galeria udaletxeko sotoetan, Santa Maria kaleko etxe
batean eta Pasealekuan zeuden. Babesleku publikoez gainera, baziren gutxienez
beste zazpi babesleku pribatu zenbait txaletetako sotoetan.

"Talleres de Guernica", "Cuberterías Jypsa" eta "Astra, Unceta y Cia S.A."
enpresetako eraikinek beren babesleku antiaereoak zituzten. Astrakoak oraindino
zutik dirau eta kanoi-ganga itxurako 30 metroko galeria du.

Babeslekuez gain, Gernikako Udal Defentsa Batzarrak garatutako defentsa-zibil
sistemak alerta-seinaleen sistema ere bazuen, sistema ikus-soinuduna. Kosnoaga
mendiko tontorrean zegoen. Zelatariak bandera gorriak erabiliz, hegazkinak
bazetozela jakinaren gainean jarri zuen Santa Maria elizako kanpandorrean zegoen
beste zelataria. Horrek eraginda adarrak zituzten herriko industria guztiek
jotzeari ekin zioten.

Kondor Legioa guztiz armada matxinoaren aginduetara zegoenez gero, bonbardaketa
egiteko agindua Salamancako Espainiako armada frankistaren kuartel nagusiak eman
zion Wolfram Freiherr von Richthofen oberstleutnantari telegrama baten bidez.

Historialariek bonbardaketaren asmoari buruz egindako galderak 1970eko
hamarkadan esplikatu ziren, misioaren komandante eta planifikatzailearen
egunkariak argitaratu zirenean. Gernikako erasoa eskualdean matxinoen aurreratze
zabalari laguntzeko egin zuten, bertan Emilio Molak hogeita bost batailoi
zituelako.

Richthofenek, Gernikako balio estrategikoa eta errepublikarren erretretarako
arazoak ulertuz, Renteria auzoko zubiaren eta errepideen aurkako erasoa agindu
zuen. Zubia suntsituz eta herria bonbardatuz infanteriari lagundu nahi zioten,
Markinako errepublikar posizioen aurkako erasoan. Bigarren mailako helburuak
ziren errepublikarren trafikoa eta hornikuntza murriztea, eta obra-hondakinak
erabiliz, zubiaren konponketa eragoztea.

Helburuak betetzeko, Heinkel He 111 bi, Dornier Do 17 bat, hamazortzi Ju 52
Dreimotoren eta hiru Savoia-Marchetti SM.79 aukeratu zituzten. Bonbardaketarako
bonba leherkor goi-ertainak (250 kilokoak), bonba leherkor arinak (50 kilokoak)
eta bonba su-eragileak (1 kilokoak). erabili zituzten. Guztira hogeita lau
bonbaketariek hogeita bi tonako munizioa erabili zuten. Richthofenek beste
bonbardaketa bat ere prestatu zuen apirilaren 27rako, Messerschmitt Bf 109
hegazkinak erabiliko zituena, hain zuzen ere. Richthofenek honela transkribatu
zuen agindua apirilaren 26ko bere egunkarian:

Gernikak jasan zuen lehendabiziko astindua arratsaldeko lau eta erdietan izan
zen. Hegoaldetik etorritako Dornier Do 17 batek hamabi 50 kiloko bonba leherkor
bota zituen.

Hiru Savoia-Marchetti SM.79 italiarrak 15:30tan aireratu ziren Soriatik. Haien
agindua bigarren astinduan "Gernikako ekialdeko zubia eta kalea bonbardatzea
zen, "etsaiaren atzera-egitea blokeatzeko".Haien aginduetan argi eta garbi
zegoen herria bera ez bonbardatzea. Iparraldetik hegoalderantz eginiko
Gernikatik hirurogei segundoko joaneko pasatze batean, SM.79ek hogeita hamasei
50 kiloko bonba leherkor arin bota zituzten. Vidalek momentu hartan herriaren
oinazea "mugatu samarra... eraikin batzuetara murriztua" zela esan zuen, tartean
San Juan eliza eta Izquierda Republicanako egoitza.

Hirugarren, laugarren eta bosgarren aginduak gero etorri ziren, arratsaldeko
seiak inguruan bukatuak. Hirugarrena Heinkel He 111 batek egin zuen, Corrado
Ricci kapitainak zuzendutako bost Fiat CR.32ek lagunduta. Laugarrena eta
bosgarrena bi motorreko hegazkin alemaniarrek egin zituzten. Vidalek honako hau
esaten du:

Hori baino lehen, eguerdi inguruan, Kondor Legioaren Junkers Ju 52ek Gerrikaitz
inguruan bete zuten misio bat. Berriro armatzeko lurreratu eta laster aireratu
ziren Gernikako bonbardaketa burutzeko. Iparraldetik hegoalderantz eraso zuten,
Bizkaiko golkotik etorrita eta Urdaibaiko norabidea jarraituz.

Kondor Legioaren lehenengo eta bigarren eskuadrila Burgosetik arratsaldeko lau
t'erditan aireratu ziren, hirugarrena minutu batzuk geroago aterata. Lutzow
eskuadrilako Fiat CR.32 eta Messerschmitt Bf 109Bek Gasteiztik aurrera eman
zieten eskolta. Guztira hogeita bederatzi hegazkin ziren.

Arratsaldeko 18:30etatik 18:45etara, hiru bonbaketari-eskuadrilek Gernika eraso
zuten. Formazioa osatzen zuten hiru Ju 52ek 150 metroko eraso-frontea sortu
zuten. Aldi berean, eta bonbardaketa iraun bitartean eta hamabost minutu
gehiago, Bf 109B eta Heinkel He 51 biplanoek kaleak metrailatu zituzten, zibil
asko erailtzen.

Bonbardaketak defendatzaileen eusteko borondatea txikitu zuen, matxinoen
zanpaketa erraztuz. Izan ere, apenas aurkitu zuten erresistentzia apirilaren
29an herria okupatu zutenean. Erasoaldiek ia Gernika osoa suntsitu zuten: suteak
eraikinen %70a guztiz hondatu eta beste %20a nahiko minduta utzi zituen. Suteak
"Armas Astra-Unceta y Cía" eta "Talleres de Guernica" arma-lantegiak hondatu
bazuen ere, apenas ez zuen Batzar Nagusien egoitza eta gertuko haritza ukitu.
Richthofenek helburu nagusitzat adierazitako zubia ez zen ez suntsitua ezta
ukitua ere. Horrexegatik huts egindako misiotzat hartu zuten, nahiz eta
bonbardaketak anabasak zeharo murriztu zituen Euzko Gudarostearen mugimendua.

Bonbardaketa eta hiru egun geroago, apirilaren 29an, herria okupatu zutenean,
matxinoek Gernikan sartu eta Santa Maria elizaren fitxategiak erre zituzten, era
horretan hildakoen kontaketa eragotziz.

Matxinoen soldadu batzuek Gernikako Arbola ebakitzeko asmoa zutenez, batailoi
karlista batek Batzar Nagusietarantz jo eta arbolari omenaldia egin zioten,
baita foruen ikurra bezala ohorezko guardia jarri ere. Hala ere, Jaime del Burgo
kapitainak zuzendutako erreketeak heldu baino lehen, Tetuango erregularren 1.
batailoiko soldadu marokoarrek Gernikako Arbola eta Batzar Nagusiak babesteko
goardia jarrita zegoen, Emilio Mola jeneral matxinoak bonbardaketaren berri
izatean, suminduta, ikur foralak babesteko agindu zehatza eman zuen eta.

Euskal literaturak galera bat ere izan zuen. Estepan Urkiaga "Lauaxeta", EAJren
komisario politiko ibili zela, Gernika bonbardatua bisitatzera zeramatzan
kazetariekin batera atxilotu eta, Gasteizko espetxera eramana, ekainaren 25ean
fusilatu zuten.

Raul Arias Ramosek "La Legion Condor en La Guerra Civil" bere liburuarentzat
egindako ikerketaren arabera 250 hildako izan ziren; Joan Villarroya eta J.M.
Sole i Sabatek "España en Llamas. La Guerra Civil desde el Aire" bere liburuan,
berriz, 300 hildako. Iturri hauek Stanley Payne edo Antony Beevor bezalako
historialariek edota BBC edo El Mundo komunikabideek erabiliak izan dira.

Emilio Molak zuzendutako Nafarroako Brigadak Gernika konkistatu zutenean ez
zuten datu zehatzak eratzeko ahaleginik egin. Euzko Jaurlaritzak orduan egindako
biktima kopuruen zenbaketaren arabaera gutxienez 1.654 hildako eta 889 zaurituak
izan ziren. Ikerketa bakarra izanda, gatazka kanpoko ikerlariek ontzat eman
zuten 1970eko hamarkadara arte. Hala ere orain ez dira onartuak.

Erresuma Batuko komunikabideek, bere aldetik, hildakoen kopurua gehitu zuten,
hiru mila ere zirela esanez. Era horretan, Adolf Hitlerrek etorkizunean halako
bonbardaketak errepikatzeko gai zelako irudia azaldu nahi zuten. Hugh Thomasek
historialari britainiarrak ehun eta mila hildakoen artean izan zela adierazi
zuen, litekeena mila hildakoa izatea onetsiz. "Gernikazarra" erakundeko Vicente
del Palacio eta José Ángel Etxaniz historialariek, berriz, 126 hildako besterik
ez zirela izan esan dute.

Batzar Frankistak hasieran gertatutakoaren bertsio faltsua eman eta euren
balizko errugabetasuna aldarrikatzeko propaganda zabaldu zuten, sarraskia
etsaiei haiei (errepublikarrei) leporatuz, Gernikakoa "gorriek eta separatistek
eurek" egin zutela adieraziz. Bide hori jarraitu zuen Arriba egunkari
frankistak1970eko urtarrilaren 30ean hamabi hildako baino ez zirela izan esan
zuen.

Jatorrizko zenbaketaren zehaztasunari buruzko zalantzak Bigarren Mundu Gerrako
bonbardaketa masiboen hildakoen kopuruen ikertzaileek sortu zituzten. Gernikan
izandako sarraskia irregularra zen beste lekuetan izandakoa kontuan hartuta.
Horrexegatik zenbakiak zertxobait harrotuak izan zirela esan zuten. James S.
Corumek Gernikan berrogei tona bonba bota eta 1654 hildako izan baziren,
bonba-tona bakoitzeko 41 hildako izan zirela adierazi zuen. 1945eko otsaileko
Dresdeneko bonbardaketan, berriz, 3.431 tona bonba botata, bonba-tona bakoitzeko
7,2 — 10,2 hildako "baino" ez ziren. Corumen ustetan, Gernikan edo Rotterdamen
ikusitako aldeak propagandak sortuak izan ziren. Bere ustez, "Herri txiki bat
bonbardatua eta ehunka bakan batzuk erailak izan zirela esateak eta hiri bat
bonbardatua eta ia 1.700 hildako izan zirela plazaratzeak ez zuten inpresio bera
izango", horrexegatik Gernikan 300-400 hildako inguru izan zirela esan zuen.

Gernikako bonbardaketa gudaren lexikoan ‘bonbardaketa-terrore'aren adibidetzat
hartu zuten. Kondor Legioak egindakoa ez dute oroitzen bakarrik onik atera
zirenenek baizik eta euskal herritar guztiek. Denbora pasa ahala, bonbardaketan
sortutako zauriak ez zirelako ondo sendatuak.

Espainiako Gerra Zibilean Luftwaffek izandako parte-hartzea Bigarren Mundu
Gerrarako entrenamendua izan zela argi geratu zen Hermann Göring
Reichsmarschallek Nurenbergeko epaiketetan adierazi zuen bezala:

Borroketan esperientzia lortzeaz gain, Luftwaffek lehendabizikoz ekintza
estrategiko batzuk saiatu zuen Espainiako Gerra Zibilean. Bonbardaketa
estrategikoaren teoriek lehendabizikoz 1937ko irailean saiatu zuen Asturiasko
frontean "Tapizezko bonbardaketa" erabiliz. Gernikakoa ez zen Gerra Zibileko
bonbardaketa bakarra ez Euskal Herrian ezta estatuan ere. Era berean ez zen
latzena, adibidez, Hugo Sperrlek zuzendutako Aviazione Legionariak 1938ko
martxoan hamahiru aldiz bonbardatu zuten Bartzelona bonba su-eragileak eta
gasdunak erabiltzen hamaika hildako sortuz.

"Tapizezko bonbardaketa" teknikaren erabilera Kondor Legioaren ezaugarri bihurtu
zen. James S. Corum historialari militarrak adierazi du 1938ko Kondor Legioaren
txostenak honela zioela:

Matxinoen ikuspegian, Emilio Molak aurretik "Espainiako iparraldean gerra laster
bukatzeko" mehatxuak eta gero Bilbon errepublikarren aurkako egindako mehatxuak
bonbardaketarena estrategia argia zela adierazi zuen. Denbora pasa ahala,
matxinoen estrategian bonbardaketak geroz eta inportanteago bihurtu ziren.

Ingelesezko komunikabide batean Gernikako bonbardaketaren berria gertatu eta
egun bi geroago agertu zen. George L. Steer kazetari britainiarrak
bonbardaketaren lekuko izan zen, nazioartean sinesgarritasunik handiena lortu
zuena. "The Times" egunkarirako bildu zuen informazio baliotsua.

Steerren ikuspegiak geroko erreportaje guztietan eragina izan zuen. Steerrek
Alemaniaren konplizitatea nabarmendu zuen Adler edo alemaniar arrano inperiala
zuten hiru bonba-zorroek argi eta garbi adierazi zuten Espainiako Gerra Zibilean
Alemaniak ofizialki agertutako neutraltasun-jarrera eta sinatutako ez
parte-hartzeko ituna iruzurra besterik ez zela. Gero, erreportajea astebete
batean zehar egunero izan zen argitaratua.

Steerren erreportajea New York Times egunkariak argitaratua ere izan zen,
munduan zirrara zabalduz. New York Post bineta bat ergitaratu zuen, non
Hitlerrek 'aire-bonbardaketa' etiketatutako ezpata odoltsu zuen eroritako
zibilen meta baten gainean "the Holy City of Guernica" (euskaraz: "Gernikako
hiri sakratua") izena zuena.

Estatu Batuetako Kongresuko Agirietan Gernikan gas-pozoia bota zutela esan zuen.
Erresuma Batuko Legebiltzarreko debateetan berriz, Gernika oker aipatua izan zen
"open city" (euskaraz: "hiri irekia") hitza erabiliz, hau da, militar helburuak
ez zituena.

Oro har, Gernikako 1930eko hamarkadan eratutako bonbardaketekiko izua areagotu
zuen, etortzekotan zegoen Bigarren Mundu Gerran hiriak mapetatik kendu zezakeen
erasoaldia.

Bonbardaketa eta gero, frankistek suntsipena "gorriek eta separatistek eurek"
egin zutela esan zuten, lehen Irun edo Eibar erre zuten bezala. Izan ere, Irungo
gudua eta gero sozialistek eta anarkistek Irun dinamitatu zuten, kiskalitako
lurraren estrategia erabiliz. Gernika arma eta lehergaien biltegia izan zela ere
esan zuten, sutea areagotu zuena. Ez zuten ezeztatu hiria bonbardatu izan zutela
baina kazetarien erreportajeak propagandatzat jo zuten. Kanpoko zenbait
kazetarik, tartean orduan Errepublikazalea zen Brian Crozier, esan zuen Euzko
Gudarostearen hiria dinamitatzeak bonbardaketaren ondorioak areagotu zituela.
Hala ere, gehienek Steerrek hasitako ikuspegia jarraitu eta benetan gertatutakoa
azaldu zuten. Frankisten bertsio ofizialak gerra amaitu eta gero iraun zuen.
George Steerren idatziak galaraziak izan ziren. Bonbardaketaren lehendabiziko
aipamena 1949an "Ejército" aldizkarian herria okupatu zuen militar batek idatzi
zuen. 1970eko hamarkadan azkenean bertsio ofiziala aldatu zen, nahiz eta Arriba
egunkari frankistak 1970eko urtarrilaren 30ean hamabi hildako baino ez zirela
izan esan, 1971eko Espainiako Armadaren Zerbitzu Historikoko Espainiako Gerra
Zibilaren monografiaren "Vizcaya" liburukian gertatutakoa esan zuten.

Hildakoen kopurua murrizteaz gain, matxinoek Bilbotik etorritako suhiltzaileen
atzerapenari egotzi zioten errua. Salaketa hau Vidalek ezeztatua izan zen.

Eguna egunkarian, bonbardaketatik bi egunera —apirilaren 28an—, albiste nagusia
hau izan zen: «Gernika, euskotarren uri maitea, birrindu nai izan dabe zearo».
Euskal Herriko politikariek beren laztura azaldu zuten, Gernikan gertatutakoaren
berri izan zutenean. Euzko Jaurlaritzaren Herrizaintzako sailburu Telesforo
Monzon bonbardaketaren lekuko izan zen, eta ondorengo telegrama hau bidali zion
Jaurlaritzako lehendakariari 1937ko apirilaren 27an:

Jose Antonio Agirre lehendakariak telegrama jaso eta honako adierazpena egin
zuen:

Indalecio Prieto bilbotarra, 1937ko maiatzean Errepublikako Defentsa Ministroa
izandakoa, erbestean zela, frankisten bertsio faltsua deuseztatzeari lotu
zitzaion.

Steerren Gernikako bonbardaketaren kinka larriari buruzko erreportajea hain
estimatua zen Gernikan non Udaletxeak bere omenez kale baten izena (George Steer
kalea) eta brontzezko busto bat jarri baitzizkioten. Honela dio bustoaren
inskripzioak:

Halaber, 2010. urtean Bilboko Udalak Atxuri auzoko kale bati George Steer izena
ipini zion. Irekiera ekitaldian George Barton Steer, kazetariaren semea, eta
bere iloba Sophie izan ziren.

Frankisten ahaleginak erreportajeen zabalkuntza murrizteko, Gernikako historia
adibide bihurtu zen XX. mendeko historian.

Pablo Picasso pintore espainiarrak, sarraskiak hunkiturik, 1937an bertan margotu
zuen mundu osoan ezaguna den eta gerraren aurkako ikur bilakatu zen "Gernika"
margolan handia. Horretarako, lehen egindako margolana egokitu zuen Parisko
Nazioarteko Erakusketan Espainiako Bigarren Errepublikako Gobernua ordezkatzeko.
Nahiz eta Picassok laster margolana bat egiteko eskakizuna onartu, ez zen
etorria Gernikako historia entzun arte. Margolana hunkitu zituen munduko
kontzientzia asko eta ikur bihurtu zen Frankismoaren aurkako borrokan. Egun
jatorrizkoa Madrilgo Museo Nacional Centro de Arte Reina Sofían dago eta tapizko
kopia New Yorkeko NBEko egoitzan gudaren izua gogorazteko.

Blas de Otero bilbotar idazleak eta Nobel saridun Gabriela Mistral txiletarrak
"Guernica" eta "Árbol de Guernica" izeneko poemak, hurrenez hurren, idatzi
zituzten.

Nemesio Manuel Sobrevillak, 1937. urtean bertan, 23 minutuko Gernika film
dokumentala egin zuen, bonbardaketa eta geroko irudiak eta Bizkaitik ihes
egitera behartutako umeak grabatuta.

1988an Kortatu musika taldeak Azken Guda Dantza albumean Gernika 37-87 abestia
argitaratu zuen.

2007an Bernardo Atxaga gipuzkoar idazleak Markak. Gernika 1937 saiakera-liburua
kaleratu zuen, Gernikan gertatutakoari buruz gogoeta eginez eta orduko hainbat
material jatorrizko berreskuratuz.

Kondor Legioaren ekintzagatik eta alemaniar herritarrek Gerra Zibilean
egindakoaz lotsaturik, 1990eko hamarkadaren hasierako Alemaniaren bateratzean
izan zuen eragina. 1997an, sarraskiaren 60. urteurrenean, Roman Herzog
presidente alemaniarrak ekitaldi sinboliko batean barkamena eskatu zuen bere
herrialdearen izenean, munduaren aurrean herrikideen parte hartzea aitortuz.

Adierazpen hau berresteko 1998an Bundestagek base militar alemaniar guztietatik
Kondor Legioaren kideen izenak kentzea erabaki zuen.

2007an bonbardaketaren 70. Urteurrena zela eta, Eusko Legebiltzarraren
presidentea zen Izaskun Bilbaok, Bakearen Nobel Saria irabazi zuen Adolfo Pérez
Esquivel, Hiroshima, Volgogrado, Pforzheim, Dresden, Varsovia eta Oświęcimgo
(Auschwitz) ordezkariak eta bonbardaketatik bizirik ateratako zenbait lagun
hartu zituen Gernikan. Bileran bonbardaketaren irudiak ikusi, 250 hildako oroitu
eta "Gernikako Bake Agiria" irakurri zuten, Gernika munduko bake hiriburu
bihurtu zedila eskatzeko.



https://eu.wikipedia.org/wiki/Euskal_Autonomia_Erkidegoa

Euskal Autonomia Erkidegoa —maiz Euskadi izenaz edo EAE siglaz aipatua— Euskal
Herriko mendebaldeko zatia da, eta Espainiaren iparraldeko autonomia erkidego
bat osatzen du 1979. urteaz geroztik. Araba, Gipuzkoa eta Bizkaiko lurraldeak
biltzen ditu. Erkidegoko hiriburua, izatez, Gasteiz da,[oh 2] hiri horretan
baitaude Eusko Jaurlaritzaren egoitza, Eusko Jaurlaritzako lehendakariarena eta
Eusko Legebiltzarrarena.

Badu arrazoirik euskal izena hartzeko, lurralde hori baita bere eremu osoan
sorreratik bertatik euskara hizkuntza ofizialtzat duen lurralde bakarra.
Gaztelania ere bada ofiziala. Nafarroako Foru Erkidegoari EAEren parte izateko
eskubidea onartu zaio Espainiako Konstituzioan, baina hegoaldeko nafar
herritarrek horri buruz erabakitzeko duten eskubidea ez da inoiz erreferendum
batean gauzatu.

Euskadi eta Euskal Herria (Gernikako Estatutuan; eta, gazteleraz, Euskadi eta
País Vasco) dira Euskal Autonomia Erkidegoko izendapen ofizialak. Horrek arazo
batzuk dakartza, zeren Euskal Herria eta Euskadi hiru herrialdeetarako bakarrik
erabiltzea izen horien tradizioarekin ez baita bat heldu. Euskaltzaindiak
hartutako erabakiaren arabera, Euskal Herria eta Euskadi zazpi herrialdeei
erreferentzia egiteko erabili izan dira, eta hala erabiltzen jarraitzea
gomendatzen du.

1979ko Euskal Autonomia Erkidegoko Estatutuaren arabera, izen osoa Euskal
Herriko Autonomia Erkidegoa da, eta gaztelaniaz Comunidad Autónoma del País
Vasco.

Aurreko arrazoiengatik, Franco hil eta urte luzeetan Euskadi eta Euskal Herria
sinonimoak izan dira euskaldunak gehienentzat. Jeltzaleek Euzkadi izena
lehenesten zuten Euskal Herri osoari deitzeko. ENAMekoek aldiz, Baskongadak
hitza lehenesten zuten EAEri deitzeko baina sarritan, Euskadi eta Euskal Herria
sinonimoak ziren ENAMekoentzat..

Nafarroan aldiz, Euskadi hitza nekez entzuten zen eta ez zegoen ondo onartua ez
eta errotua. Besteak beste arrazoi honengatik, Euskal selekzioko jokalariek 2008
eta 2009an gabonetako partiduari jolasteari uko egin zioten.

Bestalde, PSEk beti erabili izan du Euskadi EAEko izen moduan. Franco hil eta
gero Nafarroa eta EAEkoak bat egin ez zutenean, alderdia banatu egin zen eta
PSEk Euskadiko izena mantendu zuen bere euskarazko izenean. Alderdi Popularraren
partetik orain dela urte gutxitik Euskadi hitza erabili izan dute EAE
izandatzeko. Patxi Lopez lehendakaritza lortu zuenean, argi ezberdindu zituen
Euskal Herria eta Euskadi hitzak bai jaurlaritzako legeetan eta baita ere
eskoletako liburu eta arauetan.

Iparraldean mugakide ditu Bizkaiko golkoa eta Pirinio Atlantikoak departamendua,
ekialdean eta hego-ekialdean Nafarroa Garaia, hego-mendebaldean Errioxa, eta
mendebaldean Gaztela eta Leon eta Kantabria.

Orografia menditsua du oro har, Pirinioen eta Kantabriako mendikatearen artean.
Ebro ibai inguruan lurra lauagoa da eta Arabaren hegoaldean sakana dago.
Kantaurialdean bailara ugari daude, gehienak gizakiak hartutakoak. Mendietan
pinuak, haritzak eta pagoak aurki daitezke. Sakanean ordea mahastiak eta zereal,
patata edo erremolatxa landak aurki daitezke, baso naturalen muinoekin batera.
Autonomia Erkidegoak biosferaren erreserba bat dauka Urdaibain, eta natur parke
ugari.

Klimatologia klima atlantiko eta mediterraneo tartekoa da: Tenperatura leunak
eta euri ugari kantaurialdean (Bizkaia, Gipuzkoa eta Arabaren iparraldea) eta
erdipareko tenperaturak eta euri moderatuak Araban, lehorragoak hegoalderantz
goazen heinean. Ohikoa da xirimiria, oso euri fina.

Nahiz eta biztanleria txikia izan, Euskal Autonomia Erkidegoak industria bolumen
handia dauka eta Espainiako zonalde aberatsenetakoa da, Europako PIB per
capita-ren %117,1ekin (Eustaten datua 2002 urtean). Horren arrazoi
garrantzitsuenetakoa industria tradizio indartsua da. Hala ere, 1980ko
hamarkadan industria birmoldatu zen, eta industria hori kaltetuta irten zen.

Euskal Autonomia Erkidegoaren aurrekari zuzena 1936ko Euskadiren Autonomia
Estatutuaren bidez 1936an sortutako autonomia erkidegoa izan zen. Hark ere
Araba, Bizkaia eta Gipuzkoa hartzen zituen bere barnean. Frankismoak autonomia
erkidego hura desegin zuen hurrengo urtean, Eusko Gudarostea armen indarrez
menpean hartu eta gero.

Diktadura haren ondotik, 1978ko Espainiako Konstituzioan oinarrituta, 1979an
Euskal Autonomia Erkidegoko Estatutua onartu zen. Arabako, Bizkaiko nahiz
Gipuzkoako foru erakundeen hainbat eskumen Eusko Jaurlaritzak hartu zituen, eta
hala sortu zen Euskal Autonomia Erkidegoa.

Euskal Autonomia Erkidegoa Araba, Bizkaia eta Gipuzkoako probintziek osatzen
dute, lurralde historiko izendapena dutenak. Halaber, 251 udalerri dauden
erkidegoan, horietatik 51 Araban, 88 Gipuzkoan eta 112 Bizkaian. Arabak 7
eskualde edo kuadrilla ditu, Bizkaia eta Gipuzkoako eskualdeek aldiz, ez dute
banaketa administratibo mailarik.

Euskal Autonomia Erkidegoa hiru lurralde historikoetan banatzen da, izen bereko
probintzien eremua hartzen dutenak:

Espainiako Industria Iraultzaren abiarazle bat izanda, XIX. mendetik 70eko
hamarkada bitarte, Euskal Autonomia Erkidegoko biztanle kopuruak gora egin zuen.
Batez ere Espainiako autonomia erkidegoetatik etorri zen jendea, lan bila.

Eustaten erroldaren arabera, euskal biztanlearen % 4,50a atzerritarra zen
2006an. Espainiako portzentairik txikiena, estatu mailako batezbestekoaren
erdiaren azpitik (% 8,47). Europarrak ez direnen artean, Amerika Latinarrak eta
Marokoarrak eta Europarren artean, Errumaniarrak eta Portugaldarrak dira
gehienak.

Euskal Autonomia Erkidegoan bi hizkuntza ofizial daude: gaztelania eta euskara.
Euskarak izaera koofiziala du eta Nafarroa Garaiarekin eta Ipar Euskal
Herriarekin komuna den hizkuntza da.

Mende askotan zehar, herrialde hauetan hainbat hizkuntza hitz egin izan dira:
gaskoia (XIX. mendera arte hitz egina), gaztelania eta euskara izan dira
erabilienak. Euskara da Euskal Herriko jatorrizko hizkuntza: ez dator latinetik
eta Europako hizkuntza zaharrenetarikoa da.

Autonomia erkidegoan, 2001. urtean, biztanleriaren %51 gaztelaniaz bakarrik
mintzo zen, %32 inguru elebiduna zen, eta %18k euskara ulertzen zuen baina nekez
mintzatu. Ehuneko hauek, lurralde historiko batetik bestera aldatu egiten dira;
lurralde euskaldunena Gipuzkoa da eta erdaldunena Araba. Datu ofizial hauek,
2001ekoak direla nabarmendu behar da, urtetik urtera elebidun kopurua handiagoa
baita. Izan ere, 2006 eta 2011 artean 15.000 pertsonatan igo zen euskaldun
kopurua, Euskal Autonomia Erkidegoko 2 urte edo gehiagoko biztanleen %62,8k
euskara-ezagueraren bat zuen 2011n

Eusko Legebiltzarrean 2016ko hauteskundeetan ordezkapena lortu duten alderdi
politikoak:

Batasuna alderdia ez dago Eusko Legebiltzarrean ordezkatua eta Jose María
Aznarren gobernuak Espainiako Alderdi Politikoen Legea aldatu eta Batasuna legez
kanpo jarri zuenetik ezin du inongo hauteskundeetan bere burua aurkeztu.
Batasuna, ezker abertzalearen inguruko beste hainbat gizarte mugimendurekin
batera, Espainian legez kanpo dago 6/2002 Lege Organikoa betetzen ez duela
leporatuta. 2005ko Eusko Legebiltzarrerako hauteskundeetan bere burua aurkeztu
ezin zuelarik, Euskal Herrialdeetako Alderdi Komunistarentzat eskatu zuen botoa,
6 jazarleku lortuz. Ordezkapenik gabeko alderdi aipagarriak:

Oso lurralde txikia izan arren, Euskal Autonomia Erkidegoak industria-bolumen
handia du, eta Espainiako eskualderik aberatsenetarikoa da: Europako barne
produktu gordinaren per capita batezbestekoaren % 117,1, hain zuzen ere (Eustat,
2002. urtea). 80ko hamarkadaren erdialdean, Euskal Autonomia Erkidegoa krisi
ekonomiko gorrian zegoelarik, industria-birmoldaketa eta berrindustralizazioa
egin ziren. Behin egoera normalizatuta, Espainiako erkidegorik garatuenetarikoa
da eta Euskal Estatistika Institutuak egindako ikerketa baten arabera, eta
NBEaren metodologia jarraituz, Euskal Autonomia Erkidegoak munduko Garapen
Indizerik altuenetarikoa lortu zuen 2004. urtean. Langabezia-tasa %5,1-aren
inguruan kokatuta dago, industria eta zerbitzu birmoldatze baten barruan baitago
murgildurik euskal ekonomia.

2014ko abenduaren 23an jakin zenez, turismoak EAEko BPGaren %5,8 zen. 2014ko
azaroan, industria ekoizpena %3,1 handitu zen.

Itsas garraioari dagokionez, Bilboko portua da porturik garrantzitsuena, 37,2
milioi tona garraiatu zituelako 2006an. Gehienbat Erresuma Batua, Espainia eta
Txinarekin ditu merkataritza-loturak. Euskal Autonomia Erkidegoko BPGari 419
milioi euroko ekarpena egiten dio eta 9.500 lanpostu sortzen ditu. Bilbokoaren
ondoren, Pasaiako portua da garrantzitsuena.

Euskal Autonomia Erkidegoak 3 aireportu ditu: Bilbo-Loiu, Gasteiz-Foronda eta
Donostia-Hondarribia. Hiru aireportuak 60 kilometroko erradioan daude eta 2006an
4,41 milioi bidaiari izan zituzten.

Honetaz gain, abiadura handiko tren sarea eraikitzen ari dira Gasteiz - Bilbo -
Donostia hiriburuak lotuko dituena. Proiektuak Euskal Y izena hartu du
ibilbideak duen formarengatik.

Euskal Autonomia Erkidegoko osasun sistema Eusko Jaurlaritzaren Osasun Sailak
eta Osakidetza - Euskal Osasun Zerbitzuak osatzen dute.

Euskal Autonomia Erkidegoak bere polizia autonomikoa du: Ertzaintza. Hiru
lurralde historikoetan zehar banaturik dago eta gaur egun, herri-segurtasun,
ordena publikoa eta trafikoko eskumen guztiak ditu.

Espainiako Segurtasun Indarrek ere badute Euskal Autonomia Erkidegoan
presentzia. Guardia Zibilak hamar kuartel ditu hiru lurraldetan banatuta eta
Espainiako Polizia Nazionalak lau. Azken bi polizia hauek, gehienbat aduanetako,
drogen eta terrorismoaren aurkako eskumenak dituzte.

Euskal Autonomia Erkidegoa herritar bakoitzeko polizia gehien dituen eskualdea
da Europar Batasun osoan. Giza eskubideen aldeko hainbat taldek, horien artean
Amnistia Internazionalak eta Torturaren Aurkako Taldeak, beren urteroko
txostenetan Espainiako Terrorismoaren Aurkako Legepean atxilotutako herritarrek
jasandako tortura eta tratu txarrak salatu dituzte. Erakunde hauek torturaren
kontrako protokoloa aplika dadin eskatzen dute. Eusko Jaurlaritzaren Herrizaingo
Saila 2005ean hasi zen protokolo honek jasotzen dituen zenbait neurri hartzen,
Ertzaintzaren aurkako tortura salaketak gutxitu zirelarik. Espainiako polizia
indarrei dagokienez, ez dituzte neurri horiek oraino hartu.



https://eu.wikipedia.org/wiki/Araba

Araba (ofizialki Araba edo Arabako Lurralde Historikoa euskaraz; Álava edo
Territorio Histórico de Álava gaztelaniaz) Euskal Herriko zazpi herrialdeetako
bat da, Euskal Herriko erdialde-mendebaldekoa. 3.311,98 km² ditu (Trebiñuko
barrendegia gabe, 3.032,40), eta 2012an ia 322.557 biztanle zituen. Bere barnean
du Trebiñu barrendegia, Burgosko probintziaren administraziopean dagoena.
Administratiboki Euskal Autonomia Erkidegoko foru lurraldea edo lurralde
historikoa da; izan ere, Araba da erkidego horretako hiru lurralde
historikoetatik handiena (% 40,96) eta biztanle gutxien dituena (% 14,5).

Gasteiz da Arabako hiriburua, eta, 1978az geroztik, Euskal Autonomia Erkidegoko
hiriburua ere.

Iparraldean Gipuzkoa eta Bizkaia ditu mugakide; hegoaldean Errioxa;
mendebaldean, Burgosko probintzia eta ekialdean Nafarroa.

Hiru mendilerro nagusik zeharkatzen dute, ekialdetik mendebaldera, Araba:
iparraldean, Gipuzkoa eta Bizkaiko mugan, Aratz, Elgea, Anboto eta Gorbeia
(gailurrik altuena, 1.475 m) mendialdeak hedatzen dira. Erdialdean altxatzen
dira, Nafarroatik datozen kateei jarraipena emanez, Urbasa, Andimendi, Entzia,
Iturrieta, Gasteiz mendiak eta Argantzun mendiak. Hegoaldean, azkenik, Kodes,
Izkiz, Kantabriako mendilerroa, Toloño eta Buradon aldeko mendiak zabaltzen
dira. Ipar-mendebaldean ageri diren Kantaurialdeko haranak (Arabako
Kantaurialdea, Nerbioi harana, 328 km2) sakonak dira, Bizkaia eta Gipuzkoakoen
antzekoak. Gorbeia eta Elgea mendilerroetatik hegoaldera zabaltzen da Arabako
Lautadak, 785 km2-ko hedadura duen eremu laua (525 m), Gasteiz du hiri nagusi.
Gasteiztik hegoaldera, berriz, Arabako Mendialdea ageri da (487 km2) Kanpetzu,
Kodes, Kantauriko Mendikatea eta Gasteizko Mendien artean. Kantauriko
Mendikatearen hegoaldean hedatzen da Arabako Errioxa (316 km2). Araba
mendebaldeko haranak (Añana, 648 km2), urak Ebro ibaian isurtzen dituzten
adarrek osatuak dira.

Herrialdeko mendirik garaiena Gorbeia (1.481 m) dugu, Bizkaiko mugan dagoena.
Bestela, Toloñoko mendilerroan Palomares (1.446 m) eta Peña del Castillo (1.432
m) mendiek ere 1.400 metroko maila gainditzen dute. Halaber, Altzaniako
mendilerroan Aratz (1.443 m) eta Kodesko mendilerroan Joar (1.418 m) eta Kodes
(1.414 m) tontorrak ere maila horren gainetik daude.

Arabako ibai garrantzitsuenek Mediterraneo aldera jotzen dute (2.600 km2; Ebro
eta beronen ibaiadarrak: Omecillo, Baia, Zadorra, Ihuda, Jugalez, Ega eta
Burunda). Kantauri aldera jotzen duten ibaiek askoz ere hedadura txikiagoa
hartzen dute (380 km2): Aramaio (Deba ibaia), Altube (Nerbioi ibaia), Izoria
(Nerbioi), Llanteno (Cadagua) eta Artziniega (Cadagua). Uren banalerroa Araia,
Elgea, Altube, Gujuli, Urduña eta Salbada mendikateetatik igarotzen da. Arabak
ez du aintzirarik, Arreo aintzira txikia izan ezik. Gasteiz eta Bilbo Handia
urez hornitzen dituzten Zadorrako urtegi artifizialek, bestalde, guztiz paper
garrantzitsua izan dute herrialdearen garapenean.

Bi eskualde nagusi bereiz daitezke Araban, klimatologiari dagokionez:
herrialdeko iparraldean klima ozeaniko epela nagusi den bitartean, hegoaldera
joan ahalean klima mediterraneo eta kontinentalak nagusitzen dira. Era berean,
euriteak urritu egiten dira hegoaldean (828 mm batez beste, Gasteizen). Neguak
hotzak eta hezeak dira; udako tenperaturak askoz ere altuagoak izan ohi dira.
Errioxako ezaugarriak erabat kontinentalak dira: negu hotzak, uda beroak eta
euri-ur kopuru eskasa.

Klimatologiaren arabera, hainbat landaredi molde ageri dira Araban: iparraldean
jatorriz nagusi ziren zuhaitz mota atlantikoak (haritza, pagoa, gaztainondoa)
eta, azkenaldi honetan ugaldu den Pinus insignis pinuaren landaketak. Ekialdeko
eta erdialdeko mendietan harizti eta artadiak ageri dira behe aldeetan; pagadiak
eremu gorenetan. Gainerako lurraldeetan landaretza mediterraneoa (artea)
nagusitzen da, nahiz bitarteko eremuetan ametzak ageri diren.

Azalerari dagokionez Euskal Autonomia Erkidegoko lurralde handiena izan arren,
biztanle gutxien eta dentsitate txikiena duen lurraldea da oraindik ere. Halere,
azken aldian Araba da biztanletan hazi den Euskal Autonomia Erkidegoko lurralde
bakarra. 1980tik aurrera Bizkaian eta Gipuzkoan eta, horrenbestez, autonomia
erkidegoan biztanleriak behera egin badu ere, Araban etengabe hazi da biztanle
kopurua urtez urte.

Biztanleria ez dago batere orekatua Araban, Gasteiz hiriburua barne duen Arabako
Lautada eskualdean bizi baita arabarren erdia: 244.174 biztanle, 2006an (319.927
b. 2013-01-01ean). Biztanleriaren banaketa desorekatu honen ondorioz, Euskal
Autonomia Erkidegoaren batezbestekotik gora dago Arabako Lautada, biztanle
dentsitateari dagokionez (311 biztanle km2 bakoitzeko), baina beste eskualde
batzuk erdi hutsik daudela esan daiteke, Arabako Mendialdean, adibidez, 6,5
lagun baino ez baitira bizi km2-ko. Gasteiz hiriburuak eta horren inguruan hazi
diren udalerriek eragin dute, beraz, Arabaren hazkunde demografikoa.
Hiriburuaren ondorengo udalerririk jendetsuena, Laudio, herri ertaina baino ez
da 20.000 inguru biztanlerekin. Biztanleriaren egitura demografikoari
dagokionez, Araba Euskal Autonomia Erkidegoko batezbestekoa baino zertxobait
gazteagoa da, alde txikiz bada ere; 65etik gorakoak guztizkoaren %16,7 dira
(%18,6 Euskal Autonomia Erkidegoan).

Bestela, Burgosko (Gaztela-Leon) administraziopean dago Trebiñuko konderria,
herrialdearen erdialde geografikoan, Gasteiz eta Mendialdea artean. Trebiñu eta
Argantzun udalerriek osatzen dute.

Udalerri txikienak Añana (172 biztanle), Lagran (185) eta Zalduondo (191) ziren
2011n.

Historiaurreko aztarnategien eta monumentu megalitikoen hatza nabaria da Araban.
Trikuharri esanguratsuak aurki daitezke, besteak beste, Aizkomendikoa (Egilazen)
eta Sorginetxekoa (Arrizalan).

IX. mendean ageri da lehenengoz Araba (Cronica Abeldensis). Betiere konderri
bezala, Araba Gaztela eta Nafarroako erregeen mende egon zen mendez mende.

1200ean Gaztelaren esku geratu zen Gasteiz, eta 1332. urtean Arriagako
ermandadeak Araban zeuzkan lurralde guztiak eman zizkion Gaztelari: Araba osoa
Gaztelako erregeen menpe geratu zen.

Franco diktadorea hil ondoren (1975) zabaldu zen aro politiko berrian, Araba
Euskal Kontseilu Nagusian, lehenik, eta Euskadiko Autonomia Erkidegoan, ondoren,
sartu zen, Gipuzkoa eta Bizkaiarekin batera.

Hego Euskal Herriko literaturan ezaguna den euskarazko libururik zaharrena
Lazarragaren eskuizkribua da (1567 - 1602), Larreko Joan Perez Lazarraga
arabarrak idatzia. Egungo egileen artean, aldiz, nabarmentzekoak dira Josemari
Velez de Mendizabal eta Xabier Montoia.

Gaztelaniazko idazleen artean, aipatzekoak dira Felix Maria Samaniego, Ramiro
Maeztu, Ignacio Aldekoa eta Toti Martinez de Lezea.

Eustaten 2006ko datuen arabera, orduan ia 75.000 arabar euskaldunak ziren,
biztanle guztien %25 inguru, beraz. Udalerri euskaldunenak, euskal hiztunen
ehunekoari dagokionez, Aramaio (ia %85,5) eta Legutio (%39) ziren, iturri horren
arabera.

Gainerako lurraldeetan bezala, derrigorrezko hezkuntzako lehen mailetan,
nabarmena zen euskarazko ereduen nagusitasuna. 2011n, haur hezkuntzari
begiratuta soilik, %53,4 ari zen euskarazko D ereduan, %42 B eredu elebidunean
eta %4,5 A ereduan.

Arabako jai nagusia apirilaren 28a da, San Prudentzio eguna, katolikoen santu
hori baita probintziaren zaindaria.

Arabako Foru Aldundia lurraldean agintzen duen herri erakundea da, herritarren
botoen ondorioz aukeratzen dena lau urtetik behin. Bestela, Arabako Batzar
Nagusiak lurraldeko batzar orokorrak dira, aldundia kontrolatzen duena.

2015eko ekainaren 30ean Arabako Batzar Nagusiek Ahaldun Nagusia hautatzeko osoko
bilkura egin zuten. Horretan bi hautagai aurkeztu ziren; alde batetik EAJko
Ramiro González, eta bestetik Irabaziko José Damián García. PSE-EEk eta EAJk
lortutako ituna ez zen izan nahikoa lehenengo bozketan, gehiengo osoa
beharrezkoa baitzen eta bi alderdietako prokuradoreek 51tik 18 bozka gehitzen
baitzituzten. Gainerakoek boto zuria eman zuten, Irabazikoa izan ezik, bere
buruari bozka eman baitzion. Bigarren bozketan gehiengo erlatiboa zen nahikoa,
eta emaitzak errepikatu zirenez, Ramiro Gonzalez Arabako Ahaldun Nagusi izendatu
zuten.

Ekonomiari dagokionez, erabat aldatu da Arabaren egitura XX. mendearen bigarren
erditik aurrera. Oraindik ere, Bizkaian eta Gipuzkoan baino garrantzi handiagoa
du lehen sektoreak Araban, baina batezbestekoari erreparatuz gero jarduera
ekonomiko marjinala dela esan liteke (BPGaren %2 baino ez, 2004an). Arabaren
egitura ekonomikoa industrian eta, batez ere, zerbitzuetan oinarritua da. Euskal
Autonomia Erkidegoko batezbestekoarekin alderatuta, Araban aberastasun
proportzional gehiago sortzen du industriak Bizkaian eta Gipuzkoan baino, nahiz
eta tradizionalki guztiz alderantzizkoa izan egoera. Aldagai honetan ere, ordea,
Arabako Lautadak eta Gasteizek duten eragina aipatu behar da egitura ekonomikoa
aztertzean, egoera ez baita bateragarria eskualde guztiak aintzat hartuz gero.

Zerbitzuei dagokienez, bestalde, esan beharra dago Euskal Autonomia Erkidegoaren
erakundeek egoitza Gasteizen izateak asko aldatu duela sektore horrek jarduera
ekonomiko orokorrean duen garrantzia. Bestalde, Arabaren bilakaera ekonomikoari
ezaugarri bereziak eman dizkio lurraldearen industrializazio berantiarrak. Azken
urteotan eduki teknologiko eta balio erantsi handiko industria ezarri da Araban,
puntako sektoreei lotua kasu askotan (automozioa, aeronautika...) eta kanpo
inbertsio handiak erakarri dituena. Hori dela eta, enpresa gutxi batzuen
inguruan eta horiek eragin duten industria osagarrian gauzatzen dira produkzio
nagusiak; ehun ekonomikoak espezializazio handia lortu du, baina enpresa gutxi
batzuekiko mendekotasun handia ere badu. Atalik garrantzitsuenak automozioa,
aeronautikarako osagarriak eta hodi eta profilak dira. 2007. urteko lehen
hiruhilekoan, %15,4 hazi ziren Araban esportazioak aurreko urteko epe berarekin
alderatuta, eta ekoizpen industriala ere %10,4 handitu zen, espainiar Estatuko
eta Euskal Autonomia Erkidegoko batezbestekoaren gainetik. Egitura ekonomiko
horren ondorioz, 2007ko aurrerapenen arabera, Euskal Autonomia Erkidegoaren
batezbestekoaren eta gainerako herrialdeenaren gainetik egon zen Araba,
biztanleko Barne Produktu Gordinari dagokionez (35.960 €). Hainbat urtez,
Bizkaiak eta Gipuzkoak gogor jasan zuten krisialdi industrialak Araban eragin
arinagoa izan zuenez, langabezia tasetan Bizkai eta Gipuzkoakoen azpitik egon da
Araba (2005. urtean, %3 zen Arabako langabezia tasa, eta %5 inguru Euskal
Autonomia Erkidegokoa), baina, 2008az gero, atzeraldi orokorraren ondorioz,
joera hori aldatzen ari dela erakusten dute azken datuek.

Arabaren garapen industrialak eragin zuzena izan du Arabako azpiegituretan.
Euskal Herria Espainiako mesetarekin lotzen duen N-1 errepideak zeharkatzen du
Araba, eta horrek beti izan duen garrantzia areagotu egin da errepide honek
azken urteotan izan duen hobekuntza nabarmenei esker. Horrez gainera, gehienbat
Gasteiz inguruko industrialdeetan kokatuta dauden industrien ekoizpenari irteera
egokia emateko Gasteizko Garraio Zentroa sortu da, Jundizko industrialdean.
Zentro horrek garraioarekin zerikusia duten arlo guztiak biltzen ditu:
biltegiak, banaketa, aduanen eta stock-en kudeaketa. Nazioarteko trenetako
zama-terminala ere badu. Industriari lotutako garraio-azpiegiturei dagokienez,
aipagarria da Gasteizko aireportua, Euskal Autonomia Erkidegoak dituen hiru
aireportuetan berriena eta merkantzia garraiorako bereziki prestatua. Gaur
egungo hegazkinik handienak hartzeko gai da aireportua eta, esan bezala,
karga-aireportua da bereziki, espainiar Estatuko laugarrena garraiatutako
merkantziari dagokionez.

Arabar ezagun klasikoak Joan Perez Lazarraga, Felix Maria Samaniego eta Ramiro
Maeztu idazleak ditugu, bai eta Justo Antonio Olagibel arkitektoa, Manuel
Iradier esploratzailea edo Jesus Guridi musikagilea ere, besteak beste.

XX. mendean, aipatzekoak dira Jose Angel Cuerda politikaria, Juanito Oiarzabal
mendigoizalea, Martin Fiz atleta, Juanma Bajo Ulloa zinema zuzendaria eta
Almudena Cid gimnasta, beste batzuen artean.

Israel eta Jordaniaren arteko mugan, bada Araba izeneko eskualde edo harana.
Euskal Herrikoaren antzera, gehienbat ordoki zabalek osatua dago.



https://eu.wikipedia.org/wiki/Zuberoa

Zuberoa (zubereraz, Xiberua edo Xiberoa; frantsesez: Soule; Bearnoko
okzitanieraz, Sola) Euskal Herriko zazpi herrialdeetako bat da, guztietan
txikiena eta biztanle gutxien dituena: 814,5 km² eta 17.018 biztanle
(zuberotarrak; zubereraz, xiberotarrak). Euskal Herriaren ipar-ekialdean dago,
Pirinioen iparraldean. Ühaitz ibaiaren eta haren ibaiadarren ibarra biltzen du.
Hiriburua Maule-Lextarre du. Administrazioari dagokionez, Frantziako Akitania
eskualdeko Pirinio Atlantikoak departamenduko (64. departamendua) parte da.
Mugakide ditu Bearno ekialdean eta iparraldean, Nafarroa Beherea mendebaldean
eta Nafarroa Garaiko Erronkaribar hegoaldean.

Hiru lurralde-mota bereizten dira Zuberoan: iparraldean, lur behere lauak dira
nagusi; erdialdea menditsuagoa da, oihanalde zabalekin; eta hegoaldean, Basabürü
eskualdean, Ahüñemendi edo Pirinio mendiak daude, bai eta Iratiko oihanaren zati
bat ere, Larraineko lurretan barneratua.

Orhi mendia da Zuberoako garaiena (2017 m, Larraine). Pirinioetan, 2.000
metrotik gorako mendebaldeko lehenengo tontorra da Orhi, eta Euskal Herri osoko
gailurrik garaienetan laugarrena da (Hiru Erregeen Mahaia, Ezkaurre eta Arlas
mendien atzetik, guztiak Nafarroakoak). Otsogorrigaina (1922 m) eta Sardekagaina
(1893 m) dira herrialdeko bigarren eta hirugarren mendirik garaienak. Guztira,
1000 metroko mailatik gorako 27 tontor daude Zuberoan.

Basabürüko alde honetan daude, bestalde, Euskal Herriko arroila edo
mendi-zintzur ikusgarrienak (Holtzartekoa, Larrainen, eta Kakuetakoa, Santa
Grazin).

Ühaitza da Zuberoako ibai nagusia (uhaitza esaten zaio ibaiari zubereraz). 60 km
luze da, eta Ligin eratzen da, Pirinio mendietatik jaisten diren Larraine eta
Santa Grazi uhaitzek bat egiten duten lekuan. Aphurra eta Gesalia uhaitzetako
ura hartzen du, eskuinaldetik, iparralderago, eta Bearnoko Salbaterra hirian
Oloroeko uhaitzarekin bat egiten du, Aturri ibairako bidean. Oloroeko ibaira
doazen beste erreka batzuk ere sortzen dira Zuberoako iparraldean.

Zuberoako klima atlantikoa da, epela eta hezea oro har. Hegoaldeko lur
garaietako klima alpinoa da. Euri asko egiten duen lurraldea da, bestalde
(1.800-2.000 mm urtean). Oihanak guztiz zabaltzen dira Zuberoako erdialdean eta
hegoaldean: haritza eta pagoa 1.000-1.300 m bitarte, eta izeia eta lerra 1.300
m-tik gora (Santa Grazi, Irati). Atlantiko aldeko beste arbola-mota asko daude,
halaber, Zuberoan.

Goi Paleolitokoak (K.a. 25000-K.a. 9000) dira Zuberoako lurretan aurkitu diren
giza aztarna zaharrenak. Etxeberriko Karbia eta Sasixiloaga, Altzürükün biak,
eta Gatzarria (Gamere-Zihiga) dira Paleolitoko zuberotar aztarnategi
garrantzitsuenak. Haitzuloetako pintura ikusgarriak daude Etxeberriko Karbian.

Mesolitoko eta Neolitoko arrastoak aurkitu dira, halaber; Basabürüan, bereziki.
Neolitoko eta metalen aroetako hileta-monumentuen artean, ugari dira tumuluak;
gutxi, ordea, harrespilak, trikuharriak eta jentilarriak. Burdin Aroko
aztarnategi aipagarri bat bada Larrainen. Basabürüan ugari dira, halaber, K.a.
V. mendetik aurrerako gotorlekuak. Horietako baten gainean eraiki zen Mauleko
gaztelua. Erromatar historialarien arabera (Julio Zesar), sibusate (beste
batzuen arabera, Plinio Zaharrarengandik hasita, sibyllate edo sibulate zuten
izena) izeneko herria bizi zen egungo Zuberoako lurretan K.a. I. mendean. Leinu
euskalduna zen hura, tarbellien leinu berekoa.

K. a. 19. urtean amaitu zuen Augustok Akitaniako lurren konkista, eta erromatar
probintzia haren barnean geratu zen "suburati" haien lurraldea. Pirinio mendiak
igarotzen zituzten bi bide nagusien artean (Astorgatik Bordelerako zihoan Ab
Asturica Burdigalam, Ibañetan barrena; eta Jacatik Oloroerakoa, Somporten
barrena) geratu ziren antzinako zuberotarrak. Donazaharretik Oloroerako bidean
bigarren mailako galtzada bat bazen, Zuberoa mendebaldetik ekialdera zeharkatzen
zuena. Erromatarren eragina ez zen handia izan gaur egungo Zuberoan: utzitako
aztarnen artean, aipagarria da Atharratzen Madalenako kaperan aurkituriko
aldarea (bertan aurkitutako harri-inskripzio batek aipatzen du Herauscorritsehe
izeneko etxe-jainko baten gurtza).

K. o. I. mendean Novempopulania edo eusko-akitaniarren probintzia eratu zelarik,
suburatiak tarbeliengandik bereizi eta Oloroeko hiriaren mendeko lurraldean
geratu ziren. K.o. IV. mendean Novempopulania zaharrean hiri-banaketa berria
egin eta bederatzi oppidum nagusien ordez hamabi civitas edo hiri nagusiren
araberako lurraldeak egituratu zirenean, Zuberoak Oloroeko hiriari loturik iraun
zuen, Aspe eta Ossauko haranekin batean. Garai haietan euskaldunak ziren
lurralde hartako herri guztiak (izan ere, euskarak bizirik iraun du Oloroeko
ateetan XX. mendea arte), eta VI. mendetik aurrera hasi zen, arian-arian,
bertako latin hizkuntza (geroko bearnes gaskoia) Novempopulaniako hirietatik
lurralde zelaietara, lehenik, eta Pirinio mendien erdialdera, ondoren,
zabaltzen. Zuberoako jendeak euskarari eutsi zion, ordea, eta Oloroe Bearnoko
hiri nagusietakoa bihurtu zenez gero, Zuberoako mugek eratu dute euskararen
ipar-ekialdeko muga (Bearno aldean luzaroan euskaldun iraun duten herriak
barne).

V. mendearen hasieran hasi ziren herri barbaroak Pirinioak iparraldetik
hegoaldera zeharkatzen; ez dirudi, ordea, Zuberoa aldean deus aipagarririk
gertatu zenik. Okzitaniako Tolosan, lehenik, eta Hispaniako lurretan, ondoren,
kokatu ziren bisigodoek ere ez zuten zuzeneko eraginik izan; besterik gertatu
zen, ordea, frankoekin.

VI. mendean, frankoak nagusitu ziren Tolosa eta Bordele aldean, eta mehatxupean
ezarri zituzten euskaldunen lurrak. Akitania zaharreko euskaldun guztiek bat
egin zuten frankoen aurka, hegoaldekoek bisigodoen aurka egin zuten bezala.
Frankoek, ordea, bide guztiak erabili zituzten beren aginpidea zabaltzeko, eta
VI. mendean Oloroeko elizbarrutia eta zuberotarrak Akitaniaren barnean geratu
ziren.

VII. mendearen hasieran, Baskoniako dukerria sortu zuten frankoek euskaldunei
eustearren, eta 630ean helburu berarekin sortu zuen Dagoberto errege frankoak
Akitaniako erreinua. Euskaldunek ez zuten horrelakorik onartu, eta 636. urtean
Dagobertoren gudarosteko talde bat menderatu zuten Zuberoan.

660-670 bitartean erreinu burujabe bat eratu zuen Lupo Otsoak Novempopulania
zaharrean, eta haren ingurura bildu ziren lurralde hartako apezpikuak, Oloroekoa
barne. VII-VIII. mende haietan gorpuztu zen hurrengo mendeetan Zuberoa izenaz
ezagutu zen lurraldea.

VIII. mendean, frankoek erasopean ezarri zituzten Pirinioez hegoaldeko
euskaldunak ere, eta Orreagako guduen ondotik (786 eta 824), sortu ziren Iruñeko
erreinua (824) eta Baskoniako dukerria (832). Zuberoako lurrak azken horren
barnean geratu ziren, Bidasoaz iparraldeko gainerako euskal lurraldeak bezala,
eta bertako agintariek harreman estuak izan zituzten, orobat, Iruñeko
erreinuarekin.

832. urtetik 1058. urtea arte (urte hartan batu zen Akitaniako dukerriarekin)
burujabe, Iruñeko Erresumarekin familia-lotura estuak izan zituen Baskoniako
dukerriak. 1023. urtean sortu zuen Antso VI.a Gilen Baskoniako duke edo
printzeak Zuberoako bizkonderria, eta Gilen Fort edo Azkarra I.a, Lavedango
bizkondea, izan zen lehen bizkondea.

1154. urtean, Leonor Akitaniakoaren ezkontzaz lotu zitzaion Akitania-Gaskoniako
dukerria Ingalaterrako koroari; XII. mendearen bukaeratik aurrera, ingelesen
aurka izan ziren Zuberoako bizkondeak, baina bertako jaun batzuek ingelesen alde
jardun zuten nabarmen. Raimundo Gilen V.a Henrike III.a Akitaniako duke eta
Ingalaterrako erregearen kontra jarri zen, eta Nafarroako Tibalt I.a erregetzat
ezagutu zuen (1234). Nafarroako erregeari lagundu zion Nafarroa Behereko
lurralde batzuk eskuratzen (Amikuze, Oztibarre) eta, 1249an Henrike III.aren
aurka matxinatu zen, Gaston Bearnokoa eta Gaskoniako beste jaun batzuk bezala.
Luza gabe, ingelesek Mauleko gaztelua hartu eta, Erramun Gilenek haiek
ezarritako bahitura-saria ordaindu nahi ez zuelarik, Gilen Arnalt Atharratzeko
jauna izendatu zuten bizkonde.

1257an, ordea, Liginagako jauna Raimundo Gilenen aurka matxinatu zen,
Ingalaterrako erregearen seneskalak eta Bearnoko bizkondeak lagunduta, eta
Mauleko gazteluaz jabetu zen Raimundo Gilen hil ondoren. Oier III.a haren semeak
armetara jo eta berriro nagusitu zen Maulen.

1261. urtean, aita santuak auzian parte hartu ondoan, Oier III.ak Ingalaterrako
erregearen esku utzi zituen Zuberoako lurrak, Marensin eta Landetako beste lur
batzuen truke. Ingalaterrako koroak Lapurdin bezala, zuzenean administratu nahi
zituen Nafarroaren ondoko euskal lurraldeak. Bestalde, Nafarroara jo zuen Oier
III.ak handiki aberats gisa.

1294an Filipe Ederra Frantziako eta, garai hartan, Nafarroako erregeak,
Gaskoniaz jabetzeko kanpaina bati ekin zion, eta egokiera hartaz baliatu zen
Oier III.a berriro Zuberoako bizkonde izateko (1295). 1299an Atharratzeko
hiriberrirako gutuna eman zuen. 1307an Nafarroako erregeari leial eta
Ingalaterrakoaren etsai zirauen, baina, Filipe Ederra Frantziako erregearen eta
aita santuaren eskariei men eginez, Luis Setatia Nafarroako erregearen esku utzi
zuen bizkonderria. Akordio haren arabera, Oier III.ak, Marensin eta Landetako
lurraldeez gainera, Nafarroako Arradako jaurerria lortu zuen eta alferez nagusi
titulua eskuratu, Nafarroako erregearen mende; Zuberoako bizkonderriaz, berriz,
Ingalaterrako erregea jabetu zen.

Horrenbestez amaitu zen Zuberoako bizkonderria: aurrerantzean, Mauleko
kapitainek bete zituzten ordu arteko bizkondeen administrazio-mailako zereginak,
Gaskoniako seneskalaren zuzeneko agintepean.

XIV. mendearen hasieran zehaztu ziren Zuberoako mugak, Bearno eta Amikuze
aldera, eta berretsi zuten Zuberoako ordezkariek Nafarroako koroari urtero
ordaindu beharreko zerga. 1307tik aurrera garrantzi handia izan zuen Mauleko
gazteluzainak. Haren bitartez sendotu zen erregearen erakundeen eragina; hala
ere, beren horretan iraun zuten jatorrizko erakundeek eta Mauleko gazteluzaina
bertako edo inguruko norbait izan zen beti, zuberotarra, nafarra edo biarnesa.

XIV. mendean zehar, harreman-giro onean jardun zuten Nafarroako eta
Ingalaterrako koroek, eta XIII. mendean, batzuen eta besteen arrimuan, Nafarroa
Beherean sendotu ziren etxe noble batzuek eragin handia izan zuten XIV. mendetik
aurrera Zuberoan. Karlos Beaumontekoa, Donibane Garaziko gazteluzaina, Baionako
eta Mauleko gazteluzain izan zen aldi berean; izan ere, beaumontarren aginpideak
1449. urtea arte iraun zuen Zuberoan eta Lukuzeko nafar etxe beaumontarrak
Atharratzeko jaurgoa eskuratu zuen XV. mendean. Agaramontarren eta beaumontarren
arteko gatazkak eta gudu-giroak XV. mendearen bukaera arte iraun zuen Zuberoan,
gatazka latzenak frantses konkista baino lehentxeago gertatu ziren arren.

Giro nahasi hartaz baliatu ziren, beraz, frantsesak Mauleko hiriaz eta Zuberoaz
jabetzeko. 1449an frantsesek Mauleko hiria setiatu zuten, Gaston IV.a Bearnoko
bizkondea buru zutela. Zuberoaz jabetu ondoren, Baionako bidean jarraitu zuen
Gaston IV.ak.

1520. urtean idatzi zen Zuberoako Kostüma (Zuberoako forua edo lege zaharren
bilduma). Han aipaturiko erakundeak XIV. mendearen hasiera ingurukoak dira. Oro
har, esan liteke sistema feudalak ez zuela beste lekutan bezain indar handia
Zuberoan, baina nobleek, Nafarroan gertatu bezala, aginpide handia izan zuten
herrialde hartan luzaroan. Hiru klasetan bereizten zen Zuberoako gizartea
Frantziako Iraultza baino lehen: nobleak, Elizaren ordezkariak, laborari libreak
eta botoy, fibater edo zergapekoak.

Nobleen burua zen bizkondea, eta hamar potestat edo lurjabe handi zeuden haren
ondoren. Maila apalagoan zeuden berrogeita hamar aitoren semeak, eta noble
xumeenak ziren kapareak. Elizako hierarkiak ez zuen eragin handirik Zuberoan,
Mauleko kaperau nagusiak eta hainbat ospitaletako abade nagusiek izan ezik; izan
ere, apezpikua Oloroen zegoen. Biztanle gehienak laborari libreak ziren,
armetarako eskubidea zuten eta salerosketak egin zitzaketen. Laborari zergapeko
gehienek nobleen lurretan jarduten zuten zerga baten truke, baina laborari
libreen pean egon zitezkeen halaber. Azkenik, errege-aginduz sortu eta
jendeztaturiko hirietako biztanleak Zuberoako forutik kanpoko lege batzuen
arabera gobernatzen ziren.

Zuberoako administrazio-, politika- eta justizia-erakundeei dagokienez, Mauleko
gazteluzaina zen erregearen ordezkari zuzena, Gaskoniako seneskalaren
aginduetara ere bazegoena. Buru zen Zuberoako Estatu Orokorren bilkuretan eta
Lextarreko Justizia Gortean; buruzagi militar nagusia zen, orobat, eta haren
ardurapean zegoen errege administrazioa (zergak, lurrak, eta abar). Horrez
gainera, haren agintepean zeuden mezulariak edo herriaren eta errege-agintearen
arteko bitartekariak, eta Zuberoako bi baileak edo polizia nagusiak.

Zuberoako lurraldea hiru mezutegi edo lurraldetan banatu zen: Pettarra
iparraldean, Arbaila erdialdean, eta Basabürüa hegoaldean. Lurralde bakoitzak
bere mezularia zuen, baina, zenbaitetan, mezulari bakar bat izan zen
hirurentzat. Mezutegi bakoitzak bere dégairie edo eskualdea zuen, dégan edo
ordezkari baten ardurapean. Hauek ziren: Lahüntze, Domintxine eta Arüe
Pettarran, Arbaila Txipian eta Arbaila Handian, eta Ibarrezker eta Ibarresküin
Basabürüan. Administrazio-eremu horietatik kanpo zeuden Atharratze, Barkoxe,
Hauze, Larraine, Maule, Muntori eta Santa Grazi hiriak, eta beren zinegotziak
aukeratzen zituzten Zinbidetan ere parte hartzeko.

Hauek ziren herriaren erakundeak: Zuberoako Estatu Orokorrak edo Ordena Gortea,
erakunde gorena; hara biltzen ziren herri-ordezkariak, nobleak eta Elizaren
ordezkariak. Nobleek eta eliz ordezkariek osatzen zuten Grand Corps deitua.
Laborari libreen eta hirugarren estatuaren ordezkariek Zinbideta (frantsesez,
Silviet) izeneko bilkura osatzen zuten Irabarneko oihanean. Zinegotzi eta jüratü
izena zuten bertako ordezkariek. Zinbidetak hautatzen zuen halaber Zuberoako
sindiko nagusia, Ordena Gorteko sindiko ere bazena (kargu hori ez zen XVI.
mendearen erdialdea baino lehen agertu). Dégairie bakoitzeko laborari libreen
ordezkariek hautatzen zituzten déganak.

Baziren, haietaz gainera, herri eta igurbe edo auzo-batzarrak. Zainhoako gizona
edo so-egilea izena zuten, bestalde, herri-batzarrek aukeratzen zituzten
administrazio- eta justizia-arduradunek. Justiziaren alorrean, Lextarreko Gortea
zen erakunde bakarra Zuberoa osoan. Mauleko gazteluzaina zen burua, eta hamar
potestat edo lurjabe handiak eta hainbat aitonen seme ere bertako kide ziren.
Jüje izena zuten epaile horiek, eta euskaraz jakin behar zuten denek. Horretaz
gainera, baziren zergapean hartutako lurrei loturiko arazoak erabakitzeko gorte
berezi batzuk, aitoren semeek zuzenduak eta faymidret deituak.

1449. urtean konkistatu zuen Zuberoa, Frantziako erregearen izenean, Gaston IV.a
Bearnoko bizkondeak, baina 1478 arte ez zen Frantziako koroa Zuberoaz benetan
jabetu. Aldaketa garrantzitsu hori gertatuagatik, ez zen Zuberoako
agaramontarren eta beaumontarren arteko liskar-giroa baretu.

1555ean, Joana Albretekoa Nafarroakoko erregina eta Bearnoko bizkonde egin
zuten; Zuberoa, beraz, haren lurraldeen artean geratu zen. Higanoten aldeko
hautua egin zuen erreginak, eta era guztietako bitartekoak erabili zituen bere
mendeko herritarrek ere beste horrenbeste egin zezaten. Bearnon nolabaiteko
arrakasta izan zuen arren, Nafarroa Behereko eta Zuberoako jende gehienak fede
katolikoari eutsi zion. Handiki eta nobleen artean, ordea, askok hartu zuten
Kalbinoren bidea. Horretaz gainera, katolikoak Lukuzeko etxe beaumontarraren
ingurura bildu ziren, eta protestanteak agaramontarren aldera, eta,
horrenbestez, berriro piztu ziren oraindik guztiz itzali gabeak ziren XV.
mendeko ahaide nagusien arteko liskarrak. Zuberoako jaun noble asko bihurtu zen
protestante (Ezponda, Bela, Zalgiz eta beste asko); herrietan, berriz,
garrantzikoak izan ziren Sohüta, Ezpeize, Muntori eta Zalgizeko talde
protestanteak. Mauleko Maitia familia aberatsa nabarmendu zen katolikoen
aldekoen artean, Atharratze-Lukuzeko etxearekin batean.

1566an Joana Albretekoak gurtza katolikoa debekatu zuen, eta zuberotar
katolikoek Bearnora eta Nafarroa Beherera jo zuten. Zuberotarrak Joana
Albretekoak ezarri nahi zuen protestantismoaren kontra azaldu ziren. Alde
batetik, gehienak katolizismoaren alde zeuden; bestetik, Joana Albretekoa,
Nafarroako erregina izateaz gainera, Bearnoko bizkondea ere bazen, eta Bearno
eta Zuberoa elkarren etsai ziren. Hala, eta istilu askoren ondoren, 1569aren
hasieran Bearno bakarrik zen protestante. 1571n Joana Albretekoa hil ondoren ere
ez ziren gerrak amaitu, eta Zuberoa nafar agintarien gogara gobernatu zen urte
haietatik aurrera. Henrike III.a Nafarroakoak, gerokoan Henrike IV.a Frantziakoa
bihurtu zenak, politika-modu berari eutsi zion.

1620an Nafarroako eta Bearnoko Gorteak Paueko Parlamentura bildu ziren, eta
haren mendeko ezarri zuten, halaber, Zuberoako Lextarreko Gortea. Protesta egin
zuten zuberotar ordezkariek, Jakes Bela, Arnaut Oihenart eta Gabriel Etxart
buru, eta 1626an Bordeleko Parlamentuaren barrutian geratu zen Zuberoako Gortea.
XVII. mende hartan, ordea, asko ahuldu zen Zuberoako erakundeen nortasuna, eta
gehiegikeria handiak egin ziren herri-lurren alorrean, Frantziako erregearen eta
jaun aberatsen probetxurako.

1640-1643. urteetan, Arnaud-Jean Peyrer —Frantziako erregearen zerbitzupean
aberasturiko Oloroeko merkatari baten semea— hasi zen aitak Zuberoan, Irurin,
zituen lur eta ondasunak zabaltzen. Herri batzuez jabetu ondoren, Zuberoako
errege-lurrak erosi zizkion Frantziako koroari. 1642an Mauleko
gobernari-postuaren alde saiatu zen, eta 1643an Iruriko konde egin zuen bere
burua. 1661. urtean matxinatu ziren zuberotarrak, Matalas apaiza buru zutela;
nolabaiteko arrakasta izan zuten hasieran, baina azkenean guztiz nagusitu ziren
erregeren osteak eta Frantziako koroaren nahia.

XVIII. mendean guztiz ahuldu ziren Zuberoako erakundeak. 1730ean biderik gabe
geratu zen Zinbideta edo hirugarren estatua sindikoa hautatzeko, eta, beraz,
goi-nobleen eta Elizako hierarkiaren gaineko kontrola bideratzeko zuen
eskubidea. 1776an deuseztatu zen Lextarreko Gortea, eta haren lekua Mauleko
gobernariak hartu zuen. Horretaz gainera, biziki gehitu ziren zuberotarrek
koroari ordaindu beharreko zergak. Frantziako Iraultzaren ateetan, inolako
autonomiarik ez zuen erakundea ziren Zuberoako Estatuak.

Zuberotarrek gogo onez ikusi zuten iraultzaren hasiera; gauzak, ordea, gogortu
egin ziren Elizaren Konstituzio Zibila eman eta gero. 1789ko maiatzean bildu
ziren Zuberoako Estatu Orokorrak eta, Lapurdikoen antzera, Zuberoako antzinako
askatasun eta erakundeen aldeko programa bat prestatu zuten. Eskatu ere egin
zuten Maule hiria Zuberoako lege nagusira bil zedila. Frantziako konstituzioak,
ordea, ez zituen eskaera horiek aintzat hartu, eta Zuberoak erabat galdu zituen
aurreko erakunde guztiak.

1790. urtean geratu zen Zuberoa Pirinio Behereko departamenduaren barnean,
Nafarroa Beherea eta Lapurdi euskal herrialdeekin eta Bearnorekin batean.
Errepublika ondoko urteetatik aurrera, Zuberoako historia Frantziako
politika-gertakari nagusiei lotu zitzaien.

1793ko konstituzioak biztanle heldu guztien boto-eskubidea onartu zuen arren,
1848ko iraultzaren ondoko hauteskundeetan izan zuten gizaseme guztiek botoa
emateko eskubidea lehenengo aldiz, eta 1871 arte ez zen Frantzian bozketa
unibertsala erabat ezarri. Beraz, politika jaun handiki batzuen kontua baizik ez
zen izan luzaroan Frantzian eta Ipar Euskal Herrian.

1830etik aurrera Zuberoan eskuinak gehienetan irabazi duen arren, indar
handiagoa izan du ezkerrak Zuberoan, Nafarroa Beherean eta Lapurdiko barnealdean
baino. XIX. mendean, Zuberoak nekazaritzari, artzaintzari eta mendiko ekonomiari
lotua jarraitu zuen; Mauleko hirian, ordea, eskulangintza (ehule eta sokagileak
bereziki) indartsua zen aspaldidanik, eta 1849an zabaldu ziren bertako lehen
espartin-lantegiak, gero, gaurko eguna arte, asko hazi zirenak. XIX. mendearen
hasieran baziren, halaber, burdinolak Larrainen, Santa Grazin eta Muntorin.

Bestalde, gizarteari dagokionez, emigrazioak bereziki jo du Zuberoako
biztanleria XIX. mendetik aurrera, Atharratzeko kantonamenduan batez ere, eta
XX. mendean egoera horrek ez du aldaketarik izan. Administrazioaren aldetik,
Zuberoa lotuago egon da oraintsu arte Bearnori, Ipar Euskal Herriko beste bi
lurraldeei baino; duela gutxi sartu zen Baionako Merkataritza Ganberaren
esparruaren barnean eta, neurri handi batean indar abertzaleen eraginez
etorkizun hurbilari begira egituratu nahi den Ipar Euskal Herriko
departamenduaren zutabeetako bat izango litzateke Zuberoa.

Zuberoa nekazaritza-lurraldea izan da batez ere, baina, gaur egun, zerbitzuek
dute pisu nagusia: langileen % 48,9k dihardu sektore horretan, eta % 21,5ek
lehen sektorean (2001). Zerbitzuen sektorea da, oro har, Euskal Herriko
hiriburuetan jende gehien enplegatzen duen sektorea; Maule-Lextarre da, ordea,
sektore horretan jende gutxien hartzen duena (% 56,3). Bestalde, Zuberoan
hartzen dute emakumezkoek biztanle okupatuen zati handiena (% 43,1),
Lapurdirekin batera (% 45).

Administratiboki, lau kantonamendutan banatuta dago: Mauleko kantonamenduan dira
iparraldeko 19 udalerri; Atharratzeko kantonamenduan, hegoaldeko 16 udalerri;
Donapaleuko kantonamenduan, ipar-mendebaldeko zazpi udalerri; eta
Oloroe-Donamaria Mendebaldeko kantonamenduan, Eskiula.

Horrenbestez, Zuberoak 43 udalerri ditu, eta jendetsuenak hauek dira (1999ko
biztanle-kopuruak):

Zuberoa da, Ipar Euskal Herrian, kilometro karratuko biztanle-kopuru txikiena
duen herrialdea (17,0 biztanle km2-ko). XIX. mendean baino herritar gutxiago
bizi dira, gaur egun, Zuberoan; izan ere, hazkundea % -38,1 izan da 1877-2001
bitartean. Zuberotar asko eta asko Lapurdi aldera, Parisa, Bearnora edo
Frantziako beste hiri handietara joan dira. Hori dela eta, azken urteotan,
herriak hustu eta elkartu egin dira udalerriak osatzeko;
Lakarri-Arhane-Sarrikotagainek, esate baterako, 1900. urtean zituen biztanleen
hiru laurdenak baino gehiago galdu ditu XX. mendean.

Zuberoak du, halaber, hilkortasun-tasa handiena Euskal Herrian, eta bertan dago
biztanleria zaharrena: 100 gazteko 174 zahar daude. Migrazio-mugimenduei
dagokienez, 1960ko eta 1970eko hamarraldietan saldo negatiboak izan ziren nagusi
Zuberoan, hau da, gehiago izan ziren herrialdea uzten zutenak bertara joaten
zirenak baino. Joera hori, ordea, urtetik urtera leunduz joan da, eta 1999-2005
bitartean saldu positiboak izan ditu: 82 lagun gehiago izan dira Zuberoara
iritsitakoak bertatik joandakoak baino.

Zuberoako jatorrizko hizkuntza euskara da, zuberera, ia lurralde osoan. Euskarak
atzera egin du, azken mendean batez ere, frantsesaren mesedetan, eta euskaldunen
ehunekoa gero eta txikiagoa da: 1866-2001 bitartean, hiru herritarretik bi
euskal hiztun izatetik (% 65,0), lautik bat edo gutxiago izatera pasatu dira
(% 22,8). Dena dela, % 22,8k euskaraz badakite ere, erabilera oso apala da
(% 5,8).

Horrez gain, Zuberoako inguru batzuetan (Montoriko inguru batzuk, Jeztaze eta
abar) jatorrizko hizkuntza gaskoia da, eta badira inguru elebidun batzuk ere,
etxaldea zein den, gaskoia edo euskara nagusitzen da, Zuberoa ekialdean
(Eskiula...) bezala. Dena den, bai euskaldunen artean, bai gaskoi hiztunen
artean, hizkuntza horiek galdu eta frantsesarekin ordezkatzeko prozesua azkarra
da, belaunaldi gazteetan batez ere.



https://eu.wikipedia.org/wiki/Uruguai

Uruguai , ofizialki Uruguaiko Ekialdeko Errepublika (gaztelaniaz: República
Oriental del Uruguay), Hego Amerikako estatua da, Amerikako Hego Konoaren
ekialdean, Brasil eta Argentinaren artean dagoena. 176.220 km²ko azalera du eta
2011n 3.286.314 biztanle zituen. Hego Amerikako bigarren estatu independente
txikiena da, Surinamen atzetik.

Kontinenteko lur eremua 176.214 km² eta jurisdikziopeko urak eta uharte txikien
eremua 142.199 izanik, Uruguai Hego Amerikako bigarren estatu burujabe txikiena
(Surinamen ondoren) eta hirugarren lurralde txikiena da (Frantziar Guyana da
txikiena). Lurraldea zabaldi gorabeheratsuek eta mendilerro txikiek (cuchillas)
osatzen dute, itsasertzeko ordoki emankorrarekin. Ibai ugariek herrialdea
egituratzen dute, lau ibai arro edo deltaz osatua: Río de la Plata, Uruguai
ibaia, Laguna Merín eta Negro ibaia (lur barneko handiena). Atlantikoaren
itsasertzean aintzira ugari daude. Gailurrik altuena Cerro Catedral da (513,66
m), Sierra de Carapé mendilerroan kokatua.

Ipar-ekialdean Brasilgo Rio Grande do Sul estatuarekin du muga, mendebaldean
Argentinako Entre Ríos eta Corrientes probintziekin, hegoaldean Rio de la
Platarekin eta ekialdean Ozeano Atlantikoarekin.

Uruguaiko lurraldea, Argentinako panpa hezearen eta Brasilgo goi-ordokiaren
artean, muinoez eta higadurak laututako lurrez osatua da gehienbat. Batez
besteko garaiera 200 mkoa du. Itsasertzak hondartzak eta aintzira txikiak ditu,
eta Rio de la Plata ibaiaren ertza, berriz, alubioiez osatua da. Kostalde estu
eta lau horren atzealdean muinoak dira nagusi. Lurraldearen erdialdea eta
iparraldea higaduraz zelaitutako ordokia da. Ordokiaren hego-ekialdean Cuchilla
Grandeko muinoak nabarmentzen dira, Cuchillas de Haedoko muinoak
ipar-mendebalean eta, Brasilekin muga egiten, Cuchilla de Santa Anakoak.
Cuchilla Grandeko muinoek ura Urugay ibaian eta Ozeano Atlantikoan isurtzen
duten ibaien banalerroa eratzen dute, eta horietako mendixka batean du Uruguaik
gailurra (501 m).

Ibai gehienak Uruguai ibaiaren arrokoak dira. Mendebaldeko muga osoa egiten du
ibai horrek, eta Salto hiriraino ontziz ibil daiteke. Ibaiadar nagusiak
Brasilekin muga egiten duen Guareim, Arapey Grande, Queguay Grande eta, batez
ere, Negro ditu. Negro ibaiak (800 km) lurraldeko uraren heren bat hartzen ditu.
Brasilen jaiotzen da eta Uruguaiko erdialdetik igarotzen, zeharka,
ipar-ekialdetik hego-mendebalera. Erdialdean itxita dago eta aintzira handia
eratzen du (Rincon del Bonete, 1.100 km2), argindarra sortzeko erabiltzen dena.
Ezkerraldetik Yi ibaiaren ura hartzen du. Beste ibai batzuen artean aipatzekoak
dira Rio de la Platara isurtzen den Santa Lucia, eta Merin aintzirara isurtzen
diren Cebollati eta Yagauron. Azken ibai eta aintzira hauek Brasilekiko muga
eratzen dute.

Klimaren eta lurraldearen leuntasunagatik oso belardi zabalak dira Uruguain.
Zuhaiztiek lurraldearen % 5 baizik ez dute hartzen; horietatik gehienak ibai
ertzetan eta mendixka gainetan hazten dira. Aipagarriak dira, zur bikainekoen
artean, Schinopsis generoko zuhaitzak eta urunday arbola (Astronium balansae),
eta, landatu berrien artean, eukaliptoak.

Klima epel hezea du Uruguaik, Ozeano Atlantikoaren eragin handia duena.
Montevideon hilabete hotzeneko (uztaila) batez besteko tenperatura 12,5 °Ckoa da
eta beroenekoa (urtarrila) 22,6 °Ckoa. Kostaldean udako eta neguko batez besteko
hozberoaren gorabehera txikiagoa da. 1.000-1.200 mm euri izaten dira urtean
zehar; hilabete euritsuenak martxoa, apirila eta iraila dira, eta, oro har, euri
gehixeago izaten da iparraldean hegoaldean baino.

Uruguaiko historia ez zen hasi europarren etorrerarekin. Portugalgo eta
Espainiako esplorazioen aurretik, lurraldea zenbait etnia ehiztari-biltzaile,
txarrua, txane, guarani, tape eta aratxaneak besteak beste, bizi ziren
lurraldean. Horien artean txarrua leinukoak nabarmendu ziren, espainiarren
kolonizazioa eragotzi baitzuten. Izan ere, espainiarren eta txarruen arteko
gatazkak XIX. mendera arte izan ziren. Bestalde, espainiarrak iristearekin
batera, guaranien eragina ari zen zabaltzen, eta haien hizkuntzak eman zion
batasuna lurraldeari.

Europarrak egungo Uruguai lurraldera 1516an heldu ziren aurreneko aldiz.
Alabaina, urre eta zilar urritasunak kolonien sorrera eragotzi zuen XVI. eta
XVII. mendeetan. Lurralde horiek Portugal eta Espainiako inperioen arteko muga
zen. 1603an Paraguaiko gobernadorea, Hernando Arias de Saavedra, lurraldean
abere hazkuntza bideratzeko egokieraz jabetua, behiak eraman eta aske utzi
zituen.

Jesuita eta frantziskotarrek erredukzioak sortu zituzten, portugaldarrek beren
lurraldeak Rio de la Plataraino zabaltzera Brasildik bidalitako bandeirantes edo
esploratzaileen erasoak pairatu zituztenak. Lehendabiziko bizileku finkoa Santo
Domingo Soriano izan zen, 1624an Negroko hego-mendebaldeko ibaiertzean
espainiarrek fundatuta. Portugaldarrek 1680an Colonia del Sacramento sortu zuten
Buenos Airesen aurrean. Espainiak, berriz, lurraldearen garrantziaz jabeturik,
eta brasildarren hedapenari aurre egitearren, Montevideo sortu zuen 1726an. Bi
nazioen arteko liskarrak 1777an egin zen San Ildefonsoko hitzarmenarekin amaitu
ziren: Espainiak estuarioaren ekialdeko ertza, Sacramento barne, eskuratu zuen
eta Portugalek ekialdeko misioak. Uruguaiko lurraldea, orduan Sortaldeko
Zerrenda deitua, Río de la Platako Erregeorderria sortu berriaren barruan geratu
zen, Buenos Aires hiriburu zuela. Artean oso jende gutxi bizi zen lurraldean
(indiarrak, bidelapurrak eta kontrabandistak), Montevideon eta kostaldeko herri
batzuetan izan ezik.

Merkataritza askerako arautegia onartu zenean (1778) hasi zen Montevideo aurrera
egiten, Buenos Airesekin lehian, eta herriak sortu ziren barnealdean. Karlos
IV.a Espainiako erregearen eta Napoleon I.aren arteko hitzarmena zela eta,
1806an britainiarrek Buenos Aires hartu zuten. Montevideoko gudarosteak
britainiarrengandik askatzea lortu zuen baina hurrengo urteko otsailean
britainiarrek hartu zuten Montevideo eta iraila arte egon ziren.

1808an Jose Bonaparte Espainiako errege izanik, Frantziako gudarostea Espainian
sartu zenean, Francisco Javier de Elío Montevideoko gobernariak batzorde bat
eratu zuen, eta Santiago de Liniers erregeordeari kargua uzteko eskatu zion,
frantsesen aldekoa zelakoan. Buenos Airesen Maiatzeko Iraultzak Gobernu Batzorde
Probintziala eratu zuen (1810), burujabetasunaren aldekoa, Montevideok ezagutu
ez zuena eta bi hirien aurkakotasuna areagotu zuena. Espainiar erregezaleak
Montevideora babestu eta erregeordetzaren hiriburu izendatu zuten.

1811ko otsailaren 28an hasi zen Montevideoko agintarien aurkako matxinada (Grito
de Asencio), José Gervasio Artigas jeneralaren gidaritzapean. 1814an
espainiarrek amore eman zuten, eta hiria utzi. Buenos Airesko oligarkiak
Sortaldeko Lurraldera hedatu nahi zuen bere aginpidea, eta Artigasen
jarraitzaileek, berriz, burujabetasuna nahi zuten. Egoera horretan izan ziren
liskarrez eta guduez baliatuz portugaldarrek hartu zuten Sortaldea (1817),
Buenos Airesen oniritziarekin. 1821ean Brasilgo Cisplatina probintzia izena eman
zitzaion lurralde horri. Baina, 1825ean, Buenos Airesen erbesteratuak zeuden
Hogeita hamaihiru sortaldetarrek Brasilen aurkako matxinadara deitu zuten, Juan
Antonio Lavallejaren eta Manuel Oriberen gidaritzapean. Biltzar bat egin zuten
Floridan, Sortaldeko Lurraldea Rio de la Platako probintzien arteko bat
izatearen aldekoa, eta Buenos Airesko gudarostearen laguntza jaso zuten.
Uruguaiarrak Ituzaingóko guduan garaile atera ondoren (1827), britainiarrek
Argentinak eta Brasilek Uruguairen burujabetasuna onartzea lortu zuten Rioko
bakean (1828).

1830ean onartu zen lehen konstituzioa, eta Fructuoso Rivera hautatu zuten
errepublikako lehendakari. Riveraren gobernuak Lavallejaren matxinadei (1832 eta
1834), txarrua indiarren erasoei (1830-1832) eta Buenos Airesko gudarosteari
(1833) aurre egin behar izan zien. Riveraren eta Lavallejaren arteko gorabeherek
geroztik herrialdean nagusi izan diren alderdi politikoak sortu zituzten:
Lavallejaren jarraitzaileen Alderdi Zuria, lurjabe handien interesak babesten
zituena, eta Riveraren jarraitzaileen Alderdi Gorria, hirietako erdiko mailako
klasearenak defenditzen zituena. 1838an bi alderdien arteko Gerra Handia hasi
zen: gorriak alde batetik, Rivera buru eta frantsesen eta ingelesen laguntza
zutela, eta zuriak bestetik, Manuel Oribe buru eta Juan Manuel de Rosas
argentinar diktadorearen laguntza zutela. 1851n Rosas diktadorea kargutik kendu
zutenean Manuel Oribek amore eman zuen eta, galtzailerik eta irabazlerik gabe,
bakeak egin zituzten bi alderdiek.

Gerraren ondorengo gobernu gehienak Alderdi Zurikoak izan ziren harik eta
1865ean Venancio Flores lehendakari ohiak, Brasilen laguntzarekin, aginpidea
kendu zien arte. Laguntza horrek Argentinarekin eta Brasilekin Aliantza
Hirukoitza osatzera eta Paraguairi gerra (1865-1870) egitera behartu zuen
Uruguai.

Hurrengo urteetako barne egoera nahasiak eta krisi ekonomiko larriak militarren
gobernualdiak ekarri zituzten: Lorenzo Latorre (1876-1880), Máximo Santos
(1882-1886) eta Máximo Tajes (1886-1890). Denbora horretan gobernuak lurjabe
handien ahalak murriztu, bakea bideratu eta abere hazkuntza sustatu zituen
landetan. Halaber burdinbideak egin eta telegrafo hariak hedatu ziren, hezkuntza
publikoa bultzatu zen eta, oro har, britainiarren dirulaguntzaz, estatu moderno
baterako oinarriak jarri ziren. Bestalde, italiar eta espainiar asko iritsi
ziren eta herrialdea, 1875an 450.000 biztanle zituena, milioi bat biztanle
izateraino handitu zen mende bukaerako. 1890ean Tajes jeneralak zibilei itzuli
zien lehendakaritza, herrialdearen normalizazio politikoari bide emanez.

Mende hasierako politikoen artean aipagarria da José Batlle y Ordóñez, Alderdi
Gorrikoa, 1903-1907 eta 1911-1915 urteetan lehendakari izan zena, eta ondoren
ere eragin handia izan zuena. Batlleren ideologia liberal berriaren
administraziopean (batllismoa), esportazioetan oinarritzen zen ekonomiaren
sendotzearekin batera, oso urte oparoak izan zituen Uruguaik alor guztietan,
erdiko mailako klasearen nagusitasuna ekarri zutenak. Besteak beste, langileen
eskubideei eta betebeharrei buruzko eta gizarte laguntzaren babeserako legedi
aurreratuak egin ziren, Europako zenbait herrialdetakoak baino aurreratuagoak.

1917ko konstituzioa hark egindako berrikuntzetan oinarritua zen. Konstituzio
horrek aginpide eragilea lehendakariaren eta Administrazio Kontseilu
Nazionalaren ardurapean uzten zuen. Baina 1929ko krisi ekonomikoaren ondorioz,
Gabriel Terra lehendakariak (1933-1938) estatu kolpe baten bidez aginpide osoa
bere gain uzten zuen konstituzioa indarrean eman zuen.

Alfredo Baldomir jeneralak (1938-1943) Terraren konstituzioa baliogabe utzi zuen
eta aurreko urtetako demokraziara hurbildu zen politika egin zuen, 1952an
lehendakariaren ordez Administrazio Kontseilu Nazionala onartzearekin gauzatu
zena. Bien bitartean, Bigarren Mundu Gerran Uruguaik neutraltasuna gorde zuen,
nahiz eta gerra aldarrikatu zion Alemaniari. Gerrako urteetan ekonomiak aurrera
egin zuen, Estatu Batuetako kapitalaren laguntzaz. Literatura arloan 45eko
belaunaldia, Mario Benedetti eta Juan Carlos Onetti besteak beste, nabarmentzen
hasi zen.

1954an, ordea, berriro ere krisi ekonomiko larria izan zen, arazo
soziopolitikoak sortu zituena. 1958an Alderdi Zuriak irabazi zituen
hauteskundeak, lehenengo aldiz 93 urtetan, baina zurien gobernualdiek ezin izan
zuten inflazioa geldiarazi eta gizarte arazoak are larriago izan ziren. 1966an
Gestido jeneralak lehendakaritza onartzen zuen konstituzioa egin zuen atzera.
Bitartean, Tupamaroak (Tupac Amaru II.a indiar buruzagiaren omenez izen hori
zutenak) izeneko gerrilla iraultzailea antolatu zuten hirian, bortizkeria
erabiliz krisialdiari amaiera ematen saiatu zena. Gobernuak errepresioa
areagotuz eta gizabanakoen eskubideak bertan behera utziz erantzun zuen.

Juan María Bordaberry lehendakariaren gobernualdian (1972-1976) gerra egoera
ezarri zen, zibilez eta militarrez osatutako Segurtasun Kontseilu Nazionala
sortu zen, Senatarien eta Diputatuen ganbarak desegin ziren, langileen
erakundeak eta ezkerreko alderdi politikoak debekatu eta herritarren eskubideak
murriztu ziren, eta gerrillari jazarri zitzaion. 1976an militarrez eta zibilez
osatutako Batzorde Nazionalak kendu zion lehendakaritza Bordaberryri eta
Aparicio Méndez izendatu zuen haren ordez.

1980ean militarrei esku handia ematen zien konstituzioari buruzko errefereduma
egin zen, hautesleek atzera bota zutena. Militarrek Gregorio Álvarez jeneralari
eman zioten lehendakari kargua eta demokrazia bideratzeko plana egin zuten,
aginpidea zibilei itzultzeko. 1984ko hauteskundeetan, 1971etik egiten ziren
lehen hauteskunde demokratikoetan, Alderdi Gorriko Julio María Sanguinetti atera
zen garaile, alderdi politiko guztiak onartuz eta preso politikoak askatuz
militarren errejimenari amaiera eman ziona.

1990ean Alderdi Zuriko Luis Alberto Lacalle hautatu zuten lehendakari. 1991eko
martxoan Mercosur ekonomia elkartearen sortzaile izan zen, Argentina, Brasil eta
Paraguairekin batera. 1992ko abenduan biztanleen %72k legearen kontra eman zuten
botoa. Hala eta guztiz ere, gobernuak aurrera jarraitu zuen zenbait enpresa
pribatizatzeko asmoarekin, hala nola hegazkin konpainia, gasa eta iparraldeko
azukre kanabera sailak. Gobernuaren erabakiak kontrako manifestazio eta
higikunde ugari sortu zituen.

1994ko hauteskundeetan Julio María Sanguinetti hautatu zuten lehendakari boto
gutxiren aldearekin. 1996. urtearen erdialdean alderdi politikoen egiturak
koloka larrian egon ziren, Lacalle presidente ohiaren emaztea eta bere hainbat
laguntzaile ustelkeriaz salatu baitzituzten. 1997n Uruguaiko ekonomiak onera
egin zuen, eta inflazioa %4 jaitsi zen. 1999an Jorge Batlle hautatu zuten
lehendakari.

1999tik 2002ra krisi ekonomiko larria izan zen. 2001eko udan, bankuak astebetez
itxi zuten, eta, abuztuan, harrapaketak izan ziren Montevideoko auzo batzuetako
denda eta saltokietan. Uruguai kaos ekonomikoan murgildua zegoen artean, NDFk
Uruguairi batere dirurik ez mailegatzeko agindua eman zuen. Azkenean, negoziazio
gogorren ondoren, Estatu Batuek 1.500 milioi dolarreko mailegu bat eman zioten
Uruguairi banku estatalak kapitalizatzeko. Orduan hasi zen krisiaren
konponbidea, baina haren ondorioak latzak izan ziren: 2003 eta 2004 urteetan,
soldataren batez bestekoa %22 jaitsi zen 2000 urtearekin konparatuz;
langabezia-tasa %17raino igo zen 2002an; suizidio-tasa ere %12,6 igo zen 2002an.
2004ko hauteskundeetan, Tabaré Vázquez hautagai sozialista aukeratu zuten
lehendakari.

1973-1984 urteetako errejimen militarrean izan ezik 1966tik indarrean dagoen
konstituzioaren arabera lehendakariak du aginpide eragilea, bera da estatu
burua, gobernu burua eta gudarosteko buruzagi nagusia; bost urtez behin
hautatzen da bozketa bidez. Legegintzako aginpidea, berriz, Diputatuen eta
Senatarien Ganbarei dagokie, 30 eta 39 kidez osatuak hurrenez hurren; hauek ere
bost urtez behin hautatzen dira.

Hiru alderdi politiko nagusi dira: Zuria (lurjabe handiena), Gorria (hirietako
erdiko mailako klasearena) eta, 1970tik aurrera, Fronte Zabala
(kristaudemokratak, sozialistak eta komunistak). Administrazioari dagokionez 19
departamentutan banatua dago. Departamentu horietako bakoitzak legegintzako
erakundeak ditu. Osasun egoera, gizarte laguntzaren babesa, eta uruguaiarren
batez besteko bizitza eta kultura maila Hego Ameriketako handienetakoak dira.
Irakaskuntza doakoa da maila guztietan, eta lehen mailako ikasketak eta bigarren
mailako lehen ziklokoak nahitaezkoak.

Uruguaik 3.286.314 biztanle zituen 2011n, 3.351.016 biztanle 2016ko uztaileko
zenbatespenaren arabera. Gaur egungo biztanle gehienak, %87,7 baino gehiago
2011n, europar jatorrikoak dira, espainiar eta italiar etorkinen ondorengoak
gehienak, baina baita Argentina, Brasil, Portugal, Frantzia eta Alemaniatik
joandakoenak ere. Gainerakoak zurien eta esklabotasuna 1842an desagertu zen arte
Brasildik iritsi ziren esklabo beltzen arteko nahasketaren ondorengo mestizoak,
beltzak eta, gutxiago, mulatoak dira. Indigenak XIX. mendean desagertu ziren.
Etorkin gehienak XIX. mendearen bigarren erditik 1930 ingurua arte iritsi ziren.

Biztanleriaren erdia gutxi gorabehera hiriburuan eta hiriburuko aldirietan bizi
da, eta gainerako gehienak Rio de la Plata estuarioaren ertzeko hirietan.
Iparraldean, berriz, oso jende gutxi bizi da. Etorkinen kopuruak behera egin
zuenez gero, biztanleriaren ugaltzea asko moteldu zen. 2016ko jaiotza tasa ‰13
izan zen, heriotza tasa ‰9,4, eta biztanleriaren ugaltzea %0,27. Bizi itxaropena
77,2 urtekoa da; 74,1 urtekoa gizonezkoena eta 80,5 urtekoa emakumezkoena
(2016).

Uruguaiko ekonomiak, abere hazkuntzan oinarritua, nolabaiteko oparotasuna izan
zuen XX. mendearen lehen erdian. Harrezkero, ordea, gorabehera handiak eta krisi
larriak izan ditu, lehengaiak, erregaiak eta gainerako industria gai gehienak
inportatzera behartua egonik, ekonomiaren oinarriak aldatu ez izateagatik, eta
beste herrialde batzuekiko merkataritza harremanen mendean egoteagatik (Malvinak
uharteetako gerran, adibidez, 103 enpresa itxi behar izan ziren). Gaur egun
zerbitzuek (%57) eta industriak (%31) hartzen dute langileriaren parterik
handiena, eta askoz gutxiago ari dira lehen sektorean (%11), nahiz eta azken hau
izan, industriarekin batera, ekonomiaren oinarria.

Lur erabilgarriaren hiru laurdenak baino gehiago larreak eta belardiak dira.
Horietan 8,9 milioi behi eta 26 milioi ardi bazkatzen dira; horietatik ateratzen
diren gaiek esportazioen eta industriaren oinarria osatzen dute. Lur sailak
hegoaldean eta Uruguay ibaiaren ertzean dira. Lantzen diren gai nagusiak
laboreak (garia, artoa, arroza, garagarra eta basartoa), azukre erremolatxa,
azukre kanabera, patatak, mahatsa, tabakoa eta fruitu garratzak dira,
biztanleriaren beharrak asetzeko eta, batzuetan, esportatzeko adina. Arrantza
aurrerabidean da nazioarteko diru laguntzei esker (26.000 tona 1986an, 143.500
tona 1991n).

Oso mea baliabide urriak ditu (talkoa, marmola, granitoa, urrea), eta horien
artean energia sortzailerik batere ez. Hala ere, Negro eta Uruguay ibaietako
uraren indarraz baliatzen da behar duen adina elektrizitate lortzeko. Industria
gehienak Montevideon dira, abereen haragia, larrua eta artilea saltzea eta
eraldatzera bideratuak gehienbat.

Uruguaik 50.000 km errepide eta 3.000 km burdinbide ditu, Argentinarekin eta
Brasilekin lotura dutenak. Merkataritza harreman gehienak itsasoz egiten dira.
Portu nagusia Montevideokoa da. Garrantzi handikoa da halaber Uruguay ibaia zama
eta pertsona garraiorako. Aireportu nagusia Carrascokoa da, hiriburutik hurbil.

Juan Carlos Onetti, Mario Benedetti eta Eduardo Galeano idazle uruguaiarrik
ezagunenen artean ditugu.



https://eu.wikipedia.org/wiki/Ukraina

Ukraina (Україна, Ukrayina, ukrɑˈjinɑ ahoskatua; Украина; Krimeako tatareraz:
Ukraina) Ekialdeko Europako estatu bat da, Itsaso Beltzaren ertzean kokatua.
Ekialde eta ipar-ekialdean Errusiarekin du muga, ipar-mendebaldean
Bielorrusiarekin, mendebaldean Polonia, Eslovakia eta Hungariarekin,
hego-mendebaldean Errumania eta Moldaviarekin, eta hegoaldean Itsaso Beltz eta
Azov itsasoarekin. 603.628 km² ditu, eta, 2010eko zenbatespenaren arabera,
45.888.000 biztanle.

Gaur egun Ukraina osatzen duen lurraldea, ekialdeko lehen estatu eslaviarraren
hegoaldeko zatia izan zen: Kieveko Rusa. Estatu hau baregoek eratu zuten.

Ukraina berbak ekialdeko eslaviera zaharrean «muga» esan nahi bide du; hasierako
U horrek, berriz, «zehar», «-n»; eta kraj eslaviar erroak, «herrialde». Berez,
krayina hitzak ukraineraz «herri» kontzeptua izendatzen du.

Ukraina, 603.628 km²ko eremuarekin eta 2.782 km luzeko itsasertzarekin, munduko
46. herrialde handiena da eta Europako bigarrena Errusia europarraren atzetik.
Ukrainak Itsaso Beltzaren ertzean dago eta bertan Krimeako penintsula dago.

Lurraldearen gehiengoa zabaldi emankorrak (edo estepak) eta goi ordokiak dira,
ibaiek zeharkatuak, hala nola, Dnieper, Severski Donets, Dniester eta Hegoaldeko
Bug. Ibai hauek Itsaso Beltzera edo Azov itsasora bideratzen dira.
Hego-mendebaldean, Danubio ibaiaren deltak muga eratzen du Errumaniarekin.
Lurraldeko mendi bakarrak Karpatoak mendebaldean eta Krimeako mendiak dira.
Tontor garaiena Hora Hoverla da (2.061 m), Karpatoetan.

Ukrainak klima kontinental epela du, nahiz eta klima mediterraneoa ere aurkitu
Krimea hegoaldeko kostaldean. Euri kopurua desberdina da oso eskualdearen
arabera, handiena ipar eta mendebaldean eta txikiena hego eta ekialdean.
Mendebaldeko Ukrainak 1.200 mm jasotzen du urteko eta Krimeak 400 mm inguru.
Kostaldetik urrundu ahala, neguak epeletik oso hotzera aldatzen dira. Batez
besteko tenperatura 5.5–7 °C da iparraldean eta 11–13 °C hegoaldean.

Antolaketa administratiboari begiratzen badiogu, Ukraina 24 oblast edo
probintziak, errepublika autonomo batek eta estatus berezia duten hiri bik
osatzen dute.

Bestalde, hauexek dira hiri nagusiak: Kharkov, Dniepropetrovsk, Donetsk, Odesa,
Zaporojie eta Sebastopol.

Kristoren aurretiko 4500 urtearen inguruan, neolito garaian, giza taldeak
ezarriak ziren gaur egun Ukrainak osatzen duen lurraldean. Burdin Aroan
zimeriarrak, eszitiarrak eta sarmaziarrak bertan egonkortu zirelako aztarnak ere
badira.

Kristo aurretik VI. mendetik aurrera antzinako greziarrek eta erromatarrek,
batzuek besteen ondoren, koloniak sortu zituzten eta Bizantziar Inperioak ere
bere kokaguneak paratu zituen. Tiras, Olbia edota Hermonassa haietariko batzuk
izan ziren, Itsas Beltzeko ipar-ekialdeko itsasertzean.

X. eta XI. mendeetan Europako alde honetan estatu berri baten sorrera eta
hedapena gauzatu zen: Kieveko Rusa izan zen eta historialari askoren arabera
sasoi horretan mamitu zen ukrainarren nazio-identitatea. Hiriburua Kiev bera
zen, eta testu zaharrei jaramon egiten badiegu sortzaileak eskandinaviar
jatorrikoak ziren, baregoak hain zuzen ere, egun Suedia eta Danimarka diren
lurraldeetako aspaldiko biztanleetako batzuk. Denborak aurrera egin ahala
bertako eslaviarrekin bat egin zuten, eta asimilatutako jende-multzo hau izan
zen Rurik printzearen dinastiaren abiapuntu, Rusaren aurrenekoa. Kieveko Rusa
hainbat printzerrik osatu zuten, Kievekoa gailen zelarik, eta Ruriken ondorengo
asko berori kontrolatze aldera sator-lan, azpijoko eta borroka etengabean aritu
ziren. Kieveko Urrezko Aroak Volodymyr Handiaren erregetza du abiagune
(980-1015) eta estatuaren buru zela Bizantziotik zetorren kristautasunari men
egin zion. Haren semeak, Jaroslav Jakintsuak, Kieveko Rusaren aldi bizienari eta
garrantsitzuenari ekin zion, bai kulturaren alorrean, bai politikarenean. Gerora
deuseztatzea dator, estatuaren zatikatzea. Vladimir Monomakh (1113-1125)
erregearen agintepean eta beronen seme Mstislav-enean (1125-1132) ostera ere
berpiztu zen Kieveko Rusa. Baina hurbil eta atezuan zebiltzan mongolak,
zeintzuek 1240an Kiev erabat suntsitu baitzuten.

Lublineko batasunaren ondoren (1569), Poloniako erresumak gero eta eragin
handiagoa zuen Ukrainako lurraldeetan; aldi berean katolizismoaren sarbidea
sakonagoa izan zen, goiko estamentuetakoek horretarako aukera eman ziotelako.
Herri xehea, berriz, kosakoei begira jarri zen, ortodoxiari estu eusten
ziotelako. XVII. mendearen erdi aldean kosakoen eraginpeko sasi-estatua sortu
zen Dnieper ibaiaren ertzetan, Ukrainako erdi-hegoaldean. Zaporijiako kosakoak
ziren, eta poloniarren estatuari honako eskabideak egin zizkioten:
errepresentazio politikoa izatea Poloniako erresuman eta ortodoxia onartzea. Ez
zuten halakorik lortu eta, ondorioz, Errusiako monarkiaren laguntza bilatzen
hasi ziren. 1648an Bohdan Khmelnytskyk poloniarren aurkako matxinada gidatu
zuen, Khmelnytskyren matxinada izan zena alegia, 1654ra arte iraungo duena:
kosakoen nobleziak bultzatutako iraultza denari, laborariak, eliza ortodoxoa eta
burgesia atxikiko zaizkio. Ordutik aurrera Errusiaren eraginpean sartuko dira
Ukrainako lurraldeetako asko, poloniarren indarra ahulduz joan zen heinean.

XVIII. mendearen amaieran Poloniako lurraldeak bestela antolatu ziren, inguruko
herriek bere egin zituztelako (Prusia, Habsburgotarren etxea eta Errusia).
Ukrainako sartaldea Austriaren menpe geratu zen; gainontzeko lurrak Errusiak
bereganatu zituen. Baina gauzek lehengo modura jaraitu zuten: kosakoek amets
zuten autonomia ez zen inolaz ere gauzatu, eta errusiarrek behiala polakoek
ezarritako kontrolari eutsi zioten. Tsarismoaren azken urteetan lurraldearen
errusifikazioari areago ekingo zaio: ukrainera debekatu ere egin zuten.

Lehen Mundu Gerra hasi orduko Ukrainako sartaldeko lurrak Austriaren menpe
zeuden, eta enparauak Errusiaren kontrolpean. Austria-Hungariako erresumak
Ukrainako Legioa eratu zuen Errusiar Inperioaren aurka jarduteko. Legio hau
Ukrainako Armada Galiziarraren sorburua izan zen, boltxebike zein poloniarrien
aurka arituko dena hurrengo urteetan (1919-1923). Halarik ere, Lehen Mundu
Gerrak Austria-Hungaria eta Errusiako inperioen itzaltzea ekarri zuen, eta aldi
berean Ukrainako autodeterminaziorako aldarria. Testu inguru horretan, 1917-1920
bitartean, estatu itxura hartu nahi izan zuten hainbat saio izan ziren.
Errusiako lurraldeetan honako hauek izan ziren: Ukrainako Herri Errepublika,
Ukrainako Hetmanatoa, eta boltxebikeen aldeko Ukrainako Errepublika Sozialista
Sobietarra. Sartaldeko lurretan, berriz, Mendebaldeko Ukrainako Herri
Errepublika antolatu zen. Tarte horretan ere Nestor Makhno anarkistak hegoaldean
Ukrainako Iraultzarako Armada delakoa gidatu zuen.

1921eko martxoaren 18an Errusiako Sobietar Errepublika Sozialista Federatiboak
eta Poloniako gobernuak Rigako Ituna sinatu zuten. Haren arabera Ukrainako
mendebaldea Poloniari zegokion; Poloniak, aldiz, Ukrainako Errepublika
Sozialista Sobietarraren izaera onartu zuen. Berau, 1922ko abenduan Sobiet
Batasuna eratzean, atxikiko zen errepubliketako bat izan zen.

1986ko apirilaren 26an Txernobilgo hondamendia gertatu zen Txernobil hirian.
Historiako istripu nuklearrik larriena izan zen, INES (International Nuclear
Event Scale) eskalan 7. mailan kokatzen delarik (denetan handiena).

Lurraldearen hiru laurdenak hartzen dituzten lur beltzen emankortasun handia
dela eta, urteetan nekazaritzara bideratua egon zen Ukrainako ekonomia, baina
gaur egun meagintzak eta industriak nekazaritzak adinako garrantzia dute.
Kopuruari dagokionez, lantzen diren gai nagusiak garia, ekilorea, patata eta,
munduan gehien ekoizten duen herria baita, batez ere azukre erremolatxa dira.
Baina gai horiez gainera garagarra, artoa, zekalea, oloa, artatxikia, lihoa,
kalamua, tabakoa, meloiak, barazkiak, fruitu arbolak, mahastiak eta kotoia ere
lantzen dira.

Abere hazkuntzak ere garrantzi handia du: behiak, zerriak, zaldiak, ardiak eta
ahuntzak. Baina lurraldeko baliabide nagusiak meak dira: manganesoa (Nikopol),
burdina (Krivoi Rog), harrikatza (Donbass), petrolioa eta gas naturala, uranioa,
sufrea, fosforita eta grafitoa, besteak beste. Baliabide horiek oso industria
handia bideratu dute, Donetsk eta Dnieper ibaien artean gehienbat: siderurgia
eta metalurgia, makina lanabesa eta industriako makinak (lokomotibak,
traktoreak…), etxeko tresnak (hozkailuak, ikuzgailuak), kimika industria (kokea,
mea-ongarriak, azido sulfurikoa), janari industria (azukregintza).

Bestalde, petrolioa eta gasa izateaz gainera argindarra sortzeko baliabide
handiak ditu Ukrainak: zentral termikoak hiri nagusietan, argietxe handiak
Dnieper ibai arroan, eta 1975. urte inguruan eraikitako zentral nuklearrak
(Txernobil, Rovno, Voznesensk).

Gainera, garrantzi handiko portuak ditu, ontziolak eta beste industria batzuk
ere dituztenak: Zdanov eta Berdiansk Azov itsasoan, eta Odesa, Kherson eta
Nikolaiev Itsaso Beltzean. Bestalde, Ukrainak hiri sare indartsua du: Kievek,
hiriburuak, 2,6 milioi biztanle ditu eta bat egiten dute bertan, alde batetik,
kulturak eta hezkuntzak (unibertsitatea eta ikerketa guneak) eta bestetik,
punta-puntako teknologiak (gune militar-industriala).

Ukrainaren industria indartsua eta antzinakoa da, baina SESBren eta Errusiaren
beharrak asetzeko sortua. Nekazaritza industria garrantzizko sektorea da
(esnekiak, haragia); horrez gainera, Ukrainako industriak Sobietar Batasuneko
ikatzaren laurdena eta burdinaren erdia eskoizten zituen. Ukrainan 70 milioi
ikatz tona ustiatzen dira gaur egun; 1976an, aldiz, 212 milioi ziren.

Industriaren alorrean garrantzi handikoa da eraikuntza mekaniko astuna
(lokomotibak, tankeak, misilak); industria kimikoari dagokionez, ongarriak
ekoiztera bideratua da batez ere. Energiaren alorrean, Ukraina energia
mendekotasun maila handiko herrialdea bihurtu da, eta horrek azaltzen du,
nolabait, gobernuak jartzen dituen eragozpenak Txernobil ixteko, zentral horrek
herrialdeko beharren % 10 asetzen baitu. Errusiako finantza krisiak ondorio
larriak izan ditu Ukrainan, 1998. urteaz geroztik batez ere.

Herrialdearen ekialdean batez ere errusiarrak bizi dira (% 22), mendebaldeak,
berriz, harreman handiagoa du Europarekin. Sobietar Batasuna ohiko gainerako
errepublika gehienetan bezala, Ukrainan biztanle kopurua asko jaitsi da azken
hamarraldietan: bi milioi biztanle galdu ditu bost urtetan, bizi mailaren
jaitsieraren eta haur heriotza tasaren igoeraren ondorioz. Osasun zerbitzuak,
garai batean ezin hobeak, beherantz doaz, eta difteria eta tuberkulosiak jotako
gaixoak, aldiz, gora. Emigrazioa asko hazi da azken urteetan.

Ukrainako konstituzioaren arabera, ukrainera da errepublikaren hizkuntza
ofiziala. Hala ere, arrazoi historikoek izan duten eragina dela medio, errusiera
asko hitz egiten da errepublikaren ekialdean eta hegoaldean (gogoratu behar da
eremu horiek Errusia eta SESBren menpe egon direla azken mendeetan)

2001eko erroldaren arabera, biztanleriaren %67,5ek ukrainera bere ama-hizkuntza
zela zioen, eta %29,6 errusiera. Bi hizkuntza hauetaz gain, Krimeako errepublika
autonomoan biztanleriaren %13ak tatariar hizkuntzaz (tatareraz) hitz egiten du.



https://eu.wikipedia.org/wiki/Pirritx,_Porrotx_eta_Marimotots

Pirritx, Porrotx eta Marimotots Aiora Zulaika, Joxe Mari Agirretxe eta Mertxe
Rodriguez aktoreek osaturiko pailazo hirukotea da. 1987 urtean Lasarte-Orian
sortu zen, Takolo, Pirrutx eta Porrotx izenarekin (Takolorena Agustin Mujika
aktoreak egiten zuelarik). Pirrutx pailazoa taldetik joan zen, eta Pirritx
izeneko pailazo bat sartzea erabaki zuten. 2000ko hamarkadan Takolok taldea utzi
eta denbora batez Pirritx eta Porrotx izenarekin jardun ondoren, Marimotots
bildu zitzaien. Ezagunak dira Euskal Herri osoan egin dituzten emanaldiak,
herriko jai nahiz ikastetxeetan. Bere emanaldietan euskara eta euskal kultura
sustatzen dituztelako, euskal presoen eskubideen aldeko adierazpenak egiten
dituztelako, eta Zulaika eta Agirretxe ezker abertzaleko kideak direlako,
kritika gogorrak jaso dituzte espainiar hedabide nazionalisten aldetik, bai eta
boikot kanpaina bat ere.

Pirritx, Porrotx eta Marimototsen ereduari jarraikiz, Katalunian Pitx, Potx i
Mari Cuetes pailazo hirukotea sortu zen 2011 urtean. Kataluniako Lax'n'Busto‎
rock musika taldearen batera euren Maite zaitut abestiaren katalanezko bertsioa
(T'estimo molt) abestu izan ohi dute.

Pailazo-taldearen inguruan Irrien Lagunak ekimena sortu da, pailazoen
merchandising produktuak saltzeko.



https://eu.wikipedia.org/wiki/Olerkigintza

Olerkigintza, olertia edo poesia (grezieratik: ποίησις, poiesis, "egitea" edo
"sortzea") literaturaren agerpen berezia da.

Literatur jarduera horretan dabilena olerkaria edo poeta da; eta langintza hori
euskaraz egiten badu, euskal poeta edo euskal olerkaria.

Gabriel Arestik zera esan zuen Ondarroan poesiari buruz 1964an, "Lengo eta
oraingo euskal poesia erritarra" izeneko hitzaldian:

"Gaurko poetak bi klasetakoak gara, bersolariak eta olerkariak. Lehengoak
erriaren ganean artzen dabe oña, eta bigarrenak (olerkariak) kultura guzurrezko
batean. Horregatik lenengoak eskola bat dadukate, eta bigarrenak bapere ez.
Bersolaritzak badaduzka bere erregela eta lege jakin eta bereziak... eta
erregela orreik eskola baten babesa emoten deutsie bertsolaritzeari.

Olerkariak beriz, nor bere aldetik dabil, lege barriak kreatu nairik, iñongo
aldrebeskeriak asmatzeko deseotan. Agirian dago olerkarien artean ez dagoala
bapere eskolarik eta bai erretolika ugari. Ejenplo onegaz bere, argiro probatzen
dogu bereizkuntza orren guzurrezkotasuna. Alde batetik, erriak ez dau ezer
sortzen, beste aldetik, bere eskolea daduka, jenteen eta populuaren
esperientziak istorian zear eskeintzen deutsena.

Poesia pertsona batek sortzen dau beti. Gero erriak onartzen eta ukatzen dau.
Onartzen dauana poesia erritarra da, ukatzen dauana erritik kanpoko poesia da.
Ori da guretzat bereizkuntza bakarra. Ganerakoa alferreriatik dator, uskeriatik.
Beste bereikuntza bat bere egin da, agozko poesia eta poesia eskribitua. Baina
berdin egingo litzake poesia kantatua eta poesia kantatu bagakoa"



https://eu.wikipedia.org/wiki/Nekazaritza

Nekazaritza edo laborantza lurra landuz landareak edo zuhaitzak hazi eta
bertatik batez ere gizaki zein abereentzako elikagaiak (fruituak, barazkiak,
zerealak) ekoizten dituen hazkuntza-jarduera da. Ehungintza, papergintza,
farmazia edo bestelako industria jardueretarako zuntzak eta bestelako gaiak
ekoizten dira nekazaritzan. Egun, erregaiak ekoizteko landareak ere hazten dira.
Nekazaritzan hazitako landare eta fruituei labore deritze. Funtsezko jarduera
ekonomikoa da gizartean: nekazaritzaren ekoizkin gehienak elikadurarako direnez,
uzta eskasek eta nekazaritza-krisiek goseteak eta arazo sozioekonomiko larriak
eragin dituzte historian zehar. Guztira, Lurraren lurzoruaren %10-%20 bitartean
nekazaritzarako erabiltzen dela zenbatetsi da. Nekazaritzaren eraginez landa
izeneko paisaia sortzen da, hiriaren aldean. Landan giza-komunitateen bizitza
eta garapen iraunkorrerako kondizio egokiak sortzen dira batzuetan, baina
nekazaritza modu desegokiek bertako komunitateak ezabatu ere egin dituzte beste
batzuetan.

Nekazaritza Neolitikoan garatu zen, duela 10.000 bat urte, eta berari esker
zibilizazioaren sorrera gertatu zen: hiriak sortu eta garapen ekonomiko eta
kultural handia izan zen, elikagaien ekoizpena aiseago egiten baita
nekazaritzaz, antzinako elikagaien bilketa zuzenaren eta ehizaren aldean, eta
horrela beste jardueretarako denbora uzten du. Aro modernoan ere, Iraultza
Industriala nekazaritzan izandako aurrerapenei esker gertatu zen, industriak
behar zituen langileak nekazaritza sektoretik hartuz. Egun ere nekazaritzaren
eraginkortasunerako teknikak garatzen dira, agronomia izeneko arloaren baitan.
Nekazaritzak ingurumen naturalaren eraldaketa dakar beti, baina bere baitan oso
sistema ezberdinak bereizten dira: ekoizpena maximizatzearren pestizida eta
ongarri sintetikoen erabilera masiboak aldezten dituen nekazaritza, ingurumen
arazo larriak ekartzen dituena, eta beste alde batetik modu bigunagoaz garapen
iraunkor baterako nekazaritza ekologiko baterako printzipioak, metodo eta
teknikak ezartzen dituena, agroekologia izeneko arloaren baitan.

Nekazaritza lehenengo sektore ekonomikoan kokatzen da, arrantzarekin batera,
baina bere baitan oso jarduera ezberdinak biltzen ditu. Biziraupenerako
nekazaritza nekazariak berarentzat eta bere familiarentzat nahikoak diren
elikagaiak soilik lortzen dituen nekazaritza da; beste alde batetik, nekazaritza
intentsiboak ahalik eta etekin handiena bilatu eta horretarako teknikak garatzen
ditu. Hazitako landareak zein diren, nekazaritza modu eta teknika ezberdinak ere
bereizten da: esate baterako, baratzezaintzan fruitu eta barazkiak hazten dira
eta zerealak zerealgintzan. Aldi berean, nekazaritza abeltzaintzarekin oso
loturik izaten da, sistema bat osatuz: nekazaritzak abereentzako elikagaiak
ekoiztu eta abereen lana eta emariak nekazaritzarako erabiltzen dira. Egun,
nekazaritza munduko sistema ekonomiko globalean guztiz integraturik dagoen
jarduera da, industriatik beharrezko dituen lehengaiak eta teknologia hartuz eta
elikagai, energia eta ehungintza industrietarako lehengaiak ekoiztuz. Integrazio
global honek lurraren kontzentrazioa ekarri du, multinazionalen aldetik, tokiko
nekazariek bere laboreak merkaturatzeko duten autonomiaren eta kontrolaren
galerarekin batera.

Nekazaritzarako aukerak ingurune fisikoaren baldintzapean daude: tokiko
erliebeak, klimak eta lurzoru egokiek nekazaritza ahalbidetu eta hazkuntza
egokienak ezartzen dituzte. Erliebearen kasuan, anitz dira kontuan hartu
beharreko faktoreak. Alde batetik, eremua zenbat eta maldatsuagoa orduan eta
zailagoa da hazkuntza, lurzorua orduan eta lehorragoa eta ezegonkorragoa eta
lana nekezagoa eta makineria erabilera zailagoa ere baita. Halatan, 11°-tik
gorako aldapak nekazaritzarako desegokitzat jotzen dira. Oso lauak diren lur
eremuetan, berriz, drenajearen arazoa sor daiteke, baina oro har,
nekazaritzarako egokienak direla irizten da. Itsas mailatik dagoen altuerak ere
eragin nabarmena du: oro har, altuera igo ahala, tenperaturak behera egiten du
eta bestelako kondizio klimatikoak (haizeak, prezipitazioa, eguzki-argia)
gogorragoak dira landare gehienentzat. Horrela, 3000 metrotik gorako lur
eremuetan nekazaritza jarduera oso eskasa eta landare espezie berezietara
mugatzen da.

Klima ere faktore nagusia da nekazaritzako hazkuntzetan: tokiko prezipitazioa,
tenperatura eta horien aldakortasuna erabakigarriak dira hazi beharreko
espezieak zehazteko orduan. Klimako beste zenbait aldagai ere, hala nola
eguzki-orduak urtean zehar eta hezetasuna, garrantzitsuak dira. Horrela,
nekazaritzako hazkuntzen banaketak eremu klimatikoei jarraitzen die menduan
zehar. Adibidez, montzoia jasotzen duten eskualdeetan arrozaren hazkuntza da
nagusi, arrozak behar duen prezipitazio ugaria dela eta. Klimak lurzoruari
buruzko faktore garrantzitsua ere bada: haize zakarrek hazkuntza zaildu eta euri
jasa handiek lurzorua higatu egiten dute. Klima baterako labore egokienen
hazkuntza eta uzta garai egokiena eta, oro har, klimak nekazaritzan duen eragina
aztertzen duen arloa agrometeorologia da.

Nekazaritzarako lurzoru egokia izateko hainbat faktore aztertu behar da: ez dira
egokiak lurzoru azidoak, mikroorganismoen jarduerarako kaltegarriak direlako;
alkalinoak, gai kimiko zenbaiten absortzioa eragotzi egiten dutelako eta lurzoru
gaziak, hezetasuna atxikitzen ez dutelako . Lurzoruaren sakonera ere faktore
garrantzitsua hazkuntzetan: sakonera txikiko lurzoruek laboreen sustraien
garapena eragozten du. Lurzoruaren egitura, ehundura, gogortasuna eta bestelako
ezaugarriak biltzen dituena, ere kontuan hartzekoa da: adibidez, buztinezko
lurzoruen dilatazio eta kontrakziorako joerak hazkuntza oztopatzen du.
Lurzoruetan dauden mikroorganismoak eta materia organikoa ere oso garrantzitsuak
dira lurzoruek landareek behar dituzten elikagarriak izan ditzaten, batez ere
nitrogenoa, fosforoa eta potasioa, mikroorganismoak materia organikoa
deskonposatzean eskuratzen direnak.

Nekazaritzak nabarmen aldaratzen du ingurumena. Ustiapenek lurraldea zatitu eta
moldatu egiten dute eta horrela paisaia berri bat sortzen dute, landa izenekoa.
Ustiapen mota, laborea eta nekazaritza-sistema zein diren, nekazaritza-paisaia
edo landa ezberdinak sortzen dira:

Hazkuntza bati ekin aurretik lurra goldeaz prestatu behar izaten da, batez ere
landareen kasuan eta ez horrenbeste arbolazaintzan. Goldaketaren helburua lurra
iraultzea da, belar txarrak ezabatu, azalera elikagarriak ekarri eta lurrak
hazirako prestatzeko. Hazkuntza batzuetan ez da beharrezkoa goldaketa:
baratzeetan esaterako eskuko aitzurra erabili ohi da lurra altxatzeko. Euskal
Herrian laia erabili izan da helburu berdinarekin. Historian zehar golde mota
zenbait asmatu dira, lurra sakonago goldatu eta goldaketa lana aiseago eta
azkarrago egiten dutenak. Adibidez, belarri izeneko goldea Erdi Aroan asmatu eta
Europa iparraldeko lur gogorrak lantzeko aukera eman zuen: lurra sakonago eta
azkarrago iraultzeaz gainera, ildaskak sortu eta horrela lurreko hezetasuna
hobeki atxikitzen zuen . XX. mendean motordun goldeak modu masiboan ordeztu
dituzte garai batean zaldiek, idiek eta baita pertsonek ere tiraturiko goldeak,
produktibitatea nabarmen gehituz. Baratzeetan ere aitzurraren ordez
motokultoreak erabiltzen dira lurra prestatzeko.

Hedakuntza landare eta arbolen hazkuntza abiarazteko teknika multzoari deritzo.
Teknika hauetan, ereintza, hazietatik abiarazten den hedakuntza mota,
sexu-ugalketan oinarritzen dena; eta asexualak edo klon bat sortzen duten
aldaxka, belaunketa edo probenatzea eta txertaketa teknikak bereizten dira.
Aldaxka izeneko teknikan landarearen zati bat moztu, lurrean landatu eta landare
berri bat sortzen da. Belaunketa estoloiak dituzten landareekin egiten da
(marrubi landarea, esaterako), non estoloia makurtu eta lurperatu egiten den
ezproia sustraitzeko; sustraitu ondoren, estoloia moztu egiten da
ama-landaretik, landare berria sortuz. Txertaketa, espezie bateko adar bat beste
espezie bateko zurtoinean txertatzean datza; oso erabilia da fruta arboletan,
horien ezaugarriak (zaporea, gogortasuna...) konbinatzeko. Laborategietan kimuen
in vitro hazkuntza ere egiten da landare zenbaiten kasuan, kimu horiek birus eta
bestelako mikroorganismorik gabe hazten direla ziurtatzeko.

Ura funtsezko elementua izaten da landare gehienen hazkuntzarako. Euri ura
nahikoa ez den tokietan, nekazaritza ureztatua egiten da. Historian zehar metodo
anitz baliatu da ureztaketa egiteko. Metodo arruntena isurizko ureztaketa da,
non urmael batetik bidea eginez lur eremu batera zuzenean ura isurtzea da.
Metodo honen arazoa bere eraginkortasun eza ur kopuru handia kontsumitzen baita
modu honetan. Kopuru hori kontrolatzen ere zaila da, begiz soilik neurtu
baitaiteke zenbat ur isurtzen ari den. Era honetan, gainera, sustraiek urarekin
izan dezaketen kontaktu zuzena kaltegarria izan daiteke landarearentzat. Arazo
hau saihesteko landare-ilara batetik bestera ildaskak ezar daitezke, ura
bertatik igaroarazteko; horrela, ildaskak lurrez itxiz eta irekiz, nekazariak
hobeto kontrolatzen du ureztaketa. Ureztaketa teknologia aurreratuagoak ere
badaude, ura eraginkortasun handiagoz erabiltzen dutenak: ihinztadurazko
ureztaketan ura hodi-sistema batetik ureztatu beharreko eremuraino eramaten da
eta bertan presio bidezko sistema batez euri moduan kanporatu eta inguruko
lurrak ureztatzen ditu, baino inbertsio handia eskatzen du eta urak kalteak
eragin ditzake hosto, lore eta fruituetan; tantakako ureztaketan hodiak landare
bakoitzeraino heltzen dira eta bertatik tantak isurtzen dira aldiro guztiz modu
kontrolatuan.

Lur eremu batean burutzen den nekazaritza-jarduera konbentzionalak jarraituak
lurrak agortu egiten ditu, hazkuntzak elikagarriak nabarmen xurgatu eta besteak
beste belar txarrak eta hondakinak ezabatzean elikagarriak ematen dituen materia
organikoa ezabatu egiten duelako. Lurraren emankortasuna gehitzeko teknika
ezberdinak erabili dira historian zehar. Ongarriak lurrera botatzen diren
substantziak dira, landareek behar dituzten elikagarri kopurua handitzen
dutenak. Ongarriak organikoak izan daitezke, abere ezberdinen simaurra
esaterako, zein kimikoak, industriak ekoiztutakoak. XX. mendearen bukaeratik
hazkuntza hidroponikoak ere zabaldu dira, non landareak ez diren lurrean hazten,
baizik eta gizakiak prestatutako solutu mineral batean, landare behar dituen
substantzia guztiak ematen dizkiona.

Labore baten hazkuntza iraunkorrak lurraren emankortasuna galarazi, belar
txarren ugalketa galarazi eta izurriak baztertzen laguntzen du. Arazo horiek
saihesteko, antzinatik erabiltzen dira hazkuntza-errotazio teknikak, non
denboraldi batetik bestera labore berdina ekoiztu ordez, labore ezberdinak
txandakatzen diren. Historian zehar errotazioak elikadura hobea eta orekatuagoa
ere ekarri die nekazariei, urte berean labore ezberdinak baitzituzten horrela.
Adibidez, Erdi Aroan hiru urteko errotazioa nagusitu zen, non 3 urtetan sei uzta
ezberdin egiten ziren, lur eremua hiru sailetan zatituz eta urtero sail bat
lugorritan utziz. Horrela, ekoizpena kasu batzuetan halako sei egin zela
zenbatetsi da.

Nekazaritzan izurritzat jotzen da hazkuntza normala mugatzen duen faktore oro.
Belar txarrak, karraskariak, gasteropodoak, nematodoak, intsektuak, onddoak,
birus eta bestelako parasitoak edo zomorroak herri hizkeran izan daitezke. Asia
eta Afrika hazkuntza guztien %40 inguru izurrien ondorioz galtzen dela
zenbatetsi da. Europan, berriz, %25 inguru galtzen dela estimatu da . Historian
zehar, substantzia mineral zein organikoak, pestizida edo zomorro-botika
izenekoak, erabili izan dira izurri hauen aurka egiteko: adibidez, sufrea K. a.
1000 urtetik erabiltzen da intsektizida moduan, kobre-sulfatoa onddoen aurka
erabili izan da XV. mendetik eta karea eta nikotina ere maiz erabili dira
historian. Ezabatu nahi den eragilea zein den pestizida-mota ezberdinak daude:
intsektizidak intsektuen aurka, herbizidak belar txarren aurka edo fungizidak
onddoen aurka. XX. mendean pestizida organiko sintetikoak asmatu ziren, izurrien
aurka oso eraginkorrak baino ingurumenean eta kontsumitzaileengan ondorio
larriak sortzen dituztenak kasu batzuetan, ehunetan metatu eta iraunkorrak
izaten baitira. Hori dela eta, pestizida zenbaiten erabileraren debekua ere
eskatu da nazioarteko erakundeetan, DDT produktuarena esaterako. Alternatiba
moduan, pestizida ekologikoak asmatu dira, feronometan oinarrituta adibidez.

Laboreen hazkuntzak urtaroen zikloari jarraitzen dio, izaki bizidun guztiek
bezalaxe. Horrela, labora bakoitzak bere hazkuntza garaia izaten du urtean
zehar, urtaroen gorabehera handirik ez dagoen ekuadorreko eskualde zenbaitetan
ezik. Tropikoen inguruetan urtaro euritsua eta lehorra bereizten dira eta horiei
jarraiki ezartzen da nekazaritza egutegia edo garai bakoitzean zer hazi eta zer
bildu behar den. Berriz, latitude ertainetan, Euskal Herrian kasu, lau urtaroak
nabarmen bereizten dira. Laboreek, eta oro har izaki bizidunek, urtaroen
zikloari nola jarraitzen dioten aztertzen duen arloari fenologia da. Beste alde
batetik, antzinatik Ilargiaren eragina frogatu da laboreen hazkuntzan. Adibidez,
tuberkuluak ilbeheran eta airean hazten diren barazkiak ilgoran erein behar
direla uste ohi da; basozaintzan egurrak propietate egokiak izan ditzan zuhaitza
botatzeko data ilargialdiari jarraiki zehaztu behar dela ere jakina da .

Lurzorua eta lanaz haraindi, egungo nekazaritzako produktibitate handia XIX.
mendetik garatutako azpiegitura eta mekanizazioari esker lortu da. Mekanizazioa
lehenago eskuz edo abereen laguntzaz egiten zen lana makina konplexuei esker
egiten da gaur egun. Horri esker, Industria Iraultzak behar zituen langileak
ekarri zituen aurreko hamarkadetan. Nekazaritzako makinerian denetariko
lanetarako makinak daude gaur egun, hazkuntza gehienetan goldatu, ongarritu,
erein eta uzta biltzeko; sarri, makina hauek traktore izeneko ibilgailu komun
batera lotzen dira lana egiteko. Nekazaritzarako azpiegituren artean, berotegiek
hazkuntza eguraldiaren gorabeheretatik askatu eta landareak giro kontrolatu
batean, hezetasun eta tenperaturari dagokienean, hazteko ahalbidetzen dute.
Badira eskualdeak, Almeriako kostaldea kasu, non nekazaritza berotegietan soilik
egiten den. Nekazaritzako beste azpiegitura bat siloak, uzta edo hazkuntzarako
behar diren gaiak egoera egokian (lehor eta tenperatura egokian) gordetzeko
biltegiak alegia.

Gizakiak hazitako landareak edo laboreak naturan aurki daitezkeen landare
guztietatik %1 baino gutxiago dira. Zehatzago, historian zehar nekazaritzako
7.000 landare espezie hazi direla zenbatetsi da. Landare horien guztien jatorria
hainbat espezie basati dira, duela 10.000-12.000 urte etxekotzen hasi zirenak.
Hasiera batean, naturatik bertatik egindako hazi-aukeraketa batez, sortzailearen
efektua izenekoa, joan ziren sortzen landare berriak. Hazkuntza-eremuetan
bertan, beste botila-lepo bat suertatu zen: eremuko landareen artean soilik
gertatzen zen polinizazioa, eta, halatan, populazio murriztu bateko ezaugarriak
indartu egiten ziren. Horretaz gainera, uzta batetik bestera nekazariak gehien
interesatzen zitzaizkion aleak gordetzen zituen hurrengo ereintzarako. Horrela,
aukeraketa artifiziala behin eta berriz egiten da, nekazariaren mesedetan
landarea hobetuz. Oro har bilatzen diren hobekuntzak hazi, fruitu eta sustraien
tamaina handiagoa, fruituetako azukre-eduki handiagoa eta hazien
sakabanaketa-ahalmena eta sorraldia murriztea dira. Aukeraketa artifizialak
dakarren aldakortasun genetikoaren murrizketak arazoak ere planteatzen ditu,
ordea: ingurunean izan daitezkeen aldaketei eta sor daitezkeen izurriei aurre
egiteko ezintasuna.

Nekazaritzako landareak multzo hauetan sailka daitezke: zerealak, lekaleak,
sustraiak eta tuberkuluak eta fruituak. Zerealak nekazaritzan pisu handiena
duten landareak dira, Poaceae familiakoak, giza-elikadurarako zein abereen
bazkarako erabiltzen direnak: guztira, nekazaritza-lurren %61 zerealetarako
erabiltzen da. Gehien hazten diren zerealak garia, arroza, artoa, zekalea eta
oloa dira. Horietatik, alea aprobetxatzen da gehienbat, irinak ekoizteko
gariaren kasuan, batez ere, lastoa eta hostoak ere azpiproduktu moduan eta
abereen bazkarako erabiltzen badira ere. Lekaleetan soja, dilista, garbantzua
eta babarruna daude, eta horietatik hazia jaten da, leka baten barnean biltzen
dena. Sustrai eta tuberkuluetan patata nabarmendu behar da, baina arbia (abereen
bazkarako ere erabiltzen dena) eta azenarioa ere aipatu behar dira.
Nekazaritzako fruituetan gozoak baia eta fruitu mamitsuak biltzen dira,
gehienetan gozoak, hala nola sagarra, marrubia, udarea, banana, baina baita
barazkietan sartu ohi den tomatea ere. Fruituetan sartzen dira fruitu lehorrak
ere, azal gogorrekoak, hala nola intxaurra, urra eta kakahuetea. Beste landare
batzuetatik, berriz, aireko zurtoina aprobetxatzen da, hala nola zainzuria,
banbua eta azukre-kanabera. Beste batzuetan, hostoa bakarrik, letxuga adibidez.
Kasu berezietan, lorea eskuratzeko soilik hazten da espeziea, hala nola
elikadurarako erabiltzen den azafraia eta, noski, lore apaingarriak (arrosa eta
orkidea, adibidez).

Beste alde batetik, nekazaritzan barazkiak izenekoak ere bereizten dira.
Barazkiak soro txiki edo baratzeetan hazi ohi diren espezieak dira, zelai
handietan hazi ohi diren zereal edo lekale gehienak ez bezala. Hauetan biltzen
dira tomatea, patata, porruak, letxuga, azenarioa, azak, azaloreak, berenjena,
ilarra (lekalea ere badena, baina bere aleak berde daudelarik jaten dira, beste
lekaleak ez bezala) eta beste asko.

Laboreak euren erabilerari jarraiki ere sailka daitezke. Gehienetan, laboreak
giza-elikadura edo abereen bazkarako badira ere, badira bestelako erabilerak.
Hala nola landare oliotsuak hazten dira munduan zehar, olioa eskuratzeko,
adibidez olibondoa (zuhaitza dena), baina baita artoa eta ekilorea ere,
gehienetan sukaldaritzan erabiltzeko. Halaber, esentzia-olioak ekoizteko hainbat
landareren hostoak, loreak edo haziak erabiltzen dira, kosmetikan eta
lurringintzan erabiltzeko. Beste alde batetik, espezia izeneko landare
aromatikoak ere hazten dira, hala nola perrexila, pipermina, kanela eta bainila.
Azukre-kanabera eta azukre-erremolatxa hazkuntzek azukrea ekoizteko erabiltzen
dira. Beste hazkuntza-multzo bat edariak ekoizteko erabiltzen da; adibidez,
mahatsetik ardoa eta sagarretik sagardoa ekoizten dira, baina zerealez egindako
muztioaren distilazioaz beste edari asko ekoizten dira, hala nola whiskya eta
vodka. Tea eta kafea infusio moduan edaten dira. Halaber, sendabelar zenbaiten
hazkuntza ere egiten da, kamamilarena adibidez.

Laboreek erabilera industrialak ere badituzte. Ehungintzarako zuntzak
eskuratzeko hazten dira kotoi-landarea eta lihoa, besteak beste. Artoa, soja eta
beste landare batzuk biodiesel eta bioetanol izeneko erregaiak ekoizteko erabil
daitezke. Kautxua izen bereko zuhaitzetik erauzten da. Beste zenbait landare
produktu kimiko jakinak lortzeko hazten dira, gerora botika, pestizida eta
bestelako produktuak ekoizteko erabiliko direnak. Azkenik, badira landareak
drogak eskuratzeko ere hazten direnak, hala nola tabakoa eta kalamua.

Ingurune fisikoaren baldintzapean, nekazaritzako lurren banaketa ez da uniformea
munduan zehar. Munduko nekazaritza eskualde trinkoenak (lurraldearen azalera
osoarekin alderatuta) Ipar Amerikako lautadetan, Europako ekialdean eta neurri
txikiagoan Europako mendebaldean, Indian eta Asiako Ekialdean kokatzen dira.
Lurralde hauek monolaborantza edo espezializaziorako joera nabarmena dute
gainera: Ipar Amerikako lautadetan garia, artoa, garagarra eta soja hazten da
gehien bat, Europako ekialdean garia, oloa, azukre-erremolatxa, patata, ekilorea
eta lekak, Europako mendebaldean artoa, garia, garagarra (Britainiar uharteetan,
batez ere) eta koltza; Indian, artatxikia, arroza, garia, sorgoa, kotoia eta
Asiako ekialdean artoa, soja eta garia. Nabarmendu behar da Argentinan sojaren
hazkuntza asko garatu dela XX. mendeko bukaeratik, eta Afrikan artatxikia labore
ohikoa dela.

Gizakiak lurra unitate bereizi edo ustiapenetan antolatzen du nekazaritzarako.
Ustiapen hauen ezaugarri nagusi bat jabetza eta bertako lan-harremanak dira.
Lurraren jabea eta lurra lantzen duen pertsona edo giza-talde bera direnean,
ustiapena zuzena dela esaten da. Ustiapen zuzenaren ezaugarri nagusia
ustiapenaren tamaina txikia izaten da: nekazariak duen lan-ahalmen
mugatuarengatik: bestalde, Europako mendebaldean egun nagusi den ustiapen mota
da.

Sarri, bereizi egiten dira lurraren jabetza eta langintza: ustiapenaren jabeak
beste batzuen esku uzten du nekazaritza lana, mendekotasun harreman batez
gehienetan. Kasu batzuetan, lurjabeak ustiapena kudeatu bakarrik egiten du:
adibidez, latifundioetan lurjabeak soldatapean dagoen langileburu baten esku
uzten ditu lurrak eta honek lurrik gabeko nekazariak kontratatuko ditu,
gehienetan aldi baterako, ustiapenaren beharrak ikusita. Latifundioa ustiapen
arrunta izan da Espainian eta Italian, baina bere produktibitatea eskasa izan
da. Latifundioaren muturreko kasu bat, Hego Amerikako eskualde anitzetan izan
dena, plantazioa izan da, non lana egiten zutenak esklaboak ziren, batez ere
europar eta ipar amerikarrentzat kakaoa, azukrea eta kafea ekoizteko. Egun,
ustiapen intentsiboen eredua zabaltzen ari da, non lana oso mekanizatuta dagoen,
behar direnean langileak aldi baterako bakarrik kontratatuz. Beste harreman mota
bat landa-errentamendua izan da, non lurraren jabeak uztiapena nekazari bati
alokatzen dion, errenta edo uzta-kopuru baten trukean. Adibidez, Euskal Herriko
baserrietan XX. mendera arte, nagusi izan da maiztergo harremana, non
baserriaren jabetza jaun baten eskuetan zegoen eta horren erabilera baserritar
bati uzten zion urteko errenta baten trukean.

Ekonomia sozialistetan bestelako ustiapen ereduak izan dira. Sobietar Batasunean
lurrak nekazarien artean banatzea nahikoa ez zela ikusita, garaiko teknologia
aurreratuarekin estatua jabe zen ustiapenak prestatu ziren, sovkhoz izenez, non
langileei estatuak soldata finkoa ordaintzen zien. Ustiapen hauetako
produktibitatea eskasa zen, langileek ez baitzuten pizgarririk ekoizpena
gehitzeko. Alternatiba moduan, kolkhoz izeneko ustiapenak zeuden, zenbait
ataletan jabetza kolektibokoak eta kooperatiba moduan kudeatzen zirenak, non
nekazariek ekoizpenean oinarrituriko etekina jasotzen zuten. Merkatu-ekonomietan
ere nekazariak kooperatiba moduan antolatzeko esperientzia ugari dago,
gehienetan tresneriak eta instalazioak partekatu eta merkaturatzeari begira;
horietan Israelgo kibbutz izeneko nekazaritza-kolektibitateak nabarmendu behar
dira.

Lurraren jabetza eta nekazaritzari eragiten dioten beste egitura
sozioekonomikoak aldarazteko politikari nekazaritza erreforma deritzo eta
nekazaritzaren gizarte-antolakuntzak bidezkoak ez diren egoerak sortzen
dituenean planteatzen da, batez ere latifundioetan eta lurra pertsona gutxiren
eskuetan biltzen den beste kasuetan langile nekazariak esplotatzen direnean.
Nekazari txikien errebindikazioa izan da historian zehar eta herrialde askotan,
gizarte-mugimendu anitzek sustatu dutena. Horrela, erreforma hauetako
neurrietako bat lurrak espropiatu eta nekazarien artean banatzea izan da kasu
askotan. Beste batzuetan, lurren produktibitate eskasari aurre egiteko,
nekazarien eskuetan dauden lur eremu txikiak bildu eta kooperatibak sortzea izan
da erreformaren helburua.

Nekazaritza gizartean antolatzeko modu anitz izan da historian zehar: familia,
tribua edo langileak, banaka lurjabe baten mendean edo enpresa baten baitan
lanean, lurraren jabetza eta beraien arteko harreman modu zenbaitekin, atxiki
zaizkio lurrari. Bi motako gizarte-egiturak aurki daitezke nekazaritzan: alde
batetik, egitura tradizionalak (familia edo tribua, esaterako) eta nekazaritza
erakunde ekonomiko hutsak, nekazaritza jarduera ekonomizismo edo ikuspuntu
ekonomiko hutsetik garatzen dutenak (enpresa kapitalistak, esaterako). Historian
zehar, nekazaritza egitura tradizionalek zurruntasun handiagoa erakutsi izan
dute euren nekazaritza jarduera berritu eta hobekuntza ekonomikoa garatzeko,
salbuespenak badaude ere (adibidez, Euskal Herriko egungo baserri batzuek,
familia egitura tradizionalaren baitan, puntako teknologia eta merkaturatze
lehiakorrerako gaitasun nabarmena erakutsi dute XX. mendeko bukaeratik). Gizarte
antolakuntza tradizionalak nekazaritza aurrerakoi eta eraginkor baterako
ezgaitasuna nekazaritzan jarduten duten pertsonen prestakuntza urria edo
primitibotasuna argudiatu da zenbaiten aldetik nekazaritzaren atzerapena
azaltzeko, baina ohartu behar da nekazaritza jarduera ekonomiko bat izateaz
gainera, bizimodu bat ere badela gizarte askotan eta horietan askotan lehenetsi
egiten dela nekazaritzaren ikuspuntu sozial eta ekologikoa, eraginkortasuna
bultzatzen duen antolakuntza zientifikoaren aldean. Ildo horretatik, nekazaritza
kapitalista gaitzesten duten jarrera politiko sendoa izan da XIX. mendetik:
kapitalismoak landa-bizitzaren deshumanizazioa eta nekazariaren nortasunaren
galera ekarriko lituzke . Beste kasu batzuetan, ordea, botere harreman finkoak
(aitak bere seme-alabekin eta Europako historian jauntxoek euren menpekoekin
izan dituztenak) izan dira berrikuntza eta aurrerapenerako bidea itxi dutenak.
Nekazariek nekazaritza arlo berrietan sartu, lekuz aldatu edo antolakuntza modu
berrietan parte hartzeko aukera izan dutenean, nekazaritza nabarmen garatu da
kasu askotan, nekazarien mesedetan, lehen nekazariei askatasunik ematen ez zien
egituretan ez bezala. Faktore zehatzagoak ere aipatu dira: adibidez, ondasunaren
balioa handiagoa den kasuetan tradizioak pisu handiagoa izaten duela azalduz,
desnutrizioa sarri gertatu eta ondorioz lurrak eta nekazaritza produktuek balio
handia hartzen duten gizarteetan, esaterako.

XIX. mendetik nekazariak bildu eta laguntzen duten elkarte eta erakundeak sortu
dira. Alde batetik, nekazariak bildu baina administrazio publikoaren parte
hartze eta laguntza zuzena ere baduten elkarte ofizialak bereizten dira,
nekazaritza edo laborantza ganbera izenekoak, nekazariei laguntza
administratibo, tekniko eta ekonomikoa ematen dietenak; beste alde batetik
eskualde bateko nekazariak borondatez biltzen dituzten elkarte eta sindikatuak
daude, beraien interes komunak defendatu eta laguntza ere eskaintzen dutenak,
Euskal Herrian, adibidez, EHNE, Euskal Herriko Nekazarien Elkartasuna eta ELB,
Euskal Herriko Laborarien Batasuna. Kooperatiba ere nekazariak biltzeko modu
arrunta izan da, instalakuntza eta azpiegituraak partekatu, erosketak eta
salmentak modu bateratuan kudeatu eta nekazari banakoei maileguak emateko,
aurrezki kutxa moduan.

Nekazaritza jarduera ekonomikoa da: baliabide eskasak (lurra, lana, kapitala)
erabiliz, nekazariak ahalik eta etekin handiena ateratzen bilatzen du.
Nekazaritzaren ekonomiak, besteak beste, hazi beharreko landareak zein izan
behar diren, hazi beharreko horien kopurua zenbat izango den, horretarako
erabili beharreko baliabideen konbinazioa eta merkataritza harremanak, nola, non
eta zein preziotan saldu alegia, erabaki beharko ditu . Biziraupenerako
nekazaritzan, nekazaritzak ekonomia osoa osatzen badu ere, bestelako jarduera
ekonomikorik gabe, egungo ekonomia modernoetan nekazaritzak gero eta pisu
txikiagoa hartzen joan den sektore ekonomikoa izan da, batez ere bertan lan
egiten duten pertsona kopuruari begiratuta. Hala ere, oinarrizko sektorea beste
sektore ekonomikoentzat input edo gaiak ekoizteari begira: biztanleriari
elikagaiak hornitzeaz gainera, horien inguruan eraldaketa-industria zabala eratu
eta industriarako lehengaiak ekartzen ditu. Aldi berean, ordea, beste
sektoreetatik input (lehengai, hornidura, ekipamendu edo zerbitzu) gutxi hartzen
dituen sektorea da.

Antzinatik, nekazaritzak jasan dituen arazoak nezakarien errenta eskasa eta
laboreen prezioen gorabeherak izan dira. Errenta eskasaren arazoa nekazariek
beste lanbide batera aldatzeko duten mugikortasun eskasari egotzi zaio, kultura
eta prestakuntza arrazoiak direla medio. Halatan, lurrik gabeko nekazariak
esplotatu ahal izan dituzte lurjabe handiek , soldata txikien trukean. Beste
batzuetan, berrikuntzarako joera ezagatik, nekazaritza eremu zabalek
produktibitate txikia erakutsi dute. Beste alde batetik, uzta kopuruaren kontrol
eza izan da historian zehar prezioetan gorabehera handiak eragin dituen faktore
nagusia: nekazaritza-produktuen eskaria nahiko inelastikoa dela kontuan
harturik, uzta handiak gehiegizko eskaintza ekarri eta prezioak hondoratu ditu
kasu batzuetan; aitzitik uzta txikiek eskasia eragin eta prezioak nabarmen
goratu ditu, batzuetan nekazarientzat ere arazoak sortuz, beraiek izaten baitira
nekazaritza-produktuen kontsumitzaile handienak. Prezioak kontrolatu nahian,
administrazio publikoek laboreen inportazioak mugatu nahi izan dituzte askotan,
gehiegizko arantzelak edo edo produktuei baldintza tekniko eta sanitario
zorrotzak ezarriz. Beste batzuetan, Europa eta Ipar Ameriketako herrialdeen
kasuan adibidez, gobernuek nekazariei gutxieneko prezio bat eskaini eta
esportaziora zuzendu ditu horrela erositako produktuak, dumping politika batez
alegia; horrela, produktibitate txikiagoko herrialde pobreetan ekoizten diren
laboreen irtenbidea eragotzi da, nekazari xumeen kaltetan. Beste alde batetik,
nabariak dira nekazaritza intentsiboak dakarren gainprodukzioaren ondorioak:
prezioak hondoratu egiten dira, nekazari txiki eta tradizonalen bizimodua
kolokan jarriz. Ohartu behar da, ildo horretatik, nazioarteko labore nagusien
erreferentzia-prezioak Estatu Batuetako Chicago Mercantile Exchange izeneko
merkatuan negoziatzen direla.



https://eu.wikipedia.org/wiki/Habana

Habana (gaztelaniaz: La Habana, la aˈβana ahoskatua) Kubako hiriburua,
probintzia, portu nagusia eta merkataritza gune garrantzitsuena da. 728,26 km²ko
eremua du eta 2012an 2.106.146 biztanle zituen. Karibeko hiri jendetsuena da.

Diego Velázquez de Cuéllar espainiarrak sortu zuen 1515ean, San Cristóbal de La
Habana izenarekin. 1982an, UNESCOk Habana Zaharra eta gotorlekuak Gizateriaren
Ondare izendatu zituen.

Habana Kubako ipar-mendebaldeko itsasaldeko badia batean dago, Ozeano Atlantikoa
Karibe itsasoarekin lotzen dituen Floridako itsasartearen hegoaldean. Badiaren
ahoa estua eta luzea da eta oso portu natural segurua da. Haren kokapena dela
eta, Mexikoko golkoaren sarreran, Hego Amerikatik Estatu Batuetara doan itsas
bidean, denbora luzean Karibeko porturik handienetarikoa izan da.

Hiria badiaren mendebalde eta hegoaldeko muino apaletan hedatzen da. Almendrares
ibaiak hegoaldetik iparralderako norabidean zeharkatzen du. Ekialdean dagoen
kareharrizko goragunearen gainetan (60 m) El Morro eta La Cabañako gotorleku
kolonialak daude. Mendebaldeko beste goragune baten gainean Printzearen gaztelua
eta Habanako Unibertsitatea daude.

Habanak alisioek eta itsasoaren hurbiltasunak leundutako klima tropikala du;
Köppen klima sailkapenaren arabera, negu lehorreko sabanako klima (Aw) da.
Urtean zehar, tenperaturak oso egonkorrak dira: urteko batez bestekoa 25,2 °C
da; urtarril eta otsaileko batez bestekoa 22 °C da; eta abuztukoa, 28 °C. Urtean
pilatutako prezipitazioa 1.200 mm ingurukoa izaten da. Urtaro euritsua ekainaren
eta urriaren bitartekoa da, eta urtaro lehorra, abenduaren eta apirilaren
artekoa.

Ez dago ziur jakiterik San Cristóbal de La Habanaren lehenbiziko (1514-1515eko)
kokalekua. Uhartearen hegoaldeko itsasbazterrean zegoen, Surgidero de
Batabanotik gertu edo Mayabeque ibaiaren ertzean. Zenbait urte geroago,
kokalekua iparraldeko kostaldera aldatu zuten, Habanako badia itsasoarekin
lotzen duen kanalaren mendebaldeko urbazterrera, hots, gaur egungo tokira.

Habanako alde zaharrak (Habana vieja) jatorrizko kale estuak ditu. Gune zahar
horren inguruan, XVIII. mendean hiria mendebalde eta hegoalderantz garatu zen
eta kanalaren beste urbazterrean, Regla herria hazten hasi zen. XIX. mendean,
hiria arras zabaldu zen mendebalderantz eta hegoalderantz, La Vivora, Luyano eta
beste auzo berri batzuk sortu baitziren.

XX. mendeko lehen hamarkadetan, aldaketa esanguratsuak izan zituen, nagusiki
Estatu Batuetako goi klaseen aisialdi leku bilakatu baitzen. Hotel, gune
komertzial eta luxuzko auzoekin batera, txabola gune handiak ere sortu ziren.
1970. urtetik, Habana hiriaren kanpoaldean nekazaritza sustatu zen, 30.000
hektareako Cordón de la Habana lekuko; alor horietan, kafea, fruitu tropikalak,
barazkiak eta abar lantzen dira. Hori guztia bultzatzeko, Kubako gobernuak
ureztatze sarea eraiki zuen.

Hiria 15 udalerritan (municipio) banaturik dago eta haietako bakoitza, 105
auzotan (consejo popular). Hona udalerrien zerrenda:

1514. urtean, Diego de Velázquezen aginduz, San Cristóbal de la Habana herria
sortu zen irlako hego kostaldean, Batabanotik gertu, baina haren kokalekua ez
zen bizileku egokia; horrez gain, oso arriskutsua zen itsas nabigaziorako.
Arrazoi horiek zirela eta, 1518. urtean berrogei eta hamar kolono iparraldera
mugitu ziren, gaur egun Almendares ibaiaren uhubiaren ondoan. Hurrengo urtean,
berriro kokalekuz aldatu eta gaur egungo tokira joan ziren, badiaren babespean.

Indiako flotak Habanan gelditzen ziren, bidaian hasteko eguraldi onaren zain;
beraz, bertan denbora luzea eman behar zuten eta garraiatzen zituzten bitxiek
eta merkantziek jende anitz erakartzen zuten. Biztanleak gehiago zirenez,
kultiboak emendatuz joan ziren, batez ere esklabo beltzak erabiltzen zituzten
lan gogorretarako. Haietan tabakoa nagusitu zen, eskari handia baitzegoen. Hiria
garatuz joan zen eta bestelako industriak sortu ziren, hala nola, ontzitegiak
eta ontziak konpontzeko industriak.

1553an, Habana Kubako hiriburu bihurtu egin zen eta horrek hazkundea bizkortu
zion. Horrexegatik, piraten helburu izan zen: 1555. urtean, Jacques de Sores
pirata frantziarrak suntsitu eta uztak erre zituenez, Kubako gobernadoreek
Habanan gotorlekuak eraikiarazi zituen, piratengandik babesteko.

1762. urtean, tropa britainiarrek hiria hartu zuten, zenbait hilabetez setiatu
ostean, baina denbora laburrean egon zen ingelesen eskuetan, Versaillesko Ituna
zela eta, espainiarren eskuetara itzuli baitzen.

1898. urtean, Kuba Espainiako parte izateari utzi zion, eta Habanak hedakuntzen
segiitu zuen, orain, Estatu Batuen eraginpean. Hiriaren ondoan, gune industrial
handiak sortu ziren, eta bere populazioa handituz joan zen (1960. urtean
1.500.000 biztanle). Hiriak zabalkunde handia izan zuen Batistaren agindupean,
estatubatuarren aisialdi leku gisa.

1968. urtean hiriaren erreforma aurrera eraman zen, langileentzako auzoak
eraikiz eta gizarte organizazio zibilak (Comités de manzana) direla eta.

Habanako hiriaren garapena bere kaiaren garapenari oso lotura egon da, XVI eta
XVII. mendeetan, harresi eta gotorlekuak eraiki ziren piratetatik babesteko.
Gotorlekuak ondorengoak dira:



https://eu.wikipedia.org/wiki/Eusko_Jaurlaritza

Eusko Jaurlaritza Euskal Autonomia Erkidegoko gobernua da, hau da, Araba,
Bizkaia eta Gipuzkoa herrialdeetan du eskumena. Eusko Jaurlaritzaren egoitza
nagusia Arabako hiriburu Gasteizko Lakua auzoan dago; hortik dator maiz Lakuako
Gobernua ezizenez ere aipatzea.

Jaurlaritzaren burua lehendakaria da (gaur egun, Iñigo Urkullu), eta bizileku
edo egoitza ofiziala Gasteizko Ajuriaenea jauregian du. Eusko Jaurlaritzaren
kontrola daraman erakundea edo parlamentua Eusko Legebiltzarra da, eta orobat
lehendakaria aukeratzen duena. Legebiltzarraren egoitza ere Gasteizen dago.

Eusko Jaurlaritza 1936an sortu zen, Espainiako Gerra Zibilaren garaian, eta
aurreneko lehendakaria Jose Antonio Agirre izan zen. Lehenbiziko Eusko
Jaurlaritzaren nahiz Lehendakaritzaren egoitza Bilboko Carlton hotelan egon zen.
Eraikin hau 1919an Manuel Maria Smith arkitektoak diseinatu zuen eta Euskal
Herriko Historia Garaikidearen gizarte eta kultur gertakizun garrantzitsu
ugariren lekuko izan da, gaur egun Bilboko eraikin nabarmenetako bat delarik.

Autonomiak, ordea, ez zuen luze iraun: Francisco Francoren altxamendua nagusitu
zenean, bertan behera gelditu ziren Euskadiko eta Kataluniako autonomia
estatutuak.

Behin Bilbo eta jada Euskal Herria osoa frankisten esku erorita, Eusko
Jaurlaritzak bere egoitza Kataluniako Bartzelona hiriburura lekualdatzea erabaki
zuen. Lehenbiziko egoitza, aurretik Eusko Jaurlaritzak Gràcia pasealekuan zuen
Euskal Herriko Errefuxiatuen Babesetxea izan zen; ondoren eta behin-behinekoz,
Kataluniako Generalitateak eskeinitako Pedralbesko jauregian kokatu zen. Egoera
hura frankistek Bartzelona hartu eta Eusko Jaurlaritzak Frantziara ihes egin
behar izan zuen arte luzatu zen.

Erbesteratutako hainbat abertzaleen ekimenari esker Frantziako Paris
hiriburuaren erdiguneko Rue Marceau karrikako 11. zenbakian zegoen jauregi bat
erosi zen, bertan erbesteko Eusko Jaurlaritzaren egoitza kokatu zelarik.

1940ko maiatzean naziak Parisera sartzearekin batera, egoitza ezeztatu eta
ondoren frankistek okupatu eta haien poliziaren egoitza bilakatu zuten. Halere,
Ardatzeko potentziek Bigarren Mundu Gerra galtzeak Eusko Jaurlaritza Rue Marceau
karrikara itzultzea ahalbideratu zuen.

Egokiera hartan jarraitzea ezinezkoa izan zitzaien. Espainiako Bigarren
Errepublikaren jabegoak euren jabetzara iragateko zioen lege frankista bati
jaramon eginez, 1951ko ekainaren 28an Frantziako Gobernuak Eusko Jaurlaritzaren
egoitza zegoen jauregia husteko agindua eman zuen, horri Espainia frankistak
Frantziako Gobernuari eginiriko presio indartsuari gehitu zitzaion, ondorioz
huste agindua finkoa eta atzerapausorik gabea bihurtu zen. Jose Antonio
Agirreren zioenez bere bizipen lazgarrienetako bat jauregi honen desjabetzearena
izan zen. Ordu ezkero Espainiako Gobernuak ez dio inoiz Eusko Jaurlaritzari
jauregi honen jabetzarik itzuli, eta 1991n Cervantes Institutuaren Parisko
egoitza han ipini zuen.

Gero, erbesteko Eusko Jaurlaritza hartako kide batzuek Parisko Rue Singer
karrikako 48. zenbakian egoitza berri bat topatu zuten, erbesteko egoitza
ofiziseg leku segurura aldatzeko asmoz. 1965an etxebizitza berriak eraikitzeko
erautsiko zuten hiru solairuko etxalde zahar bat zen. 1979ko abenduaren 15eko
Eusko Jaurlaritzaren Euskal Herriratze arte Rue Singer kaleko 50. zenbakiko
sotoa Jesus Maria Leizaola lehendakariaren exekutiboaren kokalekua izan zen.

Franco hil eta diktadura amaitu zenean, trantsizio garaia ireki zen Espainian,
eta handik pixka batera Gernikako Estatutua onartu zen. Ondorioz, 1979an,
berriro abian jarri zen Eusko Jaurlaritza, eta Carlos Garaikoetxea lehendakari
aukeratu zuten. 1980an Eusko Jaurlaritzaren egoitza Gasteiz hirian ezarri zen.

1979ko Euskal Autonomia Erkidegoko Estatutuak agintzen duen bezala, Eusko
Jaurlaritzaren egoitza nagusiak Gasteizen daude, EAEko hiriburua delako. Eusko
Jaurlaritzak honako egoitzak ditu Gasteizen:



https://eu.wikipedia.org/wiki/Blog

Blog (edo weblog) bat, ohar, istorio edo artikuluak argitaratzen diren
Interneteko webgune bat da. Blogariak mezuak egunkari edo ontziko liburu moduan
idazten ditu eta hauek kronologikoki argitaratuz doaz bere blogean. Egitura
aldetik goiko markoak bloga identifikatzen du, zutabe nagusian mezuak eta
erantzunak agertzen dira, eta alboko zutabean, besteak beste, egilearen
deskripzioa, estekak, etiketak, kategoriak, mezuen artxiboa eta harpidetzeko
loturak egon ohi dira. "Weblog" izena Jorn Bargerrek erabili zuen lehen aldiz
1997ko abenduan.

Blog gehienak pertsonalak dira, egile bakar batek idatziak, baina badira talde,
elkarte, erakunde eta enpresenak ere. Bertan publika daitezke, askatasun osoz,
albisteak, iritziak, poesiak... Esateko zerbait daukan edonork eduki dezake blog
bat. Blog gehienak irauteko asmoz sortzen dira baina badira gertakizun baten
berri emateko sortuak direnak ere. Blogen aldaera bat mikroblogak dira; hauen
bereizgarria da mezuak laburrak direla (gehienez jota 140 karaktere normalean)
eta egileak une honetan zertan zaude galderari erantzuteko eginak dira. Mezuak
normalean egileak definitutako komunitate batentzat zuzenduta daude. Komunitate
horiek - lagunenak, lankideenak...- gizarte-sareak egituratzen dituzte.

Mezuetan testuaz gain argazkiak, bestelako irudiak, aurkezpenak, animazioak eta
bideoak ere txerta daitezke. Elementu multimedia hauek web zerbitzari batean
kokatu behar dira txertatu edo kapsulatu (embed) aurretik. Multimedian
oinarritzen diren blogak daude: fotoblogak, bideoblogak eta audioblogak (podcast
edo deskargatzeko irrati-saio asinkronoak, musikakoak edo MP3 blogak).

Blog bat egiteko bi aukera daude: berariazko editore bat erabiliaz, hala nola
Wordpress, sortu eta web-ostatu batetara igo edo blogak editatzeko plataforma
bat erabiltzea. Plataforma hauek blog-txantiloiak eskaintzen dituzte eta blogari
ostatu ematen diote. Hauetako batzuk doakoa dira, hala ere badaude ordaindu
beharrekoak direnak. Blog bat eduki nahi duenak plataforma hauetako batera jo
eta minutu gutxitan blog bat sortu eta idazten hasi daiteke.

Sindikatzea, normalean, RSS, XML, ATOM edo FEED bidez egin ohi da. Hauek
irakurtzeko programak existitzen dira, eta baita online gure Feed-Sorta izateko
webguneak ere, hala nola, Bloglines.

Bestetik, PodCasting delakoa ere badago. Honen oinarria sindikazioan datza,
baina ez edukien sindikazioan; audio fitxategienean baizik. Horretarako
konprimaturiko audio fitxategiak erabiliko dira, ogg edota mp3. Edonork bere
audio fitxategiak (irrati programak, errezetak, ipuinak...) ordenagailu bidez
grabatu eta webgunetara igotzeko parada du. Ondoren, fitxategi horiek gure iPod
eta antzekoetan eraman eta entzuteko aukera dugu. Podcastinari esker,
sindikatutakoei edukia berritu dela ohartarazteko mezua bidaliko diogu.



https://eu.wikipedia.org/wiki/Bavaria

Bavaria (alemanez: Bayern) Alemaniako hego-ekialdeko estatua da. Ezaugarri
berezia du, "estatu librea" izanda (Freistaat Bayern). Hiriburua Munich da
(1.314.551 biztanle) eta estatuak 12.464.997 biztanle ditu. Garrantzi historiko
handia izan du Europan. Halaber, pertsona ospetsu ugari bertan jaio zein bizi
izan dira.

Danubio ibaiak bitan banatzen du mendebaldetik ekialdera. Danubioaren
hegoaldean, Alpeak daude eta bertan, Alemaniako gailurrik gorenak (Zugspitze,
Hochwanner eta Watzmann, besteak beste). Hegoalderago, Iller, Lech, Isar eta Inn
ibaiek zeharkaturiko ordoki suabiar-bavariarra zabaltzen da; haran eta aintzira
ugari (Ammersee, Starnbergsee, Chiemsee) dago han.

Danubioaren iparraldean, Suabia-Frankoniako arroa dago, Main eta Danubioaren
eskuinaldeko adarren artean. Frankoniako Jura mendiek zeharkatzen dute eskualde
hori. Ekialdean, Bavariako oihana (Bayerischer Wald) Txekiar Errepublikarekiko
mugan hedatzen da Bohemiako oihanean (Böhmerwald, txekieraz Cesky Les, 1.400 m).

Artzaintzak eta nekazaritzak garrantzi handia hartu dute: esne aziendak Alpe eta
ordokian, laboreek eta patatak Danubio ibarrean, mahastiek Main haranean.
Petrolio findegiak daude Ingolstadt-en. Mekanika eta kimika industria, ehun
langintza, janari industria (garagardoa)... Nurenberg, Munich, Aubsburgo eta
Würzburg hirietara bildu dira batez ere. Turismoa garrantzitsua da: Alpeak
(Garmisch-Partenkirchen, Berchtesgaden), Munichen hegoaldeko aintzirak, Bayreuth
(Wagner-en operak).

Zeltak izan ziren lehen biztanleak; erromatarrak K. a. 15. urtean sartu ziren
Bavarian. Danubioko haran zabalak eta Alpeetako haranek inbasioetarako bidea
errazten zutela, V. eta VI. mendeetan, Bohemiatik etorritako herriek hartu
zuten. Frankoen eskuetan egon ondoren, dukerri bihurtu (911) eta Saxoniaren,
Frankoniaren eta Guelfoen etxeen mende geratu zen.

1180. urtean, Bavaria Palatinatuko Otton Wittelsbacheko kondearen palatinarraren
gobernupean utzi zuten; 1218 arte bertako haren etxeak izan zuen agintea.
Palatinatuaren barnean, lurraldeak Holanda eta Hainaut lurraldeetara zabaldu
zituen Bavariako etxeak (Luis IV.a Bavariako enperadorea, 1314-1347). XVII.
mendean, Maximiliano I.a Handia, Bavariako Duke eta Hauteslea (1573-1651) Liga
Santuko buru bihurtu zen eta printze protestanteen aurka borrokatu zen Hogeita
Hamar Urteko Gerran. Westfaliako Itunak (1648) lurraldea aitortu zion, Goi
Palatinatua barne. Handik aurrera, Bavariako koroak Frantzia aldera jarri zituen
begiak, eta itunak frantsesekin egin zituen. Frantziako gobernuak lagunduta,
Maximilian Josef I.a Bavariako errege izendatu zuten 1805ean. Napoleonen erasoen
garaian, hasieran alde egon bazen ere, azkenean frantsesen aurkako aliatuen
bidea hartu zuen Bavariak eta Frantziarekiko aliantzak bukatu. Austriaren alde
borrokatu zen Prusiaren aurkako gerran (1866) eta Prusiaren alde Frantziaren
aurkakoan (1870). Versaillesko itunaren arabera (1870), Bavariako erreinua
Alemaniako Inperioaren kide bihurtu zen, nolabaiteko autonomia gorde bazuen ere.
Bavariako monarkiaren azkena 1918ko azaroaren 7an etorri zen (Weimar-ko
Errepublika): land bihurtuta, eskubide gehienak galdu zituen. Nazismoa —Munichen
sortu zen— aginpidera heldu orduko (III. Reicha, 1933), autonomi eskubide
guztiak galdu zituen. Amerikarrek 1945ean hartua, Alemaniako Errepublika
Federaleko hamar landetako bat bihurtu zen.

2008ko irailaren 28an izan ziren Baden-Württembergeko parlamenturako azken
hauteskundeak. Bavariako Batasun Kristau eta Soziala (CSU) alderdi eskuindarrak
erraz irabazi zuen; hala ere, 46 urteren ondoren, lehen aldiz gehiengo absolutua
galdu zuen. Honako hauek izan ziren hauteskundeetako emaitzak:



https://eu.wikipedia.org/wiki/Bangladesh

Bangladeshko Herri Errepublika edo Bangladesh (bengaleraz: বাংলাদেশ
[ˈbaŋlad̪eʃ]) Hegoaldeko Asiako estatua da, Ganges eta Brahmaputra ibaien
itsasoratze deltan kokatua. Indiako Mendebaldeko Bengala estatuarekin batera,
Bengala eskualde etno-linguistikoa osatzen du: izan ere, Bangladesh izenak
bengaleraz "Bengalako Herrialdea" esan nahi du.

Estatua demokrazia partehartzailea da eta Commonwealth erakundeko kidea 1972tik.

Ganges eta Brahmaputra ibaien itsasoratze deltan kokatuta, urteroko montzoi eta
zikloien menpean dago. Herrialdea laua da oso, batez besteko garaiera 12
metrokoa izanda, eta eremuaren % 10 gutxi-gorabehera itsas mailaren azpitik
dago. Itsas maila metro bat igoko balitz, herrialdearen erdiak ur azpian
geratuko lirateke. Lau eremu bakarrik kokatzen dira ibai deltatik kanpo: Sylhet
muinoak, Madhupur mendigunea, Chittagong Hill Tracts eskualdea eta Barind
eskualdea. Bangladeshko mendirik garaiena Mowdok mendilerroko Chittagong Hill
Tracts da (1.052 m), hego-ekialdean.

Kostaldeko gehiena Sundarban padura oihanak hartzen du, munduko mangladi
zabalenak. Bertan flora eta fauna aberatsa bizi da, Bengalako tigrea barne.
Cox's Bazar-en (Chittagong hiriaren hegoaldean, Bangladeshko hego-ekialdeko
muturrean) 120 km-ko luzerako hondartza dago, munduko luzeena.

India du mugakide nagusia, ipar, eki eta mendebaldean: hego-ekialdean,
Birmaniarekin muga txikia du, Bengalako golkotik gertu.

Egungo mugak 1947ko Bengala eta Indiako banaketak sortu zituen. Orduan
Pakistango ekialdeko alde bihurtu zen. Mendebaldeko Pakistanetik 1.600
kilometrotara izanda, orduko diskriminazio politikoa eta linguistikoak 1971n
Mendebaldeko Pakistan aurkako guda bultzatu zuen, Indiak babestuta. Estatu
berriak gosea, hondamendiak eta pobrezia ez ezik, krisialdi politikoa eta
estatu-kolpe militarrak ere borrokatu zituen. 1991n demokrazia berrezartzeak
egonkortasuna ekarri zuen.

2014ko urriaren 28an, heriotza-zigorra jarri zioten Bangladeshko alderdi
islamiar bateko buruari. Independentzia Gerran (1971) egindako krimenengatik
epaitu zuten Motiur Rahman Nizami eta gizateriaren kontrako krimenak egotzi
zizkioten.

Abenduaren 30ean, Azharul Islam buruzagi heriotzara kondenatu zuten, gerra
krimenengatik.

142 eta 159 milioi arteko biztanle izanda, Bangladesh munduko zazpigarren
herrialderik populatuena eta biztanle dentsitate handienetariko bat duena da.

Bangladesh demokrazia parliamentarioa da. Bost urtetik behin egiten diren
hauteskundeetan Jatiya Sangsad edo Parlamentua aukeratzen dute eta haren 345
kideek (haietako 45 emakumezkoak dira) Lehen Ministroa izendatzen dute. Estatu
burua presidentea da, baina ordezkaritza eta zeremonial zereginak baino ez
dauzka.

Alderdi politiko nagusiak Bangladesh Awami League eta Bangladesh Nationalist
Party dira. 2005eko otsailean Jagrata Muslim Janata Bangladesh eta Jama'atul
Mujahideen Bangladesh alderdi islamistak debekatu ziren.

Bangladeshko hizkuntza ofizial eta nagusia, aldameneko Mendebaldeko Bengalan
bezala, bengalera da, sanskritoan jatorria duen indo-ariar hizkuntza. Ingelesa
bigarren hizkuntza da, goi eta erdiko klaseek askotan erabilia.

Bangladeshko erlijio nagusia Islam da (% 89,7), baina badago hindu gutxiengo
handia ere bada (% 9.2).. Musulmanen % 96 sunitak da, beste % 3, berriz, xiita.



https://eu.wikipedia.org/wiki/Orozko

Orozko Bizkaiko hegoaldeko udalerri bat da, Arratia-Nerbioi eskualdekoa.
Bizkaiko udalerri handienetan bigarrena da hedaduraz (Karrantza da handiena).
Arrazoi geografikoak direla kausa, harreman handia du Arabako Aiaraldea
eskualdearekin, eta batzuetan eskualde horren partetzat hartzen da. 2016. urtean
2.635 biztanle zituen.

Bilbo eta Gasteiz hirien artean kokatuta dago, Gorbeiako natura parkean sartuta
zati handi batean eta Itxinako mendigunearen magalean. Altube eta Arnauri ibaiek
udalerria zeharkatzen dute.

Oso eskualde menditsuan dago Orozko. Gailur nagusiak hegoaldean (Gorbeiako
mendialdean) daude: Gorbeia (1.475 m), Illunbe (982 m), Arna (1.232 m),
Anekogarri (1.017 m), Ubixeta (1.106 m), Beluzaran (1.028 m) eta Kolometa (1.001
m). Udalerriaren iparraldeko mendiak apalagoak dira eta Gorostola izan ezik (834
m) gainerakoak ez dira 800 m-ra iristen. Aipagarriak dira , halaber mendebaleko
Itxina mendialdeko gailurrak: Lekanda (1.302 m), Igalirrintza (1.296 m),
Altipitax (1.164 m), Gorosteta (1.256 m) eta Axkorrigan (1.068 m). Kantauri
aldeko isuria dute udalerritik igarotzen diren erreka gehienak (Arnauri,
Altube), Padrubaso erreka izan ezik.

Orozko herriak auzo eta elizate asko dituen herria da. Hona hemen
garrantzitsuenak:

Bizkaiko Jaurerriaren barruan izan zen Orozko, 973. urtean Aiarako jaun-andreen
mende geratu zen arte.

Laborantza (artoa, patata, barazkiak) eta abere hazkuntza (behi, ardi eta zerri
azienda) dira ekonomia jarduera nagusiak. Dena dela langile ugari Laudio, Ugao
eta Arakaldoko industrietara joaten da langile eta bigarren lanbide ditu
baserriko lanak.

2011ko maiatzaren 22ko hauteskundeetako emaitzen ondorioz Orozkoko alkatea ADIE
plataformako Josu San Pedro da.

Hego-sartaldeko mendebaleko euskara da tokiko euskara. Hizkuntza banaketa,
1996an: 1.180 euskaldun, 364 ia-euskaldun eta 307 erdaldun.

XVIII. mendeko Legorburu edo Kareaga etxean kokatuta eta hiru solairutan
banatuta dago: Ondare historikoa, Bizimodu tradizionala eta Gorbeiako lurralde
garaietako biztanleak izenekoak.



https://eu.wikipedia.org/wiki/Norvegia

Norvegia (bokmål norvegieraz: Norge; nynorsk norvegieraz: Noreg), ofiziali
Norvegiako Erresuma (bokmål norvegieraz: Kongeriket Norge; nynorsk norvegieraz:
Kongeriket Noreg) Europako iparraldeko estatu bat da. Bere lurralde ditu
Eskandinaviar penintsulako mendebaldea, Jan Mayen uhartea, Svalbard uhartedia
eta (Ozeano Australean) Bouvet uhartea. Mugakide ditu Suedia, Finlandia eta
Errusia. Eskandinaviar herrialdea da historiaz eta kulturaz.

Norvegia Eskandinaviaren mendebaldeko estatu luzea da (1.752 km ipar-hego,
430 km zabalekin alderatuta). Ondoko hauekin egiten du muga: Ipar Itsasoa hego
mendebaldean, Skagerrak itsasartea hegoaldean, Suedia, Finlandia eta Errusia
ekialdean eta Barents itsasoa iparraldean. Iparralderago dagoen Svalbard
uhartedia ere Norvegiarena da.

Ozeanoaren ertzean eta Golkoko korrontetik hurbil dagoenez, bertako klima
latitude bereko beste estatuetakoa baino epelagoa da.

Norvegia herrialde malkartsu eta menditsua da, batez ere granito gotorrezkoa.
Izozguneek orografia berezia eratu dute. Ikusgarriena fiordoak dira, lurrean
ebakitako arroilak, denboraren poderioz urez bete direnak. Handiena Sognefjorden
da. Izozgune, uharte eta ur-jauzi ugari ere badaude.

Norvegiako lehen biztanleak K. a. 11000-10000 urte inguruan iritsi ziren,
Alemaniako iparraldetik (Ahrensburg). Azken glaziazioaren ondoren, kostaldeko
izotzak urtu ahala, biztanle egonkorrak ezarri ziren K. a. 8000 baino lehen.

3000 eta 2500 urte bitartean, indoeuropar jatorriko zibilizazioak iritsi ziren
Norvegiako ekialdera, eta nekazaritza eta abeltzaintza sartu zituzten. Hori zela
eta, ordu arte bizi izandako ehiztari biltzaileak desagertzen hasi ziren.
Erromatar Inperioaren menpe egon ez zen arren, bertako indusketek darakuskite
harremanak zeudela norvegiarren eta Europa hegoaldeko herritarren artean.

Bikingoen zibilizazioaren hasierari buruzko informaziorik ez dago ia. Datu
gehienak ahoz aho gordetako Sagen bidez iritsi dira gaur arte. Argi dago IX.
menderako erresuma independentea osatu zutela. Ohiko ikuspegiaren aurrean,
bikingoek sarritan bakezko harremanak ezartzen zituzten beste herriekin,
merkataritza helburuekin. Besteak beste, Orkney, Shetlandak, Hebridak, Man,
etab. kontrolatu zituzten, baita Eskozia eta Irlandako hainbat lurralde ere.
Irlandan 1171 arte iraun zuten, eta Dublin sortu zuten. Horiez gain, Islandian
ere ezarri ziren (ordu arte ez zen gizakirik bizi bertan).

1387an, errege dinastia desagertu ondoren, Danimarka eta Suediarekin elkartu eta
Kalmarko Batasuna eratu zen. Batasun horrek 1523 arte iraun zuen, Suediak
batasuna hautsi zuen arte. Norvegiak, baina, Danimarkarekin bat eginda jarraitu
zuen. XVI. mendetik aurrera, eta, luteranismoaren eraginez, Norvegiak botere
politiko gehiago galdu zuen, Danimarkaren mesedetan.

1814an Napoleon Bonapartek Danimarka-Norvegia erresuma garaitu zuen, eta
Norvegia Suediako erresuman sarrarazi zuen (Islandia, Groenlandia eta Faroe
Uharteak izan ezik, horiek Danimarkaren esku jarraitu baitzuten). Norvegia eta
Suediak koroa bera izan zuten (Suediako erregearen menpe izan ziren), baina
lotura malgua zeukaten. Zentzu horretan, Norvegiako estatu buru zereginak
erregeorde batek bete ohi zituen.

1905ean Suediak Norvegiaren independentzia onartu zuen. Stortinget edo
Parlamentuak Norvegiako koroa eskaini zion Danimarkako Karl printzeari. Horrek
onartu zuen, beti ere erreferendum bidez berretsiz gero. Herritarren %79ak
monarkia berrezartzea onartu zuenez, Karl printzea errege bihurtu zen, Haakon
VII.a izenarekin.

Lehen Mundu Gerran estatu neutrala izan zen, nahiz eta britainiarrekin
alemaniarrekin baino harreman estuagoa izan. Gerra ondoren, gobernu moderatuak
izan ziren, baina blokeoa jasaten zuten eskuin muturrekoen zein komunisten
presioaren eraginez. Gauza bera egiten saiatu zuen Bigarrenean, baina 1940ko
apirilaren 9an Alemaniak inbaditu eta konkistatu zuen. Konkista hori ez zen
erraza izan; izan ere, Norvegiako Armadak, Britainia Handiko, Frantziako eta
Poloniako armaden laguntzaz, alemaniarren erasoari aurre egin zion bi hilabetez
(Alemaniak herrialde bat konkistatzeko behar izan zuen eperik luzeena, Sobietar
Batasuna kenduta). Erresistentzia horrek errege familiari eta gobernuari garaiz
erbesteratzeko astia eman zien.

Egoera horretan, Vidkun Quisling ultraeskuindarrak boterea eskuratzea nahi izan
zuen, baina, hasieran, alemanek gobernu burokratiko bat jarri zuten, Quislingen
aurkako herritarren jarrera zela eta. 1942an eskuratu zuen gobernua Quislingek,
eta horrek barne erresistentzia indartzea ekarri zuen. Erbesteko gobernuak
babestu zuen erresistentzia hori, eta gerra aurrera joan ahala ia erabatekoa
izatera iritsi zen. Norvegiar armadak (erbestekoak) Britainia Handikoarekin
batera borroka egin zuen Alemaniaren aurka. Dena den, ezin da ahaztu
biztanleriaren % 2 inguru Quislingek zuzendutako alderdi nazional-sozialistako
kide izan zirela.

Norvegia NBEko kide sortzaileetakoa izan zen; egin-eginean ere, NBEko lehen
idazkari nagusia Trigve Lie norvegiarra izan zen. 1949an NATOko kide bihurtu
zen. Erakunde horren baitan, Afganistaneko (2001) eta Libiako (2011) gerratan
parte hartu zuen.

1960ko hamarkadaren amaieran, petrolioa eta gasa aurkitu zituzten Ipar Itsasoan.
Horrek ekonomia maila izugarri igoarazi zuen. Norvegia mundu mailako erreferente
bihurtu zen Ongizate-estatuaren antolaketari dagokionean. Nazio Batuen arabera,
munduan bizi kalitate altuena duten herrialdeetako bat da, eta, Munduko Ekonomia
Foroaren arabera, emakume eta gizonen artean desberdintasun gutxien duen
herrialdeetako bat.

Norvegiako herritarrek bi aldiz uko egin diote Europar Batasunean sartzeari,
1972 eta 1994an egindako erreferendum banatan. Edozein modutan ere, EFTAko kide
denez, harreman ekonomiko estuak ditu Batasuneko herrialdeekin.

2011ko uztailaren 22an izandako atentatuetan 77 lagun hil ziren, Oslo erdigunean
jarritako bonba-auto baten eta Alderdi Laboristako gazteen kongresuan izandako
tiroketetan. Ekintzon erantzukizuna Anders Behring Breivik izeneko norvegiar
ultraeskuindar batek hartu zuen bere gain.

Norvegiak 4,9 milioi biztanle ditu, gehienak germaniar jatorrikoak. Horrez gain,
samiak ere badaude, baita eskandinaviar ijitoak, juduak eta finlandiar
jatorrikoak ere. Horiek guztiek gutxiengo nazionalen aitortza dute Norvegian.

Azken hamarkadetan, Norvegiak biztanle berri ugari jaso izan ditu, bai inguruko
herrialdeetatik (Polonia, Suedia, Danimarka, Lituania...) lanera etorrita, baita
gatazka, gerra eta errepresioari ihes eginda iritsitako asko ere (Irak, Somalia,
Iran, Palestina, Yugoslavia ohia, Latinoamerika...). Europatik kanpoko etorkin
gehienak pakistandarrak dira. Dena den etorkin kopuru handiak ezin izan du
biztanleriaren zahartzea saihestu.

10 biztanletatik 8 hiriguneetan bizi dira. Hiri garrantzitsuenak Oslo (876.000
biztanle, hiriburua), Bergen (258.000), Stavanger (190.000), Trondheim (160.000)
eta Fredrikstad (102.000) dira.

Per capita Barne Produktu Gordinari dagokionez, Norvegia munduko herrialderik
aberatsenetan bigarrena da, Luxenburgoren atzetik. 2009 eta 2010 urteetan, mundu
mailako Giza Garapen Indizeko zerrendan lehen postuan egon izan da. Bizitzaren
kostuari dagokionez ere, munduko herrialderik garestienetakoa da; bizitza
arrunta AEBetan baino %90 eta Erresuma Batuan baino %50 garestiagoa da. Petrolio
eta gas natural esportazioei esker, urte askotan munduko herrialde aberatsena
izaten jarraitzeko beste diru eskuratu du.

Norvegia munduko Ongizate-estatu garatuenetakoen artean dago. Konkurrentzia
askeko merkatua izan arren, sektore ekonomiko garrantzitsu asko estatuaren menpe
daude, besteak beste, petrolio enpresak, energia ekoizpena, altzairua,
telekomunikazioak eta bankurik handiena (DNB ASA). Horrez gain, munduko arrantza
ontzi gehien dituen 6. estatua da. Langabezia tasa oso txikia da Europako beste
herrialdeekin alderatuta (%4 inguru), eta langileen %30ek gobernuarentzat lan
egiten dute (Kooperazio eta Hazkunde Ekonomikorako Erakundeko estatuen artean
tasarik altuena). Ekonomia osasuntsu horri esker, doako osasun sistema
unibertsala da, eta aita/amatasun baimenak 46 asterainokoak izan daitezke.
Bidenabar, soldata altuenen eta baxuenen arteko aldea ere bere mailako beste
herrialde askotan baino txikiagoa da, eta lan ordu bakoitzetik sortutako
produktibitatea eta dagokion soldata munduko altuenetakoak dira.

1972an eta 1994an egindako erreferendumetan, herritarrek uko egin zioten Europar
Batasunean sartzeari. Dena den, Islandia eta Liechtensteinekin batera, parte
hartzen du Europako Merkataritza Askearen Elkartean eta Schengeneko
Hitzarmenean.

Herritarren %95ak norvegiera darabil eguneroko bizitzan. Germaniar hizkuntza
horrek bi dialekto ditu, Bokmål (alde handiz erabiliena) eta Nynorsk.
Herrialdearen iparraldean bizi diren samiarrek beraien hizkuntzan bizi eta
ikasteko eskubidea dute, baita administrazioarekin hizkuntza horretan
komunikatzekoa ere.

Norvegierazko hiztunek ez dute arazorik izaten daniera edo suediera ulertzeko,
eta, horregatik, ohikoa da hizkuntza horietako hiztunek elkarren arteko
harremanak bakoitzak bere hizkuntzan egitea. Ikastetxeetan, norvegiera eta
samieraz gain (sami jatorrikoentzat), ingelesa ezinbesteko ikasgaia da. Herritar
gehienek (bereziki II. Mundu Gerraren ostean jaiotakoek) ez dute arazorik izaten
ingelesez moldatzeko. Bestalde, frantsesa, alemana eta gaztelania ere irakasten
dira ikastetxe gehienetan, baina nagusiki hautazko ikasgai gisa.

Norvegiar gehienak, jaiotzean, Norvegiako Elizan sartzen dira bataioaren bidez.
Kidetza hori, nagusiki, erritu sozialetara (bataioak, sendotzak, ezkontzak,
hiletak...) mugatzen da. Hala, biztanleen % 20k baino ez dio garrantzirik ematen
erlijioari, eta %2 k baino ez du parte hartzen asteroko elizkizunetan. Dena
den, % 79 inguruk Elizako kide izaten jarraitzen du (2010eko datuen arabera).

Biztanleen %10 ez da inongo erlijio talderen kide, eta %4,9 Norvegiako Eliza ez
beste kristau talderen bateko kide da (gehienbat katolikoak eta pentekostalak).
Kristau taldeetatik kanpo, Islama da, gehienbat etorkin pakistandar, albaniar,
somaliar, turkiar eta arabiarren artean.

1814ko maiatzaren 16an onartutako konstituzioaren arabera, Norvegia monarkia
konstituzionala da, sistema parlamentarioan oinarritua. Harald V.a da egungo
errege eta estatuburua, eta lehen ministroa (gaur egun, Jens Stoltenberg)
gobernuburua. Sistema parlamentario gehienetan bezala, botere legegilea,
betearazlea eta judiziala bereizita daude

Botere legegilea Norvegiako parlamentuak (Stortinget izeneko ganberak) dauka.
Lau urterik behin aukeratzen da hauteskundeen bidez, eta bi eratako
parlamentarioak ditu: hauteskunde barruti probintzialetan aukeratutakoak eta
Norvegia osoko hauteskunde barruti bateratuan aukeratutakoak. Guztira 169
diputatu dira. 2009ko hauteskundeak Norvegiako Alderdi Laboristak irabazi
zituen, eta koalizio gobernua osatu zuen ezkerreko eta zentroko alderdiekin,
Jens Stoltenberg lehen ministroa buru.

Botere exekutiboa, ofizialki, Erregearen esku dago. Dena den, sistema
demokratikoa garatzen joan ahala, boterea gobernuaren eskuetara pasa da.
Horrela, Erregeak nagusiki funtzio protokolarioak eta ordezkaritzakoak betetzen
ditu, hala nola, gobernuburua izendatzea, Ejerzitoaren goi komandantea izatea,
Norvegiako Elizaren buru izatea eta nazioaren batasuna irudikatu eta atzerrian
ordezkatzea.

Norvegia 19 konderritan banatuta dago (norvegieraz Fylke, pluralean Fylker), eta
434 udalerritan.



https://eu.wikipedia.org/wiki/Eskozia

Eskozia (ingelesez eta eskozieraz, Scotland; Eskoziako gaeleraz, Alba) Erresuma
Batua osatzen duten lau herrialdeetatik iparralderen dagoena da. Ingalaterra eta
Galesekin batera, Britainia Handiko uhartea osatzen du: uharte horretako heren
bat hartzen du, eta 790 uharte baino gehiago ditu. Ipar eta mendebaldean, Ozeano
Atlantikoarekin du muga; ekialdean, Ipar itsasoarekin; hegoaldean,
Ingalaterrarekin; eta hego-mendebaldean, Ipar kanalarekin eta Irlandako
itsasoarekin. Lurraldez, 78.772 km2 ditu, eta gutxi gorabehera 5.116.900
biztanle; beraz, 65 biztanle ditu km2-ko. Hiriburua Edinburgh da, eta hiririk
handiena Glasgow (haren hirigunean bizi dira Eskoziako biztanleen % 20).

1707 arte, Eskoziako Erresuma independentea izan zen: urte hartan Britainia
Handia sortzeko Ingalaterrarekin Batasun Agiria izenpetu zen. Batasunak ez zuen
Eskoziako berezko sistema legal edo judizialaren aldaketarik ekarri, hau
ordudanik Gales, Ingalaterra eta Ipar Irlandakotik ezberdina da, honenbestez
nazioarteko zuzenbidean erakunde juridiko ezberdintzat onartu eta hartzen da.
Berezko legeen biziraupena jaso da, baita eskoziar kulturako zati diren
hezkuntza eta erlijio sistema ezberdinak, eta hauek mendeetan zehar garatu dira.

Scotland izendapena agertzen duen agiririk zaharrena X. mendeko Anglosaxoi
Kronika da, jatorri eztabaidagarria duen latinezko Scoti izendapenetik eratorria
da, eta izen hori Hiberniako (gaur egungo Irlanda) biztanleak izendatzeko
erabiltzen zen. Erromatarren garaian Scots edo Eskotoek gaur egungo Eskozia
inbaditu zuen Irlandako tribu baten izena zen. Scotia edo Scottia hitzak,
latinera arruntean agertzen da: Scotsen lurraldea edo eskotoen lurraldea esan
nahi du. Gainera Scotia hitza gaelera hitz egiten zen Eskoziako eremua
izendatzeko bakarrik erabili zen; bestalde, izendapen hori Albania (gaeleraz,
Eskozia izendatzeko Alba hitzetik zetorren) elearekin batera tartekatzen zen.
Eskozia osoa izendatzeko Scotland izendapenaren erabilera Behe Erdi Aroan
orokortu edo ohiko egin zen. Aro Garaikidean, ingelesez eta eskozieraz Scot
izendapena Eskozia guztiko biztanleak deitzeko erabiltzen da, betiere bere
jatorri etnikotik at, eskoziar nortasuna nagusiki hiritartasunean oinarritzen
baita eta ez etnian ala hizkuntzan. Scot izendapena eskoziera izendatzeko
erabili ohi da, Lowlands edo Eskoziako Behe Lurretan hitz egiten den hizkuntza,
alegia.

Eskoziak 81.610 km²-ko hedadura du. Iparraldetik hegoaldera 441 km luze da eta
ekialdeko kostatik mendebaldekora 39 eta 248 km. arteko zabalera du. Bi zonalde
geografikotan banaturik dago: Highlands-ak eta Lowlands-ak. Horrekin batera,
Shetland, Orkney eta Hebrida uharteak ere Eskoziaren parte dira.

Eskoziak Britainia Handiko uhartearen goikaldeko herena hartzen du, europar
kontinentearen ipar-ekialdean. Denera, 78.772 km²-ko eremuan hedatzen da.
Eskoziaren lur-muga bakarra hegoaldean Ingalaterrarekin lotzen duena da eta 96
km ingurutan hedatzen da, ekialdeko kostaldeko Tweed ibaitik mendebaldeko
Solwayko fiordora. Ozeano Atlantikoak Eskozia iparraldetik mendebalderuntz
ingurantzen du, eta Ipar Itsasoa berriz bere ekialdean kokatzen da. Irlanda
Eskoziako Kintyre penintsulatik 30 km-tara dago, aldiz Norvegia Eskoziatik 400
km ipar-ekialderuntz dago, Feroe uharteak 310 km-tara eta Islandia berriz 798 km
ipar-ekialderuntz. Eskoziako erdigune geografikoa, ohituraz, Badenochen dagoen
Newtonmore herritik kilometro gutxitara dago, jendetsuenak diren eremuetatik
iparraldera, halere honi buruzko iritzi ezberdinak daude, neurketak egiten diren
eraren arabera, edota eskoziar uharteak kontuan hartzen diren ala ez.

Gaur egungo Eskoziako eremuaren hedadura 1237ko Eskozia eta Ingalaterraren
arteko Yorkeko Akordioa eta eta 1266ko Eskozia eta Norvegiaren arteko Pertheko
Akordioaren berdintsua da. Salbuespen batzuk ere badaude: antzina eskoziar
lurraldea zen Man uhartea, orain Britainiar Koroaren Menpekoa da; XV. mendean
Orkadak eta Shetland uharteak Norvegiari erosiak izan ziren; aldiz Atlantikoan
kokatzen den Rockall uhartetxo harritsua lehenik Erresuma Batuaren eskuetara
igaro zen eta 1972ko Rockall Uharteko Akordioaren ostean, Eskoziaren jabego
bilakatu zen. Halere, Irlanda, Danimarka eta Islandiaren aldetik Eskoziaren
bereganatze horren legalitatea eztabaidan jarri da, eta nazioarteko zuzenbideari
dagokionez, ziurrenik eraginik ez du izango.

Pleistozeno aroko glaziazioetan zehar eskoziar lurralde osoa izotzez estalia
zegoen, eta horrek gaur egungo paisaian berebiziko eragina du. Ikuspuntu
geologikotik ikusita Eskozia hiru guneetan azpibanatzen da: Highlansetako
fallaren ipar-ekialdean kokatzen diren Eskoziako Lur Garaiak eta uharteak, Arran
uhartetik hasi eta Stonehavenera. Eskoaziko eremu hau funtsean Kanbriar eta
Aurrekanbriar aroko aintzineko haitzez osatuta dago, eta ondorengo Kaledoniar
orogeniar aroan goratuak izan ziren. Haitzez osatutako oinarri hau aro
berriagoko arroka igneozko intrusioekin elkargurutzatzen dira, eta hauen
aztarnek Skye uharteko Cairngorms eta Cuillin bezalako mendi multzoak sortu
dituzte. Lehen aipaturikoaren salbuespen nabarmen bakarra hareharri estratuz
osatutako Old Red Sandstone direlakoak dira, eta hauetan fosilak aurkitu izan
dituzte, batez ere Morayko fiordoan. Highlands edo Lur Garaiak orokorrean
menditsuan dira eta Great Glen edo "Haran Handiak" banatzen ditu. Britainiar
uharteetako garaiera handienak hemen kokatzen dira, 1.344 metrodun gailur
handiena den Ben Nevis barne. Eskozia 790 uhartez osaturik dago, eta lau multzo
nagusietan sailkatu daitezke: Shetland uharteak, Orkada uharteak eta Hebrida
uharteak, eta azken hauen barnean Barruko Hebridak eta Kanpoko Hebridak daude.
Gainera, eremu honetan ur gozo iturri ugari daude; horien artean Ness lakua edo
Lomond lakua daude. Kostaldeko gune batzuk machair direlakoak dira, larrez
estalitako dunak dituzten lursailak.

Central Lowlands edo Central Belt bezala ezagutzen den eremua Paleozoiko aroko
eraketez osatutako fosa tektonikoa da. Eremu honetako estratu sedimentario
batzuk garrantzi ekonomiko handikoak suertatu dira, hauetan eskoziar Industria
Iraultza burutzeko oinarrizko ikatza eta burdina baizeuden. Gune honek jarduera
bolkaniko sakona jasan du, Edinburgh hiritik gertu dagoen Arthur's Seat muinoak
ongi agerterazten duenez, eta muino hau orain dela 300 urte Karbonifero aroan
zehar aktibo egon zen sumendi garaiago baten arrastoa da. Midland Valley bezala
ere ezaguna, gune hau erabat laua da, nahiz eta Ochil Hills edo Campsie Fells
bezalako muinoak ere badauden.

Hegoaldeko lautadak edo Lowlands direlakoak 200 km luzeherazko muino sail batzuz
osatuta daude. Stranraerretik Dunbarrera doan falla baten hegoaldean kokatzen
dira. Gune hau orain dela 400 edo 500 milioi urteko Siluriar biltegiez osatuta
dago.

Falla, haran edo glen direlakoek Eskozia ekialdetik mendebalderuntz gurutzatzen
dute eta sarritan laku edo lochs direlakoak izan ohi dituzte, adibide gisa Great
Glen haranean kokatzen den Ness aintzira, edota Higlandsetako Fallan kokatzen
den Lomond lakua (Erresumako ur gozodun laku handiena). Bestalde Eskozia Ipar
Itsasoan edo Ozeano Atlantikoan itsasoratzen diren ibaiek zehakatzen dute, eta
askotan fiordoetan itsasoratzen dira, adibidez Clydeko fiordoa, Fortheko fiordoa
edo Tayko fiordoa. Eskoziako ibai luzehenak Tay ibaia (193 km), Clyde ibaia (171
km), Tweed ibaia (156 km) eta Spey ibaia (107 km) dira.

Eskoziak 790 uharte baino gehiago ditu, lau talde nagusitan banatuta: Shetland,
Orkney, Barruko Hebridak eta Kanpoko Hebridak.

Eskoziako basabere eta landaretza Europaren ipar-mendebaldeko edozein lekutan
aurkitu daitekeen ohikoa da, halere noizean behin ugaztun handiak ere ikus
daitezke. Adibidez, hartz arrea, otsoa, ipar-katamotza, kastorea, elur oreina,
altzea edota mortsa bezalako abereak orain ez gutxi arte eta beren
behin-behineko desagerketa arte ehizatu ohi ziren. Oraindik itsas txakur talde
edo multzo garrantzitsuak badaude, bai eta zangak bezalako itsas hegaztien habi
lekuak ere. Arrano beltza ia bertako ikur nazionaltzat dute, eta honekin batera
orain ez dela asko ia bere desagerketa arte ehizatuak eta orain Eskozian
bersartuak izan diren buztan zuriko arranoa, arrano arrantzalea edo miru zuria
bezalako hegaztiak ere badaude.

Udan Eskoziako gailur menditsuetara berdantz edo Plectrophenax nivalis sailak
joan ohi dira, neguan aldiz eper, erbi eta katazuri ugari euren negualdeko
ileantzarekin ikus daitezke. Zenbait pinu baso ere kontserbatzen dira, eta
hauetan Loxia scotica hegaztia bizi da, Britainia Handiko hegazti endemiko
bakarra dena; habitat berbera hau basoilarra eta oilar lira, basakatua,
katagorria eta lepahoriaren bizileku egokia da. Jada kriptozoologiaren atalean,
Eskoziako abere edo pizti ospetsuena ezbairik gabe Ness lakuko munstroa da, eta
hau ikusteko itxaropena duten ikertzaile eta turista ugari erakartzen ditu.

Herrialde honetako landaretza askotarikoa da, zuhaitz kaduzifolio eta konifera
ugariekin, eta mortu eta tundretan aurkitu ohi diren bertako espezieak ere
badaude. Halere, bertakoak ez diren konifera espezien neurrigabeko landaketek
eta abeltzaintza eta kirol jarduetarako (nagusiki basoilar eta orein ehizaketa)
erabiltzen diren iparraldeko mortuek bertako landaretza eta basabereen eremu
banaketan sekulako eragina izan dute. Perthshire konderrian kokatutako zuhaitz
bat, Fortingalleko hagina, beharbada 5.000 urteko antzinatasuna duen hagina,
Europako izaki bizidun zaharrena izan liteke. Kardalorea herrialde honetako lore
nazionala da, Eskoziako Ezkutuan agertzen da eta Nemo me impune lacessit
(euskaraz, "Inork ez nau haserretuko") Eskoziako leloaren lotu daiteke.

Eskoziako klima epela eta ozeaniarra da, oso aldakorra. Ozeano Atlantikotik
datorren Golkoko Korronteak eskoziar lurraldeak epeltzen ditu eta horregatik
Eskoziak bere latitude berberean daude Oslo eta Mosku bezalako hiriek baino negu
goxoagoak izan ohi ditu (halere uda epel eta hezeagoak izan ohi ditu). Hala eta
guztiz, orokorrean Eskoziako tenperaturak gainontzeko Erresuma Batukoak baino
baxuagoak dira: Eskozian erregistratutako tenperatura baxuena 1895ko otsailaren
11ean eta 1982ko urtarrilaren 10ean Grampian mendietan dagoen Braemar udalerrian
harturiko -27,2 °Ckoa (-16,96 °F) da, bai eta 1995eko abenduaren 30ean Highland
eskualdeko Altnaharra udalerrian harturikoa ere. Neguko goreneko tenperaturak
Lowlands ekualdeko 6 °C (42,8 °F) inguruan daude, eta udako goreneko
tenperaturen batez bestekoa 18 °C (64,4 °F) da. Tenperatura gorenena 2003ko
abuztuaren 9an Scottish Borders eskualdeko Greycrook udalerrian erregistratutako
32,9 °C (91,22 °F) da

Orokorrean Eskoziako mendebaldea ekialdea baino beroagoa izan ohi da, hau itsas
korronteen eragina eta Ipar Itsasoko tenperatura baxuen ondorioz da. Barruko
Hebridetan dagoen Tiree udalerria planeta osoan eguzki gutxien duen lekuetako
bat da: 1975an 300 ordu besterik ez. Eskozian zehar eurijasa edo prezipitazioak
oso aldakorrak dira. Highland eskualdeko mendebaldea oso eremu euritsua da,
urteko 3.000 milimetrorekin. Lowlands eskualdean elurteak nahiko ezohikoak dira,
baina garaiera handiko guneetan ohikoak dira. Braemar udalerriak urteko 59
egunetan elurteak jasaten ditu, aldiz kostaldeko guneetan elurte egun batez
besteko kopurua 10 egunetakoa baino gutxiagokoa izan ohi da.

Eskoziak Paleolitiko aroan biztanlerik bazuen ez da ezagutzen, gaur egungo
eremua estali izan zuten jarraiko hainbat glaziaziok Mesolitiko aroa baino
lehenagoko gizakien arrasto guztiak ezabatu baitituzte. Orain dela 11.000 urte
iritsitako lehendabiziko giza taldeak ehiztariak eta fruitu biltzaileak izango
ziren susmoa badago, lehenengo glaziazioaren izotzak iparralderantz atzeratzen
hasi ziren garaia. Eskoziar lurraldean agertutako lehen gizakien kokalekuak
orain dela 9.000 urte ingurukoak dira eta lehengo herriak berriz orain dela
6.000 urtekoak. Adibidez, aro honetakoa da Skara Braeko kokalekua, Orkada
uharteetako uharte handienean, zeina oso kontserbazio egoera onean dagoen, bai
eta eskoziar uharte guztietan aurkitutako bizileku, ehorztoki eta Neolitiko
aroko erritualen guneak. Denboraren igarotzea iraun duten eraikin ugari eremu
honetan izatea, zuhaitzik ez egotearekin zerikusia izan lezake, honek antzinako
biztanleei bertako harkaitzetan bertan euren eraikinak sortzea erraztu zien.

Eskoziari buruz idatzitako historia Britainia Handiaren erdi-hegoaldeko
erromanizazioarekin bat da (gaur egungo Gales eta Ingalaterra); garai hartan
Britainiako erromatar probintzia osatzen zuen. Erromatarrek Eskoziari Kaledonia
("Kaledonioen Lurra") deitu zioten, herrialdean zehar iparraldetik-hegoaldera
eta ekialdetik-medebaldera hedatzen ziren pinu kaledonioez osatutako baso
mugagabearengatik. Garai hartan eskoziar eskualdean kokatu zegoen herri nagusia
piktoena zen, dirudienez beren gorputzak margotzeko zuten ohiturarengatik honela
deituak. Eskotoak aldiz (Dál Riatak bezala ere ezagunak) irlandar jatorrikoak
ziren eta Eskoziaren mendebaldean kokatuak zeudean. Hortaz garai honetan zehar
ongi ezberdindutako bi erresuma zeuden: Scotland, Eskoziaren mendebaldeko
eskotoen erresuma, eta Alba, ekialdeko piktoen erresuma.

Eskoziako erromanizazioaren prozesuak eten ugari izan zituen: K.a. 83. urtean,
Cneo Julio Agricola jeneralak Mons Graupiuseko Gudan kaledoniak garaitu zituen :
gertaera horrek Gask Ridge bezala ezagutzen den gotorlekuz osatutako kate bat
eraikitzea zilegitu zuen, Highlandseko Failaren inguruan (dirudienez
iparralderago barneratu gabe); haatik, handik gutxira, erromatarrak Southern
Uplands ("Hegoaldeko Lautadak") eremura atzeratu ziren, hau da, Eskoziako
gunerik hegoaldekoena, eta han eskualdeko tribuak kontrolatzeko, Hadrianoren
Harresia eraikitzeari ekin zioten. Lerro horrek erromatar okupazio garaian zehar
Erromatar Inperioaren iparraldeko muga marratu zuen, nahiz eta are iparralderago
Antoninoren Harresia eraikia izan zen. Muga hori aldi laburretan zehar soilik
defendatu ahal izan zen eta azkena 208 eta 210 urteen artean izan zen, Septimio
Severo enperadorearen agintepean. Denera, Eskoziako eremu horien erromatarren
okupazioa 40 urte eskasetara iritsi zen; hala ere, latindar eragina eremu
hegoaldekoenean, batez ere britoi jatorrizko tribuetan, oso iraunkorra izan zen.

Piktoen Erresumak (VI. mendean egoitza Fortriuen zuen) Erdi Aroan berebiziko
garapena jasan zuen, beharbada erromatar inperialismoari erantzun nahirik.
Biziraupen eta zabalkuntza borroka honen gertakari garrantzitsu bat Dunnichengo
Guda (685) izan zen; honetan Bridei III.aren erregealdian (671–693) piktoek
Northumbriako tribuak garaitu zituzten. Óengus I.aren (732–761) erregealdia ere
piktoen erresumaren sendotze garaia izan zen. Garai honetan eta betiere Beda
Beneragarriaren esanetan, piktoen erresumak eskotoen erresumak Alexandro I.a
Eskoziakoaren (1107–1124) erregealdian izan zuen neurri berbera edukiko zuen.
Halere, X. menderako jadanik kultura gaeliko bat piktoen erresumataz nagusitua
zen, honela Kenneth MacAlpin-en (edo Kenneth I.a) errege dinastiaren jatorri
irlandarraren kondaira ezarriaz. Hurrengo mendeetan zehar bere Eskoziako
ekialdeko jatorrizko eskualdetik ateraz, Forth fiordotik iparralderuntz eta
Oykel ibaitik hegoalderuntz, piktoen erresumak iparraldeko eta hegoaldeko lurrak
bere kontrolpera igarotzera lortu zuen. XIII. mendearen amaierarako Albako
erregeek beren erresumari Eskoziako hego-ekialdeko eremu anglo-hiztuna
bereganatzea lortu zuten, baita Galloway eta Caithnesseko eremuetaz nagusitzea
ere; XIII. mendearen amaieran erresumak gaur egun Eskoziak duen lur hedadura
izatera iristi zen.

Halere, Behe Erdi Aroko XII. mendean zehar hasitako zenbait kultura eta ekonomia
prozesuek Ezkoziari oso bestelako ezaugarriak bereganatuarazi zizkion.
Eraldaketa horren lehen bultzada Dabid I.aren erregealdian gertatu zen: horrek
Iraultza Davidiarra izenez ezagutzen denari hasiera eman zion. Garai hartan,
Eskozian feudalismoa barneratu zen, gobernu moduak berrantolatu eta
lehendabiziko hiri eta udalerri forudunak sortu ziren (burgh izenekoak).
Erakunde horiek, nahiz frantziar eta anglo-frantziar zaldun eta elizgizonen
inmigraketak "osmosi-kultural" antzeko prozesu bat erraztu zuten: horren
bitartez, Albako hegoaldeko eremuak eta kostaldekoak ingeles hiztunak bihurtu
ziren, ordu arte konkistatutako hegoaldeko lur askoren antzera; erresumako
gainontzeko eskualdeetan, aldiz, beren gaelerar hizkuntza mantendu zen.

1286ko Alexandro III.a Eskoziakoaren heriotzak eta, halaber, ondoko haren biloba
Margarita I.arenak erregetzan zegoen dinastiaren ondorengotza apurtu zuten.
Gertaera horrek Edward I.a Ingalaterrakoaren eskuhartzea ekarri zuen: hark
Eskoziako tronua bere babeseko John de Ballioli eman zion. Bi haien arteko
erlazioa txartzean, Ingalaterraren konkista saiakera bat gertatu zen, baina
William Wallacek (Braveheart, euskaraz, Bihotz Adoretsu) Eskoziako
Independentzia Gerrateetan ingelesak atzera bota zituen. Horrekin batera,
Carrickeko konde Roberto I.a Eskoziakoak (Robert the Bruce) bere burua Roberto
I.a izendapenarekin Eskoziako Errege aldarrikatu zuen. Eskoziak Ingalaterraren
aurka egindako gerrak hainbat hamarkada iraun zituen, eta Robert the Bruce
dinastiaren aldeko (haren esanetan, Dabid I.a Eskoziakoaren ondorengoa omen zen)
eta Ballioltarren aldekoen (Ingalaterrak lagundurik) guda zibilak XIV. mendearen
erdira arte iraun zuen. Nahiz eta garailea Bruce dinastia izan, David II.a
Eskoziakoaren ondorengo baten faltak bere hiloba Robert II.a tronura igo eta
Stewarten dinastia bertan ezartzea zilegitu zuen. Estuardotarrek Eskozia
gainontzeko Erdi Aroan zehar agindu zuten, XIV. mendetik hasi, Pizkunde Aroa
iaragan eta Erreforma Protestantera arte doan oparotasun garaia. Hala eta
guztiz, Ingalaterraren aurkako borrokaldia etengabeak ziren, bai eta Highlands
edo "Lur Garaiak" eta Lowlands edo "Behe Lurren" arteko barne banaketak ere.

Eskoziar Historian Aro Modernoa Rough Wooing edo Gortejatze Bortitza (1544 -
1551) delakoarekin hasi zen, Maria I.a Stewart eta Edward VI. Ingalaterrakoaren
ezkontza bat behartzeko asmoz Ingalaterrak egindako noizbehinkako erasoaldi
militarrak izan ziren. Hala ere, azkenean helburu hori ez zuen lortu. Bestalde,
XVI. mendea Erreforma Protestatearena da: Eskozian, mugimendu haren burua John
Knox izan zen, Ingalaterraren laguntzaz.

1603an James VI.a Eskoziakoak Ingalaterrako tronua jarauntsi zuen eta James I.a
Ingalaterrakoa bilakatu zen. Halere, "Protektoratua" izeneko aldi labur bat
kontuan hartu gabe, Eskozia estatu independente bat izaten jarraitu zuen, nahiz
eta Eliza gobernatzeko erari buruz Koroak eta Convenanter zirelakoek etengabeko
liskar etengabeak izan. Iraultza Loriotsuaren ostean, James VII. Eskoziako
errege katolikoa kanporatua izan zen eta William III.a Ingalaterrakoa eta bere
emaztea zen Maria II.a jarri ziren Eskoziako errege-erregina gisan (1688),
halere Eskoziak Ingalaterrako erregea ez zen beste errege protestante bat
ezartzeko mehatsua burutu zuen. 1707an, halere, Eskoziarekin merkataritza
hartu-emanen behin-behineko itxieraren aldeko ingelesen mehatxuen ostean,
Batasun Agiria (1707) sinatu zen, honenbestez Britainia Handiko Erresumaren
jaiotza egiaztatu zen.

Nahiz eta bi erresuma horiek batu, Stewart Etxekoen defendatzaile edo aldekoek
(hots, jakobitarrek), eragin handia zuten Highlands eskualdean eta herrialdeko
ipar-ekialdean ere, bereziki presbiteriarrak ez zirenen artean. Halere, 1715 eta
1745 urteetan piztutako Matxinada Jakobitatarrek ez zuten lortu Hannover Etxea
britainiar tronutik kentzea. Gainera, matxinada horien harira, ingelesek
aitzakia bikaintzat erabili zituzten, Highlands eskualdeko biztanleak bizilekuz
aldatzera behartzeko: kanporatze horiei ingelesez Highland Clearances esaten
zaie. Une hartan bertan, Eskoziako Klanen antzinako gizarte gaelikoari
behin-behineko amaiera eman zitzaion.

Ilustrazioa eta Iraultza Industrialaren ondorioz, Eskozia Europako merkatal,
kultura eta intelektual gune garrantzitsuenetakoa izan zen. XVII. mendearen
amaieran Glasgow eta Edinburgh hiriak, batez ere, bizkor garatu ziren, eta XIX.
mendean zehar, Clyde ibaiko ibarretan industria pisuaren agertzearekin bat,
Glasgow "Britainiar Inperioko bigarren hiria" bilakatu zen, betiere Londonen
atzetik. Egoera Lehen Mundu Gerrarekin txartu zen, lau urte hartan anitz soldadu
eskoziar hil baitziren, batez ere Highlands edo Lur Garaietakoak, baina egoera
are txarragoa bihurtu zen Bigarren Mundu Gerrarekin bat: Eskoziaren egoera
ekonomikoak sekulako gainbehera azkarra jasan baitzuen eta horrekin batera,
nazioarteko merkatuan eskoziar industria lehiakor ugari itxi ziren. Soilik XX.
mendearen azken hamarkadak arte ez zuen herrialdeak nolabaiteko susperraldi
ekonomiko eta kulturalik izan, gehienbat finantza eta sektore elektronikoaren
berpizkundeari esker (Silicon Glen delakoa), bai eta Ipar itsasoko petrolio eta
gasaren etekinei esker ere. 1998an Erresuma Batuko Gobernuak burujabetza maila
gorenakoak eman zizkion Eskoziari, Eskoziako Legebiltzarra berrezarriz eta,
sinbolikoki bazen ere, Edinburghera Scone harria itzuliz. Era berean, eskoziar
nazionalismoa indarrez berpiztu zen.

XIX. mendean sortua, eskoziar independentismoa eragina eta indarra handitu egin
da, batez ere XX. mendearen amaieratik aurrera, Scottish National Party (SNP,
Eskoziako Alderdi Nazionala) alderdia ordezkari esanguratsuena da. Alderdi
horren helburu nagusia Eskoziaren independentzia da eta 2011ko Eskoziar
Parlamenturako hauteskundeetan gehiengo absolutua lortu zuen. Aldiz, 2014ko
Eskoziako independentzia erreferenduman, % 44,7k independentziaren alde
eta %55,3ak aurka bozkatu zuen.

Eskozia Erresuma Batua osatzen duten herrialdeetako bat denez, eskoziar estatu
burua britainiar errege edo erregina da, hau da, 1952ko bere koroaketatik
Elisabet I.a Ingalaterrakoa. Eskozian erreginak Queen Elizabeth ("Elisabete
Erregina") titulua erabiltzen du "Elisabet II.aren" ordez, ez baita inoiz
"Elisabete I.a Eskoziakorik" egon.

Konstituzionalki, Erresuma Batua Legebiltzar eta Gobernu subirano estatu
bateratua da. 1997ko erreferendumean onartutako botereen deszentralizazioaren
ostean Eskoziak burujabetza mugatu batetaz goza dezake: Erresuma Batuko
Legebiltzarrak beregan gordetzen du eskoziar gobernuko sistema berritzeko,
aldatzeko, handitzeko edo ezeztatzeko gaitasuna; honenbestez, Eskoziako
Legebiltzarra ez da erabat burujabea.

Erresuma Batuko Aginte Boterea juridikoki Queen-in-Council ("Erregina eta bere
aholkulariak") deritzonean datza, aldiz Lege Boterea Queen-in Parliament
("Erregina eta Legebiltzarra") delakoak du. Praktika politikoan, Aginte
Boterearen jabea Erresuma Batuko Gobernua da, non Lehen Ministroa buru duen, eta
Lege Boterea Erresuma Batuko Legebiltzarra eta Edinburgh hiriko Holyrooden
dagoen Eskoziako Legebiltzarrean datza Bere aldetik Erresuma Batuko
Legebiltzarrak zergak, gizarte-segurantza, gudarostea, nazioarteko harremanak,
komunikabideak eta 1998ko Scotland Act agirian "gai bereziak" bezala deritzaten
atal zehatzen gaineko bere boterea mantentzen du.

Eskoziako Legebiltzarrak Eskoziarekin zerikusia duten gai guztien gaineko lege
agintea du, baita, gutxi baldin bada ere, zergetan, nahiz eta botere hori inoiz
ez duen betearazi. Itzulitako eskumenenekin zerikusia duten gaiak ere Britainiar
Legebiltzarrera igorri ditzazke, honela Erresuma Batuko gainontzeko legediak
kontuan har daitezen. Gai jakin batzuetan, eskoziar legediak gainontzeko
estatuan hartu diren konponbide arruntetatik ezberdinak diren beste batzuk hauta
ditzazke: adibidez, unibertsitate heziketa edota adinduentzako zainketak
eskoziarrentzat dohainekoak izan ditezela, aldiz, gainontzeko Erresuma Batuan
zerbitzu berdinengatik tasa batzuk ordaindu behar dira. Erresuma Batuan tabakoa
gune publikoetatik debekatu zuen lehendabiziko herrialdea ere Eskozia izan zen.

Eskoziar Legebiltzarra ganberabakarra da eta 129 biltzarkidez osatuta dago,
hauetatik 73k hautes-barrutia edo constituency delakoa ordezkatzen dute eta
izendapen bakarreko gehiengozko zenbaketa baten bidez hautatzen dira, eta
gainerako 56 biltzarkideak ordezkapen proportzionalaren sistemaren bidez soilik
zortzi hautes-barrutietan hautatuak dira. Legebiltzarreko hautaketaren ostean,
honek bere biltzarkideetako bat iradokitzen du Erresuma Batuko Erreginak
Eskoziako Ministro Nagusitzat (First Minister of Scotland edo Prìomh Mhinistear
na h-Alba) hautatu dezan. Gainontzeko beste ministroak ere Legebiltzarrak
proposatu eta Erreginak onartutakoak dira, eta hauek Ministro Nagusiarekin
batera Eskoziako Gobernua osatzen dute, hots, eskoziar aginte boterea.

2011ko Eskoziar Legebiltzarrerako Hauteskudeetan Eskoziar Alderdi Nazionalak
(Scottish National Party o SNP) gehiengo absolutua lortu zuen. Alex Salmondek,
beraz, ez zuen eragozpenik izan gobernu berria izendatzeko.

Gainera, Eskoziak Erresuma Batuko Komunen Ganberan ere bere ordezkaritza badu,
eskoziar hautes-barrutietako 59 ordezkariak, hain zuzen. Scotland Office edo
"Eskoziako Bulegoa", Eskoziako Estatu Idazkariak zuzendua, Eskoziarekin
zerikusia duten gaiei buruz arduratzen den Britainiar Gobernuaren saila da.
2007ko ekainetik aurrera, Eskoziako Estatu Idazkari karguan Des Browne dago.

Eskoziako banaketa administratiboak ugariak dira, konderriak, dukerriak, burghs
direlakoak (Eskoziako Legebiltzarran euren ordezkaritza duten hiri
independienteak) eta parrokiak daude. 1975ean eskualde eta barrutien banaketa
abian jarri zen, halere 1996an ezeztatu zuten. Ordudanik administrazio
gaietarako Eskozia 32 council areas edo "barruti gunetan" banatuta dago, hauek
tokian-tokiko zerbitzuaz arduratzen den aginte bakar batek administratzen ditu.
Beren aldetik community councils ("erkidegoko barrutiak") barrutiaren barneko
azpibanaketak ordezkatzen dituzten erakunde informalagoak dira.

Eskozian helburu ezberdinetarako azpibanaketa ezberdinak daude. Honela,
suhiltzaile eta polizien sistemak oraindik 1975ean sartutako eskualdeen
banaketan oinarrituta egon litezke. Osasun sistema, posta sistema zein beste
gobernuko nahiz gobernuz kanpoko erakundeentzat ohitura handiagoa duten
aspibanaketa geografikoak mantentzen dira.

Erresuma Batuan, "hiriaren" estatusa errege patentearen arabera zehaztu ohi da.
Hiri hauek daude Eskozian: Aberdeen, Dundee, Edinburgh, Glasgow eta, estatusa
lortu berririk, Inverness eta Stirling.

Historikoki eta antzinean, ordea, Eskozia 33 eskualdetan banaturik zegoen:
Aberdeenshire, Angus, Argyllshire, Ayrshire, Banffshire, Berwick, Buteshire,
Caithness, Clackmannanshire, Dumbartonshire, Dumfriesshire, East Lothian, Fife,
Inverness-shire, Kincardineshire, Kinross-shire, Kirkcudbrightshire,
Lanarkshire, Midlothian, Morayshire, Nairnshire, Orkney, Peeblesshire,
Perthshire, Renfrewshire, Ross and Cromarty, Roxburghshire, Selkirkshire,
Shetland, Stirlingshire, Sutherlandshire, Mendebaldeko Lothian eta Wigtownshire.

Eskoziak legeak Zuzenbide Erromatarrean oinarriturik daude, Corpus Iuris Civilis
latindarrera atzeratu daitekeelarik, bai eta Erdi Aroko jatorria duen Zuzenbide
Anglosaxoian ere. 1707ko Ingalaterrarekiko Batasun Agiriak bi lege sistema
ezberdinen jarraiera bermatzen zuen: bata Eskoziako, eta bestea Ingalaterra eta
Galeskoa. 1611. urtea baino lehen Eskozian eskualdeetako legedi aniztasun handia
zegoen, hauen artean "Udal Legea" nabarmentzen zen, Orkadak eta Shetland
uharteetan erabilia, hau aintzineko norvegiar lege sistematik eratorria zelarik.
Beste lege sistema batzuk zeltiar legeak eta Brehon legeen eratorriak dira, eta
XIX. mendean oraindik erabiliak ziren. Bestaldetik Eskoziar Zuzenbideak aparteko
bilakatzen duen ezaugarri bat badu, ohikoak diren "errudun" eta "errugabetik"
gain hirugarren berediktu edo epaia baitu: "ez frogatuarena" hain zuzen ere.

Eskoziar legeak justizia ezartzeko hiru auzitegi mota finkatzen ditu: eskubide
zibilen auzitegiak, auzitegi kriminalak eta auzitegi heraldikoak. Justizia
Zbililaren esparru nagusiena Court of Session delakoa da, halere Erresuma Batuko
Loren Ganberan helegiteak burutu daitezke. High Court of Justiciary delakoa,
bere aldetik, auzitegi penal nagusiena da. Biak Parliament House eraikinean
kokatzen dira, hau Aintzineko Eskoziar Legebiltzarraren kokalekua zelarik.
Halere auzitegi zibil eta penal ohikoenak sheriff court direlakoak dira:
Eskozian 49 sheriff court aktibo daude. Barrutietako Auzitegiak 1975an sortu
ziren eta irain edo okerkeri txikientzat erabili ohi dira. Amaitzeko, Court of
the Lord Lyon delakoa zuzenbide heraldikoa erregulatzen du.

2001eko erroldaren arabera Eskoziaren biztanleria 5.062.011 biztanletakoa zen,
halere 2006ko ekaineko balioespenen arabera 5.116.900 biztanletako zen. Honek
Eskozia munduko herrialdeen artean 112. postuan jarriko luke Estatu subiranoa
balitz. Edinburgh hiriburuak 600.000 biztanle inguru ditu, hauetako asko
ikasleak direlarik. Halere, Eskoziako hiririk jendeztatuena mendebaldeko
kostaldean kokatzen den Glasgow hiria da, ia 800.000 biztanleekin eta bere
hirigune osoak 2.000.000 biztanle inguru dituelarik. Historikoki, Glasgow
eskualde honetako motor ekonomikoa izan da, horretaz gain gune ekonomiko nagusia
ere izan delarik: Glasgowko Unibertsitatea XV. mendearen erdialdera sortu zen
eta anglosaxoi edo ingeles hiztun munduko zaharrenetarikoa da. Glasgowek XIX.
mendean jasandako gizarte, kultura eta ekonomia garapenak hiri hau "Britainiar
Inperioaren bigarren hiri" bilakatzera bultzatuarazi zuen.

Eskoziako erdigunea Central Belt bezala ezagutzen da, bertan herri eta hiri
nagusienak kokatzen direlarik: mendebaldean Glasgow, eta ekialdean Edinburgh,
Aberdeen eta Dundee. Aldiz, Highland eskualdea gutxi jendeztatua dago, nahiz eta
azkeneko urteetan Inverness hiria azkar handitu izan den. Eskoziar lurraldea
osatzen duten uharte askoren artean handi eta sarbide errazena dutenak (90ren
bat) besterik ez daude jendeztatuak. Bestalde, hegoaldeko lautadak edo Southern
Uplands direlakoak baserri girokoak dira nagusiki eta bertan nekazaritza da
bizimoduaren jaun eta jabe. 1947 eta 1966. urteen artean biztanleriari leku
egiteko Glasgow eta Edimburgh hiriek pairatu zituzten arazoei konponbide bat
emateko asmoz bost hiri artifizial sortu ziren: East Kilbride, Glenrothes,
Livingston, Cumbernauld eta Irvine.

Bigarren Mundu Gerraren ondorioz sortutako inmigrazioaren ondorioz, Glasgow,
Edimburgh eta Dundee hiriek asiar jatorriko komunitate nabarmenak dituzte.
Europar Batasunaren zabalkuntzaren ondoren, Erdialdeko eta Ekialdeko Europako
pertsona kopuru handi bat ere Eskoziara bertaratu da: 2005an Eskozian 40.000 edo
50.000 poloniar inguru bizi ziren. 2001an 16.310 biztanle txinatar zeuden.

Erresuma Batuko legeen arabera hizkuntza ofizialik ez badago ere, hiru
hizkuntzak (ingelesa, eskoziera eta Eskoziako gaelera) onarpen ofiziala dute.

Ia Eskoziako biztanleria osoa ingelesez mintzatzen da, nahiz eta eguneroko
erabileran eskoziarren parte handi batek dialekto eskoziarrak erabiltzen dituen.

Eskoziako beste mintzaira bat eskoziera da. Eztabaida dago Scotsera ingelesaren
aldaera edo eskandinaviar eragina duen hizkuntza autonomoa den. Eskoziako
Erregistro Orokorraren Bulegoaren (General Register Office for Scotland)
arabera, biztanleriaren % 30ek eskozieraz egiten du. Horretaz gain, Ipar
Irlandako lur eremu batzuetan ere Ulsterko eskoziera mintzatzen da.

Eskoziako gaelera, berriz, 60.000 bat lagunek hitz egiten dute
(eskoziarren %1,2), herrialdearen ipar-mendebaldean batez ere. Hiztun horiek
gaur egun bizi diren eta historikoki bizi izan diren lurraldeek Gaidhealtachd
izena dute.

Gainbehera prozesua etengabekoa da. 1891n 250.000 hiztun inguru ziren, biztanle
guztien % 7.

1560ko Erreforma Protestantea izan zenetik, Eskoziako Eliza The Kirk ("Eliza")
izenaz ere ezaguna da, Eskoziako eliza nazionala bilakatu zen. Protestante eta
kalbinistar eliza da eta antolakuntza presbiteriar bat du eta Estatutik
independentea da. 2005ean Eskoziako biztanleriako % 12 Eskoziako Elizako kide
zen; aldiz, 2001an % 40k haren kide zela zioen. Eliza herriz herriko parrokien
egitura baten bitartez jarduten da eta modu horretan eskoziar komunitate
bakoitzak bere berezko kongregazio bat du. Eskoziak biztanleri katoliko
garrantzitsu bat ere badu, bereziki mendebaldean. Erreforma Protestantearen
ondoren katolizismoa Highlands eskualdean eta Uist eta Barrako uharte batzuetan
biziraun zuen; XIX. mendean, Irlandatik iritsitako inmigrazioari esker
indarberritu egin zen. Eskozian kristau erlijioaren barnean dauden beste
izendapen batzuk Eskoziako Eliza Askea eta Eskoziako Eliza Episkopalirra dira.

Islama Eskoziako erlijio ez kristau garrantzitsuena da, 50.000 sinisdun baititu
(biztanleria osoko % 1 baino gutxiago). Beste erlijio batzuk judaismoa,
hinduismoa eta sikhismoa dira, bereziki Glasgow hirian. 1967an inauguratu eta
Eskdalemuir udalerritik gertu dagoen Kagyu Samyé Ling monasterioak Europar
Mendebaldeko tenplu budistarik handiena du. 2001eko erroldaren arabera, eskoziar
biztanleriaren % 28 ez zen inolako erlijioren jarraitzaile.

Eskoziako zazpi hiriak ondoko hauek dira, ingeles eta gaelikozko izenekin,
biztanleria handienekotik txikienekora sailkatuta (2012ko erroldaren arabera):

XIX. mendearen hasieran Eskoziak gainontzeko Europa eta mendebaldeko munduak
zuen ekonomia mixto irekia zuen. Ohituraz, eskoziar industria, industria
astunean oinarritzen zen: ontzigintza, meagintza (bereziki ikatza) eta siderurgi
industria. Petrolioa Ipar Itsasotik ateratzen zen, dirusarrera eta lanbide
iturri garrantzitsu bat izan delarik, bereziki 1970. hamarkadan eta
herrialdearen ipar-ekialdean. 1970 eta 1980. hamarkadetako desindustrializazioak
zerbitzu sektore eta teknologia industrietarako bira bat eragin zuen, honela
Silicon Glen delakoa sortu zelarik.

Eskozian Edimburgh finantzen erdigunea da, eta London, Paris, Frankfurt, Zurich
eta Amsterdam hirien ondoren Europako seigarren finantzial gune garrantzitsuena
ere bai, Royal Bank of Scotland, HBOS (Bank of Scotlanden nagusiak) edo Standard
Life etxeek euren egoitzak hiri honetan baidituzte.

2005an Eskoziako esportazio guztiek (Erresuma Batura eginiriko esportazioak
barne) 17.500 miloi liberatara iritsi ziren, hauetako %70a produktu
manufakturatuak zirelarik. Eskoziar esportazio nagusienak whiskya, produktu
elektronikoak eta finantzal zerbitzuak dira, bere bezero nagusiak honako hauek
direlarik: Estatu Batuak, Herbehereak, Alemania, Frantzia eta Espainia. 2006an
Eskoziako Barne Produktu Gordina (BPG) 86.000 miloi libera baino gehiagokoa zen,
honekin bere per capita errenta 16.900 liberatan ezartzen zelarik

Turismoak eskoziar ekonomian berebiziko faktore garrantzitsua da. 2002an
Eskoziako Parlamentuaren Informazio Zentruak argitaratutako azterlan batek
baieztatzen zuenez, Eskozian turismoa bertako BPGaren %5a eta lan
iturrien %7,5aren arduraduna zen. 2007ko azaroan langabezi tasa %4,9an zegoen,
Erresuma Batua eta Europar Batasuneko herrialde gehienen batezbestekoaren
azpitik

Nahiz eta Ingalaterrako Bankua Erresuma Batuko banku zentrala izan, eskoziar
hiru banketxeok euren diru-papera edo billeteak ekoizteko ahalmena dute: Bank of
Scotland, Royal Bank of Scotland eta Clydesdale Bank. Zirkulazioan dagoen
eskoziar diru-paperaren balioa 1.500 miloi liberatan estimatzen da, nahiz eta
Erresuma Batuko inongo lekuetan legezko erabilerarik ez izan, praktikan
diru-paper hori eta Ingalaterrako Bankuak sortutakoak trukagarriak diren.
Elkartukagarritasun hori gorabehera, Eskozian ekoiztutako diru-papera sarritan
Ingalaterra eta Galesen ez dute onartzen, ezta Erresuma Batutik kanpoko banketxe
eta bulegoetan ere ez dira maiz onartzen. Hori bereziki oraindik zirkulazioan
dagoen Royal Bank of Scotland banketxeak kaleratutako libera 1eko billetearekin
gertatzen da; horrenbestez, Erresuma Batuan oraindik erabiltzen den libera 1eko
billete bakarra da

Eskoziak bost aireportu ditu: Glasgowko Nazioarteko aireportua, Edinburghekoa,
Aberdeenekoa, Glasgow Prestwickoa eta Invernesskoa. Horiek guztiek hegaldi
erregular edo charterren bidez, nazioarteko 150 nazioarteko heldulekurekin
lotzen dituzte. BAA konpainiak hiru aireportutan dihardu (Edinburgh, Glasgow eta
Aberdeen); aldiz, Highland and Islands Airports konpainiak beste 11 eskualdetako
aireportu txikiagoak kudeatzen ditu (Invernesskoa barne). Haien bidez, Eskoziako
txokorik urrunenetara ere irits daiteke. Azkenik, Infratil konpainia Glasgow
Prestwick aireportuaren jabe da.

Autobide eta errepide nagusien kudeaketa (trunk roads izenekoak) Transport
Scotland erakundearen ardura da; gainontzeko errepide sarea, aldiz, tokian
tokiko agintarien ardurapean dago.

Eskoziak uharte asko dituenez, haietarainoko ferryak daude. Zerbitzu horiek
nagusiki Caledonian MacBrayne erakundeak garatzen ditu, baina beste konpainiak
ere badaude, eta zenbait linea konderrien esku daude. Nazioarteko ferry lineak
ere badaude, Eskozia herrialdea Ipar Irlanda, Belgika, Norvegia, Feroe uharteak
eta Islandiarekin lotzen dituztenak.

Transport Scotland erakundeak Eskoziako trenbide sarea zuzentzen du. East Coast
Main Line ("ekialde kostaldeko linea nagusia") bezala ezagutzen den linea, West
Coast Main Line ("mendebalde kostaldeko linea nagusia") eta Cross Country Line
("herrialdea zeharkatzen duen linea") lineek Eskoziako hiri nagusienak euren
artean lotzen dituzte, bai eta Ingalaterrako trenbide sarearekin ere. Tokian
tokiko tren zerbitzuak ere badaude, First Scotrail ardurapean daude. Kostaldeko
linea nagusian Forth Bridge zubitik igaroz Fortheko fiordoa zeharkatzen duen
linea ere barnean dago. 1890an behin-behinekoz eraikitako mensulazko zubi hura
ingenieritza zibilaren aitzindaritzat hartu da eta Eskoziako monumentu
ezaugunena da.

Network Rail erakundeak Eskoziako trenbide azpiegitura guztien jabetza eta
kudeaketa ditu; aldiz, Eskoziako gobernua euren planifikazioa eta
finantzaketaren arduraduna da.

Eskoziar hezkuntza sistemak gainontzeko Erresuma Batukoaren ezberdina izan da,
bere ezaugarri nagusia hezkuntza orokorrean egiten duen nabarmentzean
datzalarik. Aintzineko Esparta hiriaren ondoren Eskozia izan zen hezkuntza
publiko sistema bat disenaitu zen lehen lekua. 1496ko Agiriarekin eskolarizazioa
lehenengo aldiz derrigorrezkoa izan zen, eta 1561ean Eskoziako Elizak erreforma
espiritualerako programa bat diseinatu zuen, bere barnean parrokia bakoitzeko
ikastetxe baten sorkuntza zegoelarik. 1872ko Hezkuntza Agiria arte hezkuntzaren
gaia Estatuari baino Elizari zegokion gai bat izaten jarraitu zuen.

Eskozian 3 eta 4 urte bitarteko haurrek dohako haurtzaindegi batera joateko
eskubidea dute, "3-5 urteko haurren marku curricular" baten bidez. Lehen mailako
hezkuntza formala 5 urterekin hasten da eta 7 urte irauten ditu (P1-P7); "5-14
gidak" denboraldi horretarako marku curricular bat ezartzen du. Gaur egun 15 edo
16 urterekin eskoziar haurrek azterketa bat burutu behar dute, honen ondoren
ikastetxean jarraitu edota Sarrera, Erdi-maila, Goi-maila edo Aurreratuen
azterketetarako ikastea hauta dezakete. Ikastetxe pribatuetako ikasle kopuru
txiki batek ingeles hezkuntza sisteman segi dezake, eskoziarrean egin beharrean.

Eskozian 14 unibertsitate daude, hauetako batzuk munduko zaharrenen artean
daude. Herrialdeak munduko argitarapen zientifikoen % 1 sortzen du, nahiz eta
haren biztanleria % 0,1 izan; halaber, hezkuntza erakundeak Eskoziako zerbitzuen
sektoreko esportazioen % 9ren arduradunak dira.

Eskoziarrak zientzia mailan aritu dira. Nazioartean ezagunak dira James Watt
injeniaria, Alexander Graham Bell asmatzailea eta Alexander Fleming medikua.
Hainbat Nobel Sari ere eskuratu dituzte:

Nahiz eta Eskoziak Ingalaterrarekin burututako 1707ko Batasun Agiria baino askoz
ere lehenagoko ohitura militarra izan, gaur egun bere indar armatuak Britainiar
Indar Armatuen zati dira, Atholl Highlanders direlakoen salbuespenarekin, hauek
Europako gudaroste pribatu bakarra direlarik. 2006an, Eskoziar Dibisioko
errejimendu ezberdinak Eskoziako Errege Errejimendua osatzeko bat egin ziren.

Bere topografia eta itxurazko urrutiko kokapenarengatik, Eskoziako zenbait eremu
defentsa instalazioak garrantzitsuak ezartzeko hautatu izan dira, eskoziar
biztanlerian sentimendu kontrajarriak sortu dituelarik. 1960 eta 1991 artean
Holy Loch ("Laku Sakratua") kokalekua Estatu Batuen UGM-27 Polaris itsaspeko
nuklearren itsas gudarostearen basea izan zen. Gaur egun HMNB Clyde itsas basea
Glasgow hiritik 40 kilometro mendebalderuntz dago, bertan Trident misildun
Vanguard motako lau itsaspeko daudelarik, hauek Erresuma Batuko armategi
nuklearraren zati bat osatzen dutelarik. Rosyth udalerrian (Fife) dagoen HMS
Caledonia base militarra Eskoziako itsas operazioetarako erabili ohi da, Eskozia
eta Ipar Irlandako Eskualdeko Itsas Bulego bezala ere erabiltzen delarik.
Erresuma Batuko Erregeren Itsas Gudarosteko Rolls-Royce PWR erreaktore
nuklearren garapenerako base bat ere Dounreay udalerrian aurkitzen da, han
erreaktore nuklear sortzaile azkarren programa garatu zen. Bestaldetik,
Ayrshiren dagoen Glasgow-Prestwick aireportutik hurbil dagoen HMS Gannet delakoa
bilaketa eta erreskate base bat da, bertan Sea King Mk 5 helikopterok jarduten
dutelarik. Azkenik, Arbroath udalerrian dagoen (Angus) HMS Condor baseak Errege
Marineen 45. komandoaren egoitza da.

Eskozian RAFaren abangoardiako hiru base daude: Lossiemouth, Panavia Tornado
fighter hegazkin moten RAFaren base nagusia da; Kinloss, itsas patruilarako
Hawker Siddeley Nimrod hegazkinen basea, eta Leuchars, Erresuma Batu guztian
iparraldeena dagoen fighter hegazkinen basea, honetan Panavia Tornado hegazkin
moten hiru eskuadroi daudelarik. Lossiemouth basean Sea King HAR3A bi
helikoptero daude, bilaketa eta erreskate misioetarako erabiltzen direlarik.
"Eskoziako Aire Trafikoaren Kontrol Zentrua" Ayrshire konderriko Prestwick
udalerrian kokatzen da, honetan "Distress and Diversion Cell" delakoak bere
egotza duelarik, hegazkin zibil nahiz militarrei laguntzeko diseinatua
dagoelarik.

Britainiar Uharte guztietako Uranio indargabetuzko armak frogatzen diren
zeruzabalpeko zentru bakarra Dundrennan udalerritik gertu dago. Ondorioz, 7.000
proiektil errediaktibo baino Solwayko fiordoaren ondoan kokatzen dira. Eskozian
kokatzen diren base militar kopuru handiak, batzuk "Eskozia Gotorlekua"
izendapena sortzera bultzatuarazi ditu. 2005an Erresuma Batuko Defentsa
Ministeritzaren eskoziar lurraldeko jabegoek (jabetzan edo alokairuan) 115.300
hektarea izatera iritsi ziren, kopuru hau Ministeritzak duen kopuru
osoaren %31,5a suposatzen duelarik

Eskoziako bandera hondo urdinean dagoen ixa edo Saint Andrewren Gurutze zuri
batez osatuta dago. Ikur hori 1606ean Erresuma Batuko bandera edo Union Jack
izenekoaren zati bilakatu zen. Eskoziako beste hainbat ikur ere badaude, bai
ofizialak, bai ez ofizialak: esate baterako, eguzkilore edo kardu-lorea (lore
nazionala), Arbroatheko Aldarrikapena, eskoziar klanekin estuki lotuta dagoen
tartanaren marrazkia, edota Eskoziako Errege Armarrian agertzen den Lehoiaren
bandera. Goiburu nazionala Nemo me impune lacessit da, euskaraz "Inork ez nau
irainduko zigorrik gabe" itzul liteke; era berean, eguzkilore edo
kardu-lorearekin zerikusia du.

Herriak Flower of Scotland abestia Eskoziako Ereserki nazionaltzat hartzen du
(nahiz eta ofizialki Eskoziak ereserkirik ez izan), baina Scotland the Brave
abestiarekin norgehiagoka estua da. Lehena politika eta kirol ospakizun
gehienetan kantatzen da, adibidez Eskoziako futbol selekzioko nazioarteko
norgehiagoketan; bigarrena, berriz, Eskozia Commonwealtheko Jokoetan
ordezkatzeko. Ereserki ofizialik ez dagoenez, lehia oraindik zabalik dago,
bereziki 1998ko botereen deszentralizazioaren ostean, eta beste zenbait abestik
ere lehia horretan sartzea lortu dute: Scots Wha Hae, A Man's A Man for a'That
edota orain dela gutxi indartsu sartu den I'm Gonna Be (500 Miles).

Eskoziako Jai Nazionala San Andres Eguna da, azaroaren 30ean; halere, Robert
Burns Eskoziako Olerkari Nazionalaren omenezko Burns Night edo Burnsen Gaua
gogokoagoa dute eskoziarrek. "Tartan Eguna" ere orain gutxi sortutako ospakizuna
da eta jatorria Kanadan du. 2007an Eskoziako Legebiltzarrak San Andres eguna
bank holiday edota jai egun ofizial izendatzen zuen agiria onartu eta kaleratu
zuen.

Usadiozko eskoziar jantzia kilt delakoa da (nahiz eta ohituraz soilik Lur
Garaiak edo Highlands eskualdetako janzkera izan), sarritan eta modu okerrean
"eskoziar gona" deitua izan da; nolanahi ere, azken izendapen horrek eskoziarrak
iraindu edo mindu egiten ditu. Kilta artilez egina da, eta usadioz eskoziar klan
batekin lotzen den tartan diseinua du. Eskoziar bakoitzak ohituraz bere kilta
oso adin goiztiarrean eskuratzen du; horrela, ezkontza, bataio zein jaunartzeak
bezalako ospakizun berezietan erabil dezake. Kilta gerriaren inguruan
kiribiltzen da eta gorputzaren behealdea belaunetaraino estaltzen du; horretaz
gain, ez du poltsikorik eta sporran izeneko poltsa berezi batekin erabil
daiteke. Kiltaren azpian barne-jantzirik eraman behar ez delako sineskera eta
esamesa oso zabalduta badago ere, ez dago gai horri buruzko araurik.

Eskoziar plater herrikoi edo tradizionaletako batzuk Scotch broth edo "eskoziar
salda" (garagar, haragi eta barazkiez egina), porridge delakoa (oloz eginiriko
orea) edota haragizko pasteltxoak dira, bereziki Scotch pie delakoa, arkume
ahargiz betea. Plater hauetako batzuk eurekin bat olo poltsa batez lagundurik
jaten dira, adibidez porridge edo oatcakes (garagar pasteltxoak) direlako
plateren jatorria eskoziarren nortasun ibiltari edo nomadan izan dezakate, jan
ahal izateko eurekin bat olo poltsatxo bat baizeramaten. Haggisa ere "eskoziar
plater nazionaltzat" hartua da, hau jateko haragia txerri edo arkume hesteetan
garraiatzean sortuko litzateke. Haggis delakoa odolkiaren antzekoa da, halere
bere haragia arkume edo oreinarena izan ohi da eta ohituraz urtarrilaren 25an
ospatu ohi den "Burns Afarian jaten da.

XXI. mendearen lehendabiziko urteetan eskoziar sukaldaritzak nolabaiteko
berpizkunde bat ezagutu du: 2006an bederatzi jatetxek Michelin Gidan izarren bat
bazuten eta betiko elementu tradizionalak gaur egungo sukaldaritzaren
berrikuntzekin bateratzen dituzten jatetxe ugari daude. Bestalde, eskoziar hiri
nagusi guztiek nazioarteko herrialde ezberdinetako sukaldaritzan jarduten duten
jatetxeak dituzte (txinatarra, italiarra, mexikarra, indiarra...).

Nazioartean ezagunen eta ospetsuena den edaria ezbairik gabe whiskya da, Estatu
Batuetan soilik Scotch izendapena erabiltzen delarik, Ingalaterran aldiz
"whisky" izendapenak bere eskoziar jatorria agertarazten du, behintzat aurkako
kasurik ez bada. Eskozian whiskyaren jatorria IV. mendea edo V. menderarte
atzeratu liteke, kontinenteko fraideek eurekin bat destilaketa prozesua ekarri
zutenean. Mendeetan zehar eskoziar whiskya egonkot mantendu zen, baina bere
behin-behineko arrakasta XIX. mendean iritsi zen, ekoizpen era berriak garatu
zirenean eta 1880an filoxera izurriteak frantziar eta espainiar mahastiak
kaltetu zituenean.

Garagardoa ere oso edari ospetsua da eskoziarren artean: Eskoziako ale motako
garagardoak beren kolore ilun eta garagar zaporearengatik nabarmentzen dira.
Eskoziako garagardo marka ezagunetako batzuk Belhaven, Tennents edo Caledonian
dira, nahiz eta tokian-tokiko edo eskualdeetako hedapena duten beste hainbat ale
ere badauden.

Edari ez alkoholikoen artean, Eskoziako esanguratsuena Irn-Bru delakoa da,
Coca-Colarekin lehia bizian

Eskoziar literaturak Eskozian idatziriko ingelesa, gaelera, eskoziera, frantsea,
eta latinezko testuak barne hartzen ditu. Eskoziako "olerkari nazionaltzat"
hartzen den Robert Burnsek eskozieraz nahiz ingelesez idatzi zuen; hala ere,
bere idazlan gehienak jendearentzat irakur errazak izan zitezen moldatutako
eskozierazko bertsio sinplifikatuan idatzita daude. Nazioartean ospe handia
duten beste eskoziar idazle batzuk Robert Louis Stevenson, Sir Walter Scott,
Arthur Conan Doyle dira: XIX. mende amaieran, haien idazlanek nazioartean
arrakasta lortu eta sekulako goraipamenak jaso zituzten. XIX. mendearen amaieran
ere, Sir James Matthew Barriek, "Peter Pan" idazlanaren egilea izan zenak,
"Kailyardeko eskola" izenaz ezaguturiko mugimendua sortu zuen: haren bidez,
fantasia eta folklorezko gaiak berriz ere modan jarri zituen. Aipatzekoa da
(nahiz eta sortzez ingelesa izan) J. K. Rowling idazlea Edinburgheko kafetegi
batean hasi zela bere "Harry Potter" ipuin saila idazten.

Kritikalari batzuen ustez, literatur usadio horieskoziar literaturaren
garapenerako oztopo izan zen, Eskoziaren artzain giroko irudi idilikoa
agertarazten baitzuen. Zenbait idazle modernistak (adibidez, Irvine Welsh,
"Trainspotting" idazlanaren egilea) eskoziar hirietako gaur egungo bizitza
latzaren errealitatea islatzea hautatu dute, Eskozian hitz egiten den ingelesa
erabiliz. Kaleko edo eguneroko eskoziar hizkera horren adibide oso ona Billy
Connolly aktore eta komikaria da, haren bakarrizketa ironiko eta mingotsekin
nazioartean oso ospetsua bilakatu baita.

Mendeetan zehar, Eskoziako kultura elementu ezberdinez osatutako multzo bat
bezala egituratu da. Herrialde honetan jarduera artistiko garrantzitsua dago,
bai musika aldetik nahiz drama eta literatura aldetik ere, guzti hauek eskoziar
iturri herrikoien eragin boteretsua jasan dutelarik, bai eta kanpokaldeko
eraginena ere, batez ere Europakoa. Eskoziar kulturan eskoziar musikak leku
garrantzitsu batean kokatzen da. Eskoziar musikatresna nabarmen eta ospetsuena
Highland eskualdeko gaita da, haizezko musikatresna, haize erreserba batez
hornitutako soinudun tutu bat edo biz osatua dagoelarik. Clàrsach edo harpa
zeltiarra, los biolinak eta akordeoia ere eskoziar usadioko musikatresna
herrikoiak dira, betez ere azken biak, eskoziar dantza talde bateko osaketaren
oinarria direlarik. Eskoziar emigratzaileek eurekin bat musika mota herrikoi
hauek eraman zituzten, hauek beren harrera herrialdeen musika eragin zutelarik,
adibide gisa, Estatu Batuetako country musikan..

Eskoziar musika herrikoiaren ordezkari nabarmenetako batzuk Silly Wizard, The
Waterboys, Capercaillie, Mill a h-Uile Rud edota Alyth Mc Cormack dira.

Aldiz, gaur egungo musika modernoaren panoraman, eskoziar talde ospetsu ugari
daude: The Proclaimers, Simple Minds, Wet Wet Wet, Texas, Franz Ferdinand, The
Jesus and Mary Chain, Gerry Rafferty, Wolfstone, Oi Polloi, Amy Macdonald, The
Twilight Sad, Belle & Sebastian, Primal Scream, Travis edota Snow Patrol.

Mundu mailan talde ospetsuak askotako musikariak ere eskoziarrak dira, esate
baterako, Dire Straits taldeko Mark Knopfler gitarra-jotzaile eta abeslaria,
edota Jethro Tull taldeko flautajole, abeslari eta buru Ian Anderson.

Bestetik, Eskozian jaio eta Australiara emigratu zuten Eric Bogle folk
kantautoreak, Angus eta Malcolm Young anaiek eta Bon Scott kantariak, hirurak
ere AC/DC australiar rock taldeko kideak.

Bestalde, Eskozia abesti ospetsu askoren sorleku eta iturri agortezina da:
adibidez, Scotland the Brave, Flower of Scotland, Auld Lang Syne, The Bonnie
Banks o' Loch Lomond, The Wild Mountain Thyme, Scots Wha Hae, We're No Awa' Taw
Bide Awa', Ye Jacobites by Name, Flowers of Edinburgh, Willy O' Winsbury, Ailein
duinn eta Oidhche Mhaith Leibh (azkena Benito Lertxundi euskal kantautoreak
Entzun zazu abestia gisa euskaratu eta abestua).

Eskoziar aktore ezagun batzuk honako hauek dira: Alastair Sim, Finlay Currie,
Deborah Kerr, Sean Connery, David McCallum, Phyllida Law, Ian Bannen, Angus
Lennie, Moira Shearer, Ian McDiarmid, Ewan McGregor, Robert Carlyle, Ken
Hutchison, Brian Cox, Ian McDiarmid, John Hannah, Tommy Flanagan, Gerard Butler,
James Cosmo, David O'Hara, Billy Connolly, Gary Lewis, Peter Mullan, Alan
Cumming, Angus Macfadyen, David O'Hara, Rory McCann, Graham McTavish, Tony
Curran, Kevin McKidd, Billy Boyd, Ray Park, Laura Fraser, David Tennant, Richard
Madden eta James McAvoy.

Kirolak ere paper garrantzitsua du eskoziar nortasun eta kulturan, herrialde
honek hainbat kiroletako berezko txapelketa nazionalak ospatzen baiditu, gainera
Munduko Futbol Txapelketa, Munduko Errugbi Txapelketa eta Commonwealtheko
Jokoetan gainontzeko Erresuma Batuko lurraldeetatik independientea den
ordezkaritza edo selekzio bat ere badu (nahiz eta Olinpiar Jokoetan Erresuma
Batuarekin bat eginik parte hartu). Bestalde, Eskoziak bere berezko kirol
erakundeak ditu, Eskoziar Futbol Elkartea (munduko bigarren futbol elkarte
zaharrena), Eskoziako Futbol Selekzioaren arduraduna dena, eta Eskoziako Errugbi
Selekzioaren arduradun den Scottish Rugby Union elkartea.

Eskoziako kirol herrikoi edo barneratuenak futbola eta errugbia dira. Eskozian
bi kirol hauen aldaera ezberdinak duela mende askotatik jokatu ohi izan dira:
data antzinakoena 1424ekoa delarik. Elkarteko futbola edo futbol arrunta
Eskoziako kirol garrantzitsuena da eta Eskoziako Kopa munduan den futbol
txapelketa zaharrena. Eskoziako futbol talde garrantzitsuenak Celtic Club eta
Rangers Football Club, biak ere Glasgow hirikoak: Celtic taldeak Celtic Park
zelaian jokatzen du eta 1967an Europako Kopa irabazi zuen, aldiz, Rangers
taldeak Ibrox Stadium zelaian jokatzen du eta 1972an Europako Errekopa irabazi
zuen. Bi talde hauen lehia kiroletik haratagoa doa, Celtic taldea Eskoziako
katolikoen taldea baita, are gehiago, baita irlandar nazionalista eta
errepublikarrena ere, taldearen fundatzaileak Glasgowen bizi ziren irlandar
inmigranteak izan baitziren, Rangers taldea berriz Eskoziako protestanteen
taldea da, bai eta britainiar nazionalismoa eta unionismoaren ordezkari
eskoziarra ere. Bi talde hauek beste Eskoziako 12 taldeekin batera 1891an
sortutako Eskoziar Premier League edo Lehen Maila jokatzen dute. Rangers
taldearen Ibrox Stadium zelaia eta Eskoziako Futbol Selekzioak normalki jokatzen
duen Hampden Park zelaia 5 izar mailako futbol zelaiak dira UEFAren irizpideen
arabera.

Errugbia ere oso kirol herrikoia da Eskozian: Eskoziako Errgubi Selekzioak (bere
errugbi partidak Murrayfield zelaian jokatzen dituelarik) Sei Nazioen Torneoan
parte hartzen du eta bere sorreratik 14 alditan irabazi du.

Eskoziako errugbi klubek Pro 12 Liga jokatzen dute Irlanda, Gales eta Italiako
taldeekin batera. Liga hau munduko hirugarren liga indartsuena kontsideratzen
da. Edinburgh Rugby eta Glasgow Warriors dira Eskoziako talde nagusiak. 2001
urtean eratu zen eta garaipen bakarra Glasgow Warriorsek lortu du 2014-15
denboraldian.

Fife konderrian dagoen St Andrews udalerria nazioartean "golfaren sehaska"
izendapenarekin ezagutzen da eta golfzale askorentzat St Andrewsko Old Course
delakoa derrigorrez joan beharreko lekutzat dute, munduko golf zelai zaharrena
omen baita. Eskozian beste hainbat golf zelai ospetsu ere badaude, horien artean
Carnoustie, Gleneagles, Muirfield edo Royal Troon.

Eskoziar kirolaren beste elementu nabarmen bat Highland Games edota Eskoziako
Lur Garaietako jokoak ("Highlandetako Jokoak" edo "Mendiko jokoak" dira, baita
beste zelta joko batzuk ere, aipagarrienak shintya eta curlinga.

Shinty-aren txapelketa historiko nagusia Camanachd Kopa izan da baina 1996tik
aurrera Premier Division liga jokatzen da. Talde garrantzitsuenak Newtonmore,
Kingussie eta Kyles Athletic dira.

Curling-ari dagokionez aipatzeko txapelketa Grand Match da, Menteitheko aintzira
izozten denean jokatzen dena baina urtero gertatzen ez denez estalitako
estadiotan jokatu izan da azken urteetan.

Eskoziako telebista kate nagusia BBC Scotland (gaeleraz, BBC Alba) da, Erresuma
Batuko BBC katearen zati bat. Horrez gain, BBCk Eskozian irrati emisoreak ere
baditu: besteak beste, BBC Radio Scotland eta BBC Radio nan Gaidheal. Eskoziako
telebista kate pribatuen artean STV eta Border Television daude. Eskoziar
eremuan argitaratzen diren egunkariak ere badaude: esate baterako, Daily Record,
The Herald (Glasgowen argitaratua) edota The Scotsman. Herri giroko edo
eskualdeko hedapena duten egunkarien artean, Dundee hiriarentzat eta Eskoziako
ekialderako argitaratzen den The Courier daud, bai eta Aberdeen eta
iparraldearentzat argitaratzen den Press and Journal egunkaria ere.



https://eu.wikipedia.org/wiki/Ubik_(liburutegia)

Ubik, Tabakalerako sorkuntza liburutegia, Tabakalera kultura gune garaikidean
dagoen liburutegia da.

Arte eta pentsamendu garaikidea oinarri hartuta, XXI. mende hasierako beharrei
erantzuteko asmoz abian jarri da liburutegi hau. Elkar gurutzatzen diren hiru
ardatzetan garatzen da: ikasi, sortu eta gozatu. Oinarrizkoak diren edozein
liburutegiko zerbitzuez gain, ikaskuntza eta sorkuntza gaitasuna sustatu nahi
ditu, gai hauek inguruan batez ere: pentsamendu garaikidea, arteak, teknologia,
ikus-entzunezkoa eta soinua, eta bideo jokoak.

Ezagutza partekatua, elkarlana eta elkarrekin sortzea Ubiken printzipioetan
dago.

Katalogoa osatzeko bereziki bi iturri edo bilduma jasotzen ditu: alde batetik
Tabakalerak berak eskuratutako dokumentuak, bere eduki programari lotutakoak
bereziki, eta bestalde, Artelekuko mediatekaren edukiak. Katalogoko
erreferentzia bibliografikoek interneten dagoen informaziora loturak dituzte,
eta eduki osoa kontsultatzeko aukera, beti ere lizentzien arabera.

Tabakalerak 2005 ez geroztik programa eta ekintza ezberdinak antolatu ditu.
Programa guzti hori aurrera begira, gertatutakoa hobeto ezagutu eta erakutsi
ahal izateko, era batean edo bestean dokumentatu da. Ekintza baten inguruko
informazioa guzti hori, eta ekintza horrek sortutako dokumentazio guztia Makusi
izeneko datu baseak kudeatzen du.

Dokumentu hauen (ikus-entzunezkoak, elkarrizketak, soinu artxiboak, argazkiak,
irudiak…) %90 CC-BY-SA lizentzian daude.

Tabakaleraren ekimenez,  LOAD “”: Euskal bideojokoen historia
(1985-2009) argitalpenak Euskal Herrian jolaserako softwarearen hastapenak
ikertu, gogora ekarri eta bere lehen bi hamarkadetan izan duen bilakaera
islatzen ditu. Helburua betetzeko, historiaren protagonista nagusiekin
elkarrizketatu eta testuinguru historikoa aintzat hartuz narrazioa egituratu da.

Koordenatuak: 43° 18′ 59″ N, 1° 58′ 33″ W﻿ / ﻿43.31645603°N,1.97578356°W﻿ /
43.31645603; -1.97578356



https://eu.wikipedia.org/wiki/Ordenagailu

Ordenagailua edo konputagailua programa informatiko bat aplikatuz datuak
prozesatzeko gai den gailu elektronikoa da. Tresna digital eta elektronikoa da,
bere osagaiak digitalak direlako eta erabil dezakeen informazioak diskretua edo
kuantifikagarria izan behar direlako (zenbakiak, testua, irudiak, bideoa edo
soinua...).

Ordenagailua helburu orokorreko makina automatikoa da, era askotako kalkulu edo
eginkizunak burutu ditzake eta. Moldagarria da hainbat lanetarako. Nahi ditugun
emaitzak lortuko dituen programa idazteko gauza bagara, gero konputagailuak
automatikoki erabiliko du programa hori, inoren laguntzarik gabe eta nahi beste
aldiz. Programa agindu-sekuentzia bat da, eta aginduak, konputagailuak ulertzen
dituen eragiketa logiko edota aritmetikoak. Horregatik, konputagailua
programagarria dela esaten da, eta programak egiteko moduak eta teknikak
aztertzen dituen informatikaren arloari programazioa deritzo. Programak idazteko
programazio-lengoaiak erabiltzen dira. Gainera, ordenagailuak agindu horiek
arin-arin egingo ditu, informazio-kantitate handia erabiliz eta errorerik gabe.

Konputagailuak maneiatzeko eta diseinatzeko teknikak aztertzen dituen
diziplinari informatika deritzo. Oro har, informazioaren tratamendu
automatikoaren zientzia da informatika.

Konputagailuen arkitektura John Von Neumannek 1945. urtean proposatutakoa da
oraindik, funtsean, oinarrizko egitura gisa. Lau atal edo osagai nagusi
bereizten dira. Sarrera/irteerako azpisistema bi norabidetan erabiltzen da;
batetik, konputagailuaren informazioa (programak eta datuak) sartzeko, eta,
bestetik, konputagailuak lortzen duen emaitza kanporatzeko. Programa memorian
gordeko da prozesadoreak exekuta dezan. Sistemaren informazio-trukea busen bidez
egingo da.



https://eu.wikipedia.org/wiki/Kolonbia

Kolonbia (gaztelaniaz: Colombia, koˈlombja ahoskatua), ofizialki Kolonbiako
Errepublika (gaztelaniaz: República de Colombia, (reˈpuβlika ðe koˈlombja
ahoskatua), Hego Amerikako ipar-mendebaldean dagoen estatua da. Mendebaldean
Ozeano Barea du, ipar-mendebaldean Panama eta Karibe itsasoa, ekialdean
Venezuela eta Brasil, eta hego-mendebaldean Peru eta Ekuador. 1.141.748
kilometro koadroko eremua du, eta 2015ean 48.014.026 biztanle zituen. Beraz Hego
Amerikako laugarren herrialderik handiena da, Brasil, Argentina eta Peruren
ondoren, eta bigarren populatuena, Brasilen ondoren. Hiriburua Bogota da.

Kolonbia Hego Amerikako ipar-mendebaldean dago, 12°N eta 4°S latitudeen artean,
eta mendebaldeko longitudeko 67° eta 79° artean hedatua. 1.141.748 kilometro
koadroko eremua du, hots, Hego Amerikako laugarren handiena eta munduko 26.a.

Ekialdean Venezuela eta Brasilekin du muga, hegoaldean Ekuador eta Perurekin,
iparraldean Ozeano Atlantikoarekin (Karibe itsasoa) eta mendebaldean Panama eta
Ozeano Barearekin. Karibe itsasoan Panama, Costa Rica, Nicaragua, Honduras,
Jamaika, Haiti, Dominikar Errepublika eta Venezuelarekin ditu itsas mugak eta
Ozeano Barean Panama, Costa Rica eta Ekuadorrekin.

Herrialdean sei eskualde natural bereizten dira: Andeetako eskualdea, Karibeko
eskualdea, Orinocoko eskualdea, Amazonaseko eskualdea, Pazifikoko eskualdea eta
Uharteetako eskualdea).

Andeetatik bereiz dagoen mendi nagusia Sierra Nevada de Santa Marta izeneko
granitozko multzoa da. Iparraldeko muturrean dago, eta bertan dago,
itsasbazterretik 40 kmra, Kolonbiako mendirik garaienak: Pico Cristobal Colón
(5.775 m) eta Pico Simón Bolívar (5.775 m). Kolonbiako sumendiek bizirik dute
sua, eta hondamendi handiak eragiten dituzte.

Ibai asko daude Kolonbian. Ozeano Barean isurtzen direnak gutxi, laburrak eta ur
emari handikoak dira. Ande mendien hegotik iparralderako lerrokadura dela eta,
mendiotan biltzen den ur asko iparralderantz jaisten diren Magdalena (1.700
kilometro inguru) eta honen adarra den Cauca ibaiek Karibe itsasoan isurtzen
dute. Kolonbiako ibai gehienak, ordea, ura Ozeano Atlantikoan isurtzen duten
Orinoko eta Amazonas ibaien adarrak dira: Meta, Vichada, Guaviare eta Inírida
ibaiak, batetik, eta Vaupés, Apaporis, Caquetá eta Putumayo, bestetik. Aintzira
txiki asko daude Andeetan, eta zingirak ordokietako behe aldeetan.

Kontinenteko lurraz gainera, Kolonbiak uharte txiki batzuk ere ditu. Horien
artean Karibeko San Andrés eta Providencia, eta Ozeano Bareko Malpelo uharteak
dira nagusiak. Itsasertzak 2.900 kilometro ditu guztira, 1.600 kilometro Karibe
aldean eta Ozeano Barean gainerakoa.

Kolonbiako klima ekuatoriala da, beroa eta hezea, alde batetik bestera asko
aldatzen dena. Ozeano Bare aldean beroa eta euritsua da; Atlantiko aldean,
tropikala, sasoi lehor batekin; Orinokoren aldeko arroan (Los Llanos), berriz,
euri eta lehor aldiak tartekatzen dira; Amazonas aldean oso hezea da. Andeetako
klima, garaieraren arabera aldatzen da: 1.000 metro bitartean hezea da,
1.000-2.000 metro artean samurragoa, 3.000 metrotik gora Atlantiko aldekoa, eta
4.570 metrotik gora, urtzen ez diren elur-izotzak izaten dira.

Landaredia ugaria eta askotarikoa da Kolonbian. Ozeano Bare aldean mangladiak
daude, eta Guajirako eremu idorretan karduak eta lur lehorretara egokitutako
landareak. Los Llanos ordokian larre sabanak eta baso tropikalak daude,
Atlantiko itsasoaren aldeko ordokietan palmondoak, eta Amazonas eta Chocó
aldeetan, berriz, ekuatore aldeko oihan sarriak. Ande mendiek dute landare
ugaritasun handiena; beste askoren artean, jakaranda, ebanoa eta zedroa dira
zuhaitz nagusiak, eta kopaiba, endalaharra eta kinkina sendabelar ezagunenak.
Gorago, elurra bitarteko zatia elkorra da, landare urri duena.

Espainiarrak gaur egungo Kolonbiako lurraldera iritsi zirenean, indiar herriak
bizi ziren bertan, beste batzuen artean, karibeak Atlantikoan, arawakak eta
guajiroak ekialdeko ordokietan, kitxuak mendebaleko eta erdiko mendietan, etab.
Ekialdeko mendietan txibtxa indiarrak bizi ziren, politika eta gizarte
antolakuntza aurreratua zutenak. Txibtxen hiriburua Bacata zen, gaur egungo
hiriburuaren inguruetan.

1499an iritsi ziren espainiarrak gaur egungo Kolonbiaren itsasertzera, Alonso de
Ojeda eta bere taldekideak Guajira penintsulara heldu zirenean. Handik urte
batzuetara lurraldea esploratzeko espedizioak antolatu eta lehen hiriak sortu
ziren (Santa Marta, 1525; Cartagena de Indias, 1533; Cali eta Popayan, 1536).
Garai hartakoak dira El Dorado lurralde ustez aberatsaren lehen berriak. 1536an,
Gonzalo Jiménez de Quesadaren gidaritzapean, El Dorado aurkitzeko espedizioa
antolatu zen. 1538an, gudaroste urri batekin lurralde zabal bat hartu eta Santa
Fe de Bogota hiria sortu zuen txibtxa indiarren hiriburuaren ondoan, eta Granada
Berria izena jarri zion lurraldeari. Han elkartu ziren Venezuela eta
Ekuadorretik sartu ziren beste bi espedizio, eta 1550ean Granada Berriaren
gobernua (audiencia) antolatu zuten.

XVI. mendearen bukaeran, kolonoen gehiegikeriak eta gaixotasunak sortutako
izurriteak zirela eta, biztanleria asko urritu zen. Denbora gutxiren buruan
hango kultura moldeak erabat aldatu ziren: erlijio katolikoa ezarri zen, bertako
hizkuntzak galdu ziren, arrazak nahastu ziren, eta Afrikako esklaboak inportatu
ziren lanerako.

Granada Berria Peruko Erregeorderriaren administrazioaren mendean egon zen harik
eta 1740an Granada Berriko Erregeorderria sortu zen arte (1717-1723 bitarteko
aldi laburraren ondoren). Erregeorderriak gaur egungo Kolonbia, Ekuador, Panama
eta Venezuelako lurraldeak hartzen zituen.

XVIII. mendearen bukaerako eta XIX. mendearen hasierako gertaera batzuek
burujabetasuna lortzera bultzatu zituen bertan jaiotako espainiarren ondorengoak
(kriolloak). Arrazoi horien artean hauek aipa daitezke: zergen igoera eta horrek
ekarri zituen matxinadak, bertako kulturaren garapena, Frantziako Iraultzaren
ideien zabaltzea eta Espainiako Independentzia Gerra.

1810ean hasi zen independentzia lortzeko ahalegina Granada Berriko Erreinuko
Batzorde Gorena sortu eta erregeordea kargutik kendu zutenean. 1813an Granada
Berriko Probintzia Batuen askatasun osoa onartu zen. Hala ere, abertzaleak ez
zetozen denak bat. Izan ere, mendeetako bakartasunaren ondoren hiri eta
probintzia bakoitzak bere ezaugarriak zituen, eta gerra zibila piztu zen
zentralisten (kontserbadoreak) eta federalisten (liberalak) artean. Hala,
Probintzia Batuetan giro nahasia bizi zen bitartean, Fernando VII.a Espainiako
erregeak gudarostea bidali zuen eta, zapalkuntza latz baten ondoren, Bogotara
iritsi eta Erregeorderria ezarri zuen berriro lurraldean (1816). Baina Simón
Bolívarrek abertzale guztien indarrak bildu eta erregearen gudarostea menderatu
zuen Boyacan, 1819ko abuztuaren 7an. Bi egun geroago hiriburuan sartu zen eta
abenduaren 17an Kolonbia Handiko Errepublika onartu zen. Kolonbia Handiak
Granada Berria, Venezuela, Panama (1821az gero) eta Ekuador (1822az gero)
hartzen zituen.

Bolivar izan zen lehen lehendakaria, baina Perura jo zuen bere gudarostearekin
eta Santanderren eskuetan utzi zuen aginpidea. 1826an espainiarrak kontinentetik
egotzi ondoren Bogotara itzuli zenean, Bolivarren zentralismoa eta Santaderren
federalismoa aurrez aurre topatu ziren. Bolivarrek diktadore baten ahalmena
eskuratu zuen, baina kargua utzi behar izan zuen 1830ean. Hilabete gutxiren
buruan Kolonbia Handia hiru estatu independentetan banatu zen: Venezuela,
Ekuador eta Granada Berriko Errepublika (gaur egungo Kolonbia eta Panama).

XIX. mendean, urte gutxitan, behin baino gehiagotan aldatu zen estatuaren
egitura politikoa: 1858an Granadako Konfederazioa, 1861ean Kolonbiako Estatu
Batuak eta 1886an, azkenik, Kolonbiako Errepublika.

1894tik 1903ra bitarteko gerra zibila (Mila Eguneko Gerra) lazgarria izan zen,
eta herria ahitua utzi zuen. 1914an Kolonbiak Panamaren independentzia onartu
zuen eta 25 milioi pesotako saria jaso zuen, haren ordainez, Estatu Batuetatik.

1953an Gustavo Rojas jeneralak estatu kolpea jo zuen. 1958an, Sitgeseko Itunean,
hurrengo lau agintalditan (16 urte) lehendakaritza txandakatzea eta gobernua
kontserbadoreen eta liberalen artean banatzea hitzartu zuten bi taldeek, Fronte
Nazionala eratuz.

1960ko hamarkadan gerrillari taldeak sortu ziren. 1974ko hauteskundeetan alderdi
bakoitzak bere aldetik jo zuen, hautesleen konfiantza berreskuratzearren.
Liberalak izan ziren garaile, eta haiek izan ziren agintari 1980ko hamarkadara
arte. Tarte horretan izugarri areagotu zen gerrillen jarduera eta haien kontrako
zapalkuntza.

Gerrillarien eta gobernuaren arteko negoziaketak, su-etenak eta amnistiak
gorabehera, gerra giroan bizi izan zen. Bestalde, kokainaren trafikoaren aurkako
neurriek gerra ekarri zuten gobernuaren eta kokaina merkatarien artean.

1982an Belisario Betancur kontserbadoreak lortu zuen lehendakaritza. Bakearen
aldeko eta narkotrafikoaren kontrako politika egin zuen (su-etena sinatu zuen
M-19, FARC eta ELN gerrillekin, besteak beste) eta urrats garrantzitsuak egin
zituen bai nazioarteko politikan eta bai politika sozialean. Baina neurri
haietako batzuek huts egin zuten (gerrilla batzuek berriro ekin zioten
borrokari). Hurrengo agintaldian, Virgilio Barco liberalaren lehendakaritzapean,
gerrillari talde gehienak Simon Bolivar batasunean bildu ziren. 1985eko
azaroaren 13an Nevado del Ruiz sumendiak laba egotzi eta izozgune bat urtu zuen,
luizi bat sortuz eta Armero herria (Andeetako eskualdea) estaliz. 25.000 lagun
inguru hil ziren.

1989an M-19ak armak utzi eta hurrengo urteko hauteskundeetan parte hartu zuen.
Halaber, batasun horretako gerrillari talde gehienek bide berbera hartzea lortu
zuen. Urte horretan droga trafikatzaileen aurkako neurriak hartu zituen gobernu
liberalak, eta drogaren mafien erantzun gisa, zenbait hilketa gertatu ziren,
besteak beste Luis Carlos Galán lehendakaritzarako hautagai liberalarena.
Larrialdi egoera aldarrikatu zen, eta gobernuak hainbat trafikatzaile
estraditatu zituen Estatu Batuetara, egoera baretzearren. Harrezkero ere
etengabeak izan ziren liskarrak. Gobernuak neurriak hartu orduko drogaren
kartelek indarkeriaz erantzuten zuten.

1990ean hitzarmen bat sinatu zuten Peru, Kolonbia eta Nikaraguak, kokainaren
hiru ekoizle nagusiek, eta Estatu Batuek, kokaina kontsumitzaile handienak,
Estatu Batuetatik laguntza ekonomikoa eta militarra jasotzearen truke droga
trafikoari aurre egiteko. Bestalde,César Gaviria lehendakari liberalak (1990)
konstituzioa eraberritu zuen 1991n eta garrantzizko aldaketak sartu zituen.
Droga trafikatzaileekiko liskarrak baretzeko neurriak ere hartu zituen, eta
egoera orokorrak hobera egin zuen. Arazo nagusiak, sakonean, konpondu gabe
zeuden, ordea.

1994ko hauteskundeetan Ernesto Samper liberala atera zen lehendakari, baina
agintaldi oso nahasia eta ustela izan zen, hauteskunde kanpainarako kolonbiar
narkotrafikoaren laguntza jaso zuelako salatu baitzuten, Caliko kartelarena hain
zuzen, Andrés Pastrana kontserbadorea bezalaxe. Horrez gainera, eta egoera
lasaitzeko berriro ere larrialdi egoera ezarri zen arren, ez zen bakerik lortzen
gerrillekin (ez FARCekin eta ez ELNrekin) eta erabateko gerra sortu zen
gerrillen eta talde paramilitarren artean: 1997ko datuen arabera, milioi bat
kolonbiar inguru zegoen beren etxeetatik alde eginda, talde paramilitarren
ekintzen beldur zirelako batez ere, eta gobernuaren arabera, gerrillek 750
milioi dolar garbi eskuratzen dituzte urtean (kafeak ematen duen dirua baino
gehiago, baina Medellin eta Cali kartelena baino gutxiago betiere).

1998ko hauteskundeetan Indar Demokratiko Berria alderdi kontserbadoreko Andrés
Pastrana hautatu zuten lehendakari, eta horrela eman zitzaion amaiera liberalen
12 urteko agintaldiari. Pastranak gerrillarekin indarkeriaren amaiera hitzartuko
zuela agindu zuen, eta estatuko erakundeak berritzeko hitza ere eman zuen. Bake
elkarrizketak hasi ziren, baina 1999an une zailak bizi izan ziren, gerrillak
talde paramilitarrak desegitea eskatu baitzion gobernuari. Aipatzekoa da 1999an
Armenian 1.500 lagun hil eta 150.000 etxerik gabe utzi zituen lurrikara handia.

2002an bukatu zen Pastranak FARC gerrillarekin abian jarritako bake prozesua,
eta urte horretan bertan Álvaro Uribe izendatu zuten lehendakari. 2006ko
hauteskundeetan ere Uribe izan zen irabazlea eta ezkerreko Polo Democrático
Alternativo nagusitu zitzaion oposizioan alderdi liberalari. Uribek erreforma
ekonomiko batzuk egin zituen eta gogor egin zion aurre gerrillari, baina
eskuineko taldeetako paramilitarrekin harreman estua izatea egotzi zioten.
2006an, gobernuko eta legebiltzarreko goi mailako hainbat kideren eta
paramilitarren arteko lotura aurkitu izanak eskandalu handia sortu eta auzibidea
zabaldu zuen. 2008an, armadak hainbat operazio gogor egin zituen FARCeko
gerrillaren aurka, eta hainbat bahitu erreskatatu zituen, haien artean, Ingrid
Betancourt lehendakarigai ohia. Urte horretan, manifestazio jendetsuak izan
ziren FARCen kontra.

Gaur egun indarrean den konstituzioa 1991koa da. Erregimen politikoari
dagokionez, Kolonbiak errepublika egitura du, eta lehendakaria da estatuburu eta
gobernuburu. Lehendakaria lau urtez behin hautatzen da, eta berak izendatzen
ditu Kolonbiako departamenduetako eta barrutietako gobernadoreak. Legegintzako
ahalmena senatuari eta ordezkarien ganberari dagokie, eta justizia gorte gorena
da justiziaren organo nagusia.

Administratiboki Kolonbia 32 departamendu eta Hiriburu Barruti batean banaturik
dago.

2015eko zenbatespenaren arabera, Kolonbiak 48.014.026 biztanle zituen, 40
biztanle kilometro koadroko dentsitatearekin. Biztanle gehienak (%76,4 2015ean)
hiriguneetan bizi dira, Karibeko itsasbazterreko eta Ande mendietako inguruetan.
Biztanle kopurua oso bizkor hazi zen 1990eko hamarkadaren erdialdea arte, baina
azken urteotan jaiotza tasa murriztu izanari esker jaitsi egin da hazkunde tasa
(%1,02 2016an). Bestalde, bertako biztanleria oso gaztea da: 2016an
biztanleen %41,1 25 urtetik beherakoa zen, eta %7,2 bakarrik 65 urtetik gorakoa.
Bizi itxaropena 75,7 urtekoa da, 72,6-koa gizonena eta 79-koa emakumeena (2016ko
zenbatespena).

Kolonbiako biztanleen erdia europarren eta indiarren nahasketa da (mestizoak),
eta gainerakoak mulatoak, europarrak, beltzak eta indiarrak dira.

Hizkuntza ofizial bakarra gaztelania da, 1499an espainiarrek Mundu Zaharretik
eramanda Kolonbian sartu zutena eta 500 urte baino gehiagotan zehar bertako
hizkuntzak ordezkatu dituena. Hala ere, 65 mintzaira indigena existitzen dira
oraindik, 1991ko konstituzioaren bidez lehenengo aldiz ofizialki onartu
zituztenak. Gaur egun, indigenak biztanleen %3 dira, eta horietatik
800.000-850.000 hiztun propioak dira. 2001eko datuen arabera, hauek dira
hiztunen kopuruak eta beren kokapen geografikoa:

2010eko datuen arabera, kolonbiarren %92,5 kristauak dira (%89 katolikoak
eta %10,8 protestanteak), eta %6,6 erlijiorik gabekoak.

Kolonbia baliabide aberatseko herrialdea da. Bertan daude Latinoamerikako
harrikatz erreserba handienak, eta badira petrolioa, urrea, esmeraldak (munduko
finenetakoak) eta beste zenbait mea ere (zilarra, nikela, platinoa). Dena dela,
meatzaritzaren aurretik nekazaritza da oraindik Kolonbiako jarduera nagusia
(munduko laugarren kafe ekoizlea da), eta abeltzaintzak indar handia du. Kanpo
merkataritza liberalizatzeko eta bertako ekonomia zabaltzeko neurriak hartu
ziren 1990eko hamarkadaren hasieran, eta neurri horiek eragin handia izan zuten
bertako industrietan. Industriak eraberritzeko, modernizatzeko eta sendotzeko
bidea eman baitzuten jarrera horrek erakarritako atzerriko inbertsioek. Horrela,
Kolonbia munduko herrialde azpigaratuen sailean sartu izan den arren,
nekazaritzarekin eta meatzaritzarekin izandako loturetatik askatzen ari da azken
urteetako industrializazioari eta aurreramendu teknologiko berriei esker:
2015ean barne produktu gordinaren %34 hartu, eta langileen %21 enplegatzen
zituen.

Cannabis eta koka landare asko lantzen da Kolonbian, nahiz eta legez kanpoko
jarduera den. Gai horien lanketa eta bilketak, salerosketak, banaketak eta
kontsumoak herrialde barruan eta kanpoan arazoak sortu ditu, eta hilketa ugari
eta politika ustelkeria ekarri dizkio Kolonbiari, baina oraindik ere jarduera
horiek atzerriko diru sarrera handiak erakartzen dute. 2014an 109.788 hektarea
landu ziren koka hostoa ekoizteko.

Gabriel Garcia Marquez (1927) kolonbiar idazle ezagunena da. 1982an Literaturako
Nobel Saria jaso zuen. Beste idazle aipagarri batzuk Jorge Isaacs (1837-1895),
José Eustasio Rivera (1888-1928), Baldomero Sanín Cano (1861-1957), Manuel Mejía
Vallejo (1923-1998) eta Álvaro Mutis (1923) dira.

Kolonbiako musika folklorikoak espainiar, amerindiar eta afrikar elementuak
dauzka. Lau eskualde bereizten dira:

Kolonbiako musikari batzuek arrakasta handia izan dute nazioartean, esate
baterako Carlos Vives (1961), Juanes (1972) eta Shakira (1977).



https://eu.wikipedia.org/wiki/Errusiar_Inperioa

Errusiar Inperioa (errusieraz Российская Империя, Россійская Имперія 1918
aurreko idazkeran) Errusiak 1721 eta 1917 bitartean jasotzen duen izena da.
Europa, Asia eta Amerikako (Alaska) lurralde handiak hartu zituen, Errusiar
Tsarerriaren oinordeko sistema politikoa izan zelarik.

Errusia Inperial izenak, Petri I.a Errusiakoak hasitako Itsaso Baltikoa eta
Ozeano Barea ren artean aurkitzen diren lurraldeen konkistatik, azken tsarra
izan zen Nikolas II.a Errusiakoaren erregealdiraino eta 1917ko Iraultzaraino
hedatzen den errusiar historiaren garai kronologikoa izendatzen du.

Inperioko hiriburua, San Petersburgo izan zen (1914an Petrogrado bezala
berrizendatua). XIX. mendearen amaieran, inperioak, 22.900.000 kilometro
karratuko hedadura zuen. 1897ko erroldaren arabera, inperioko biztanleria,
125.640.000 biztanlekoa zen, horietatik ia %75 inguru (93,44 milioi zehazki),
Europan bizi zirelarik. 100 etnia ezberdin baino gehiago bizi ziren inperioan
(errusiar etnia, biztanleriaren %44a zen). Egungo Errusiaren lurraldeaz gain,
1917an, Errusiar Inperioak, baltikoko estatuetako lurraldeak, Bielorrusia,
Poloniaren zati bat (Poloniako erresuma), Moldavia (Besarabia), Kaukaso,
Finlandia, Asia Erdialde gehiena eta Turkiaren zati bat (Ardahan, Artvin, Igdir
eta Kars probintziak). 1732 eta 1867 bitartean, Errusiar Inperioak, Alaska ere
hartzen zuen, Beringeko itsasartearen beste aldean, gaur egun, AEBren zati dena 
David Saunders (2000), Regional Diversity in the Later Russian Empire,
Transactions of the Royal Historical Society, 143–163. orrialdeak ..

1914an, Errusiar Inperioa 81 probintziatan (oblast) eta 20 eskualdetan
(gubernia) banatua zegoen. Inperioaren basailu eta protektoratuen artean,
Bukharako emirerria, Khivako khanerria, eta, 1914 ondoren, Tuva zeudelarik.

Errusiar Inperioa, Romanov dinastiatik, enperadore autokratiko bat (tsar)
buruzagi bezala zuen monarkia hereditario bat zen. Inperioko erlijio ofiziala,
kristautasun ortodoxoa zen, Erregeak kontrolatutakoa Kontzilio Sakratuaren
bitartez. Bertako biztanleak, estratu edo klaseetan banatuak zeuden, dvorisantvo
(noblezia), kleroa, merkatariak, kosakoak eta nekazariak kasu. Siberia eta Asia
erdialdeko biztanleak, ofizialki, inorodsti (atzerritarrak) estratuan
erregistratuak izan ziren.

Bere armarria, Errusiar Inperioko armarri handia izan zen, eta, bere ereserkia,
Erresuma Batukoan oinarrituta dagoen Jainkoak salba beza tsarra (Боже, Царя
храни).

Tsarren monarkia 1917ko otsaileko iraultzan kendua izan ondoren, Errusia,
errepublika bezala aldarrikatua izan zen behin-behineko gobernupean.

Romanov dinastiak Europa ekialdean kontrolatutako lurraldea, XVII. menderarte,
Moskovia deitzen zen. 1721ean Errusiar Inperioa aldarrikatu aurretik, modu
herrikoian, "Errusia" (XVII. mendean, errusieraz, Русія edo Росія) deitzen zen,
mongoliarrak iritsi aurretik zegoen eslaviar nazioa, Kieveko Rusa (Русь).
Errusiar herriak, "Rus", beti, eurentzako eta euren nazioarentzako izen bezala
hartu duen arren, egungo intelektual ukrainarrak hitzaren zehaztasunari buruz
eztabaidan ari dira. Azken ikerketek, "Rus" hitzak "Ekialdeko bikingoak" esan
nahi duela diote. Biztanleria eslaviarra den arren, lehen agintariak, bikingo
jatorrikoak izan ziren, eta eurak izan ziren Estatu bat ezartzen hasi zirenak.
Bikingoek, drakkar izena zuten euren itsasontziekin europar kostaldeak erasoz,
Frantzia, Alemania eta Errusiako ibaietan gora egin zuten, eta antzinako
Errusiako eslaviar herrien lurraldearen zati handi bat konkistatu zuten.

Petri, Alexis I.ak, bere bigarren ezkontzan izan zuen semea, politikara
baztertzen lehena izan zen. Gorteko zenbait aldek, tronua kontrolatzeko
borrokatu zutenez, Alexisen oinordekoa, bere lehen ezkontzan izan zuen semea,
Teodoro III.a Errusiakoa izan zen, 1682an, 20 urte zituela hil zen mutil
gaixobera bat. Streletski Matxinadaren ondorioz, Petri elkartsar egina izan zen,
bere anaiorde Ivan V.a Errusiakoarekin batera, baina Petriren arrebaordea zen
Sofiak izan zuen benetako boterea. Sofiak egin zituen erregina lanak, Petrik
gerra jokoekin denbora pasatzen eta Moskuko Alemaniar Kuartelean zaldian
ibiltzen zen bitartean. Esperientzia hauek, Mendebaldeko praktika
militarrenganako interes grintsu batera eraman zuten, bereziki ingeniaritza,
artilleria, nabigazioa eta itsasontzi eraikuntzagatik. 1691n, bere gerra
jokoetan entrenatu zituen tropak erabiliz, Sofia tronutik nola kendu pentsatu
zuen. Ivan V.a 1696an hil zenean, Petri bihurtu zen tsar bakarra.

Gerrak nagusi izan ziren Petri I.aren erregealdi gehienean zehar. Hasieran,
tartaroekin eta Otomandar Inperioarekin hegoaldean zituen mugak ziurtatzen
saiatu zen. Bere Azoveko itsasoko gotorleku batetarako kanpainek, hasiera batean
huts egin zuten, baina, berak propio diseinatutako armada berriarekin itsasoratu
ondoren, Petrik, azkenean, hain garrantzitsua zen Azoveko gotorlekua konkistatu
ahal izan zuen. Otomandar Inperioaren aurkako gerrarekin jarraitzeko, Petrik,
Europara bidaiatu zuen aliatu bila. Bidaia hori egin zuen lehen tsarra izan zen.
Petrik, Brandeburgo, Herbehereak (non, teoria baten arabera, bertako bandera
ikusita, berearentzako zirriborro bat egiteko inspiratu zuen, eta 1914 arte
erabiliko zena), Erresuma Batua eta Germaniako Erromatar Inperio Santua bisitatu
zituen Enbaxada Handia deituriko bere bisitan. Petrik asko ikasi zuen, eta
ehundaka espezialista tekniko zerrendatu zituen. Enbaxadaren iraupena, laburra
izan zen, Sofiak, Petri tronutik kentzen saiatu izan baitzen, baina matxinada,
Petrik eta bere jarraitzaileek zanpatu zuten. Zigor bezala, matxinadan parte
hartu zituztenen gorpuak erakutsi zituen, hilak edo torturatuak zeudenak,
gainontzekoentzako abisu bezala, honen ondorioz, Petri, "Arraroa" deitua izan
zelarik.

Petrik, Otomandar Inperioaren aurkako europar koalizioan huts egin zuen, baina,
bere bidaietan zehar, Suediaren aurkako gerra bat hasteko interesa piztu
zitzaion, Ipar Europako estatu boteretsu bat baitzen. Itsaso Baltikora irteera
izateko aukera bat ikusiz, Petrik Otomandar Inperioarekin bakea sinatu zuen
1700ean, eta, ondoren, suediarrei eraso zien Narvako portuko bere kokapenean,
Finlandiako Golkoan. Karlos XII.a Suediakoak, bere tropekin aurre egin zion
arren, Petriren armada garaituz. Petrirentzat zorionez, Karlos XII.ak bere
garaipen honen ondoren ez zuen Errusiaren aurkako eraso bat jo, eta Poloniaren
aurka zuen gerrarekin jarraitu zuen.

Karlos XII.aren oharkabetze honek, Petriri, armada berri bat osatzea ahalbidetu
zion, berearen eta Mendebaldekoaren gotorlekuak bateratuz. Bi buruzagiek,
berriz, 1709an elkarren aurka borrokatu zutenean, Petrik Karlos garaitu zuen.
Azken honek Otomandar Inperiora ihes egin zuenean, Petri, berriz ere, inperio
honen aurkako gerran hasi zen. Tsarrak, Azoveko portua otomandarrei itzultzea
onartu zuen 1711n. Iparraldeko Gerra Handiak, funtsean Poltavako gudua izan
zena, 1721 arte jarraitu zuen, suediarrek, Nystadeko bakea sinatzea erabaki
zutenean. Bake itunak, Errusiak lortutako lurraldeak mantentzea ahalbidetu zuen:
Livonia, Estonia eta Ingria. Lurralde hedapen honen bidez, Petrik, Mendebaldeko
Europarekin lotura zuzen bat lortu zuen. Ospakizun bezala, Petrik, 1721ean
aldarrikatutako Errusiar Inperio Handiko Enperadore (errusieraz императoр) eta
tsar titulua hartu zuen.

Petrik, Errusiaren zabalkuntza eta berau Inperio bihurtzea, zenbait ekimen
nagusipean lortu zuen. Errusiar itsas armadak sortu zituen, armada, sistema
europarraren arabera berrantolatu zuen, arrazionalki antolatu zuen gobernua eta
giza baliabideentzako finantzaketa abiarazi zuen. Petriren erregealdian,
errekrutatu zen armada, bizi osoan zehar bertan lan egiteko baldintzapean izan
zen, erregetzako ofizialak barne, administrazio zibil edo militarreko lanetan
parte hartzen zutenak. 1722an, Petrik, Errusia Inperialeko Maila Taula ezarri
zuen, tsarraren zerbitzuan zeuden pertsonen estatusa adierazten zuena, plebeioa
zein noblea izan. Jenderik arruntena ere, automatikoki agertzen zen taula
horretan.

Petriren gobernu egituraren berrantolaketa, zehaztasun falta handikoa izan zen.
Prikaziak (burokratak), talde kolegiatu bategatik ordezkatu zituen, eta gobernu
politikak antolatzeko senatu bat sortu zuen. Petriren erreformek tokiko
gobernuan ez zuten lorpen handiegirik izan, baina, bere aldaketek, tokiko
gobernuari, zergak biltzea eta ordena mantentzea ahalbidetu zioten. Gobernuaren
erreformen zati bezala, Eliza, partzialki erantsia izan zen Estatuko egitura
administratibora. Petrik, Aitalehendia baliogabetu zuen, eta talde kolektibo
bategatik ordezkatu zuen, Sinodo Sakratua, gobernuko funtzionario batek
zuzendutakoa.

Petrik, neurrizko zerga kopuru batekin, estatuko altxorreko irabaziak hirukoiztu
egin zituen. Kapitazioa edo zerga azterketa bat egin zuen, biztanle guztiengan,
eliz gizon eta nobleen artean izan ezik. Alkohola, gatza eta bizarra ere,
zergapetu egin zuen. Bere soldaduei armak eta jantziak emateko, industria
metalurgikoak eta ehungintza industriak garatu zituen.

Petrik, Errusia, teknologia, instituzio eta ideia modernoekin hornitu nahi zuen.
Noble guztiei, mendebaldeko heziketa bat eman zien, eskola naturalak deritzenak
ezarri zituen idazkera errusiarra eta oinarrizko aritmetika irakasteko,
inprimategi bat ezarri eta Zientzien Errusiar Akademia sortu zuen, bera 1725ean
hil baino gutxi lehenago inauguratu zena, Errusiar Inperioko kultura institutu
handienetako bat bihurtu zena. Errusiarrek, mendebaldeko arropa, artearenganako
zaletasuna eta ohiturak har zitzatela ere gomendatu zuen. Emaitza, noblezia eta
masen arteko pitzadura kulturalean sakontze bat izan zen. Petriren
mendebaldetzearen irudirik hoberena, tradizio zaharrekin egin zuen bere haustea
eta arkitekturan erabili zituen mendebaldeko metodoak izan ziren, bere hiriburu
berria, Petrogrado, 1703an eraikitzera eraman zutena. Lurralde berrian kokatua,
Iparraldeko Gerra Handian lortua, non Danimarka eta Norvegiako Erresuma, Bi
Nazioen Errepublika eta Saxoniaren laguntza jaso zuen, Finlandiako Golkoan.
Petrogradok, bere mendebaldetzea onartu zuen arren, berau, behartutakoa izan
zen, eta, ondorioz, ezin izan zuen Petrik hainbeste miresten zuen bere
norbanakotasuna erakutsi.

Petrik tronurako oinordekotzaren arauak aldatu zituen bere seme Alexis
erbesteratu ondoren, bere aitaren erreformen aurka agertu zena eta erreformen
aurkako taldeen irudi bezala aurkeztu zena. Petri I.ak eginiko lege berri batek,
tsarrari, bere oinordekoa aukeratzeko ahalmena ematen zion, baina Petrik ez zuen
1725ean hil aurretik egin. Hurrengo hamarkadetan, oinordekotzarako arau ezak,
monarkia, konplotak, azpijokoak eta zenbait estatu kolpe jasateko moduan utzi
zuen. Hemendik aurrera, tronua lortzeko ezinbesteko faktorea, Petrogradon
jauregiko elitezko guardiak babestu zuen.

Petri I.a hil ondoren, bere alarguna, Katalina I.a Errusiakoa igo zen tronura,
baina 1727an hil zen, eta, ondoren, Petriren iloba zen Petri II.a Errusiakoa
koroatu zuten tsar bezala. 1730ean, Petri II.a baztangak jota hil zen, eta Ivan
V.a Errusiakoaren alaba zen Ana Errusiakoa, Petrirekin elkartsar izan zena,
tronura igo zen. Ana tronuan ezarri zuen Inperioko Kontseilu Gorenak, baldintza
ugari jarri zizkion. Mugatze hauen aurkako bere borrokan, Anak nobleen alde egin
behar izan zuen, oligarkia autokraziari gailenduko zitzaionaren beldur zirenak.
Honela, autokraziaren printzipioak, babes handia izan zuen tronuarengatik
gatazka nahaspilatsu horretan.

Ana 1740an hil zen, eta bere birbiloba gaztea, Ivan VI.a Errusiakoa izenarekin
tsar aldarrikatua izan zen. Zenbait Estatu kolperen ondoren, Petriren bigarren
alabagatik ordezkatua izan zen (1741 eta 1762 artean erregeordea). Elisabeten
erregealdian, bere berehalako aurreko erregeena baino askoz eraginkorragoa izan
zena, errusiar kulturaren "mendebaldetzea" gertatu zen. Gertakari kultural
garrantzitsuenen artean, Moskuko Estatu Unibertsitatearen fundazioa 1755ean eta
Arteen Akademia Inperialarena 1757an eta lehen zientzialari eta eskolagizon
errusiarraren agerpena, Mikhail Lomonosovena daude.

Petriren ondorengoen erregealdian, Errusiak, Europan, paper askoz
garrantzitsuago bat izan zuen. 1726tik 1761 arte, Errusia, Austriaren aliatu bat
izan zen Otomandar Inperioaren aurka, azken honek, sarri, Frantziaren babesa
jasotzen zuelarik. 1735 eta 1739 arteko Errusia-Turkia Gerran, Errusiak, berriz
bereganatu zuen Azoveko portua. Errusiak Europarekin izan zuen irismenik
handiena, Zazpi urteko gerran izan zen, 1756 eta 1763 artean gertatu zena, hiru
kontinentetan, Frantzia, Britainiar Inperioa eta bi alde hauen aliatu ugariren
artean. Gerra horretan, Errusiak, Austriaren aliatu izaten jarraitu zuen, baina
austriarrak, Frantziaren aliatu bihurtu ziren Prusiaren aurka. 1760an, errusiar
indarrak Berlinen sartzear zeuden. Zorionez Errusiarentzat, Elisabet 1762an hil
zen, eta haren oinordeko Petri III.a Errusiakoak Errusia Prusiarekin aliatu
zuen, Petrik Frederiko II.a Prusiakoari zion mirespenaren ondorioz.

Petri III.ak, erregealdi labur eta ez oso ospe onekoa izan zuen. Petri I.a
Handiaren biloba bazen ere, bere aita, Holstein-Gottorpeko dukea izan zen, eta,
ondorioz, Petri III.a, familia luterano batean hazia izan zen, honegatik,
errusiarrek atzerritartzat hartzen zutelarik. Honi kasurik egin gabe eta
Errusiari buruzko bere kontzeptua ezkutatu gabe, gorroto handiz sartu zituen
entsegu militar prusiarrak errusiar militarren artean, Errusiako Eliza Ortodoxoa
erasoz eta Errusia, bere eta munduaren historia aldatuko zuen garaipen handi bat
gabe utziz, Prusiarekin bat-bateko aliantza bat ezarriz. Bere nahigabea erabiliz
eta, bere posizio propioaren beldurrez, Petri III.aren emazteak, Katalinak, bere
senarra tronutik kendu zuen estatu kolpe baten bidez, eta bere maitaleak, Alexis
Orlovek hil egin zuen, eta, ondorioz, 1762an, Katalina II.a Errusiakoa,
Errusiako Enperatriz bihurtu zen.

Petri I.ak, errusiar flota bere ondorengoei utzi zien, baina, Katalina I.etik
hasi eta Petri III.erarte, errusiar enperadore bakar batek ere ez zuen itsasoa
Petri I.ak bezala maitatu. Petri I.a 1725ean hil ondorengo hamarkadetan,
pentsaezinezkoa iruditzen zitzaien Petriren ondorengoei, gerraontzien erakusketa
bat izaterik munduari, Errusiaren boterea eta tamaina erakusteko modua. Eta,
gainera, ez zen batere zuhurra flota epaitzea berehalako asmorik mantentzeko.
Petriren flota, hogeita hamar karabelaz eta ehundaka ontzi gehigarriz osatua
zegoen. Halako armada mantentzearen kostuak, estatuko dirua agortuko zuen. Are
sinesgaitzagoa izango litzateke Petriren plana abian jartzea flotaren tamaina
handitzeko, itsasoan armada bat sortzeko bere nahia betetzeko.

Iparraldeko Gerra Handiak, hogeita bat urteko iraupena izan zuena, jada Errusiar
Inperioko ogasuna eta baliabideak jada agortu zituen. Ondorioz, Petri I.a hil
ondoren, gastu murrizte garai bat etorri zen flotari dagokionez, eta, honekin
batera, itsasontzi berrien eraikuntzan eta marinel eta ofizialen kopuruaren
murrizte bat etorri zen. Petrik sortu zituen itsas akademia eta eskola
nautikoak, aldiz, goraka jarraitu zuten. Bere ikasle eta graduatuak mantendu
egin ziren Petri eta bere ondorengoen erregealdietan errusiar nabigazioaren
tradizioak sendotuz. 1716an hasi eta 1719 arte, errusiarrek, lodiá handi batean
nabigatu zuten Okhotskekitk Kamtxatkara doan zatian, Vladimir Atlasovek XVII.
mendearen amaieran esploratu zuen lurraldean. 1720ean itsas akademian graduatu
zirenek, Ivan Yevreinov nabigatzaile geodesikoak eta Fiodor Luzhinek, hamalau
Kuriles uharteak esploratu eta trazatu zituzten. Ekarri zuten informazioa, Vitus
Bering Kapitain Komodoroaren espedizio ezagunarentzako oinarri bihurtu zen.
1724ko negu izoztuan, Bering, Kamtxatkara iritsi zen lurrez eta belaz, bertan
eraikitako ontzietan, "iparralderantz daroan lurraldean zehar... lurralde hau
Amerikarekin elkartzen den tokia bilatzeko".

Errusiar nabigatzaileen xede nagusia, Ozeano Artikoan zehar, India eta Txinarako
pasabide bat aurkitzea zen. 1728tik 1729 arte, Beringek Ozeano Barearen
iparraldetik nabigatu zuen bere San Gabriel izeneko itsasontzian. Poloko haize
hotzaren ondorioz sorgortua, San Gabriel itsasontzia eta bertako tripulazioa,
gaur egun, itsasgizonaren omenez, Beringeko itsasartea deritzon Asia eta Amerika
arteko itsasartetik pasa zen. Honela, ibilbide hau, bigarren aldiz aurkitua izan
zen. Aurkikuntzaren azken deskribapenak, ondoren, Ivan Fiodorov eta Mikhail
Gvozdev itsasgizonek bildu zituzten, bere esplorazioaren ibilbidea 1732an
planeatu zutenak. Beringeko itsasartea bera, eta honen hegoaldean dagoen
itsasoa, Bering itsasoa, alegia, Bering kapitainaren omenez izendatuak izan
ziren. Beringen espedizioak, Ozeano Barea eta Okhotskeko itsas ibilbidea
esploratu zuen, Kuril Kanaleko lehen espedizioaren bidez. Beringek, kontu handiz
erregistratu zituen etorkizuneko belaunaldietako kartografoentzako, Kamtxatkako
penintsulako hego-ekialde eta hego-mendebaldeko kostaldeak, eta, beharbada, are
garrantzitsuagoa dena, behin betiko frogatu zuten Kamtxatkatik hegoaldera eta
ekialdera, ez zegoela, biztanleriari gezurra esateko proposatutako lurralde
mitikorik, Kristobal Kolonekin eta Indietarako (Amerika) bere bidaiarekin
gertatu zen bezala.

Kamtxatkarako bere lehen espedizioan, Beringek ezin izan zuen Txinarako
ibilbidea aurkitu. Ondrioz, 1733an, Ana I.a Errusiakoa enperatrizaren gobernuak,
aurrekaririk gabeko esplorazio bat antolatzea erabaki zuen Siberiako eta ekialde
urruneko ipar kostaldera. Bering, Kamtxatkako San Gabriel espedizioko Aleksei
Chirikoven adierazitako belaren kide batekin joan zen. Gainontzeko banaketak,
alde batera utzi ziren Japoniarako ibilbidea bilatzeko Kuriles uharteetatik
zehar eta Ozeano Artikoaren kostaldea esploratzeko. Espedizioaren zuzendaritza
orokorra, Itsas Armadaren Ministerioaren kolegioari eman zitzaion.

Bere espedizioetan beharreko itsasontziak, aurkikuntza txundigarriak egiten hasi
ziren. 1736-1737an, Esteban Maliginen zuzendaritzapeko espedizioak, Jamal
penintsula inguratu eta Obiren estuariora iritsi zen. Garai berean, Dimitri
Ovtsin tenientearen zuzendaritzapeko espedizioa, ekialderago, urrutirago bidalia
izan zen, Yeniseiren estuarioa eta Gidanskeko penintsulako kostaldearen atzetik
nabigatuz. Vasili Pronchischev eta Hariton Laptev tenienteek, Taimyr
penintsulako eta Lena ibaiaren estuarioko kostaldea esploratu zuten. Espedizio
horretako nabigaria zen Semyon Cheluskinek, Asiako kontinentearen
iparraldereneko muturra aurkitu eta deskribatu zuen. Azkenik, Piotr Lasinius eta
Dmitri Laptev, siberiar ertzetik nabigatu zuten Lenaren estuariotik Kolyma
ibaiaren estuariorarte. Bere eskala bikaina eta ausardia dela eta, bidaia hau,
iparraldeko espedizio handia deitua izan zen. Gune geografiko eta ur asko,
horiek lehenik esploratu zituzten XVIII. mendeko ofizial errusiarrak omentzeko
izendatuak izan ziren. Malygin eta Ovtsineko itsasarteak, Pronchischev
kostaldea, Cheluskin lurmuturra eta Laptev itsasoa.

1741eko udaren hasieran, San Petri eta San Paulo izeneko bi itsasontzi
Petropavloskeko portu lasaitik irten ziren, Pribilof uharteetan, Kamtxatkako
lehen espedizioan aurkitu zena, eta, Beringen eta Chirikoven agindupean,
itsasontziak, Ipar Amerikara iritsi ziren. Zoritxarrez, Kamtxatkako bigarren
espedizioa, Beringen azkena zen. Alaskako kostaldetik itzultzean, bere
itsasontziak, San Pedro izenekoa, Komandantearen uharteetako batetik gertu
tupust egin zuen. Uharte horretan, nabigari ezaguna, gaixotu eta hil egin zen.
Hala ere, Kamtxatkako bigarren espedizioaren emaitza bezala, Amerikako
iparmendebaldeko kostaldea, Aleutiar uharteak eta Komandantearenak edo
Kommandorskiye bezain ondo esploratu zen. Honek, Errusia, Alaskaz jabetzera
eraman zuen, ondoren, 1867an, AEBei saldu ziena.

1738an, Martin Spanberg kapitainaren itsasontziak, Sakhalin uharteko eta
Japoniako iparrekialdeko kostaldera iristen lehenak izan ziren, Hokkaidoko
uharte handian. Bere espedizioan bildu zuen informazioak, 1745ean egin zen
Errusiar Inperioaren ekialdeko zatiaren mapa egiten lagundu zuen.

Katalina II.a Errusiakoaren erregealdian lortutako hedapen inperialak, lurralde
handi berriak ekarri zizkion inperioari hegoaldean eta mendebaldean, baita barne
gobernuaren sendotzea ere. 1768ko Otomandar Inperioaren aurkako Krimeako
Gerraren ondoren, Kuchuk-Kainardsiko hitzarmenaren bidez, 1774an, Errusiak,
Itsaso Beltzerako irteera zuzen bat lortu zuen, Krimeako tartaroak, Otomandar
Inperioarengandik independente zen estatu bihurtu ziren bitartean. 1783an,
Katalina II.ak Krimea erantsi zuen, Otomandar Inperioaren aurkako 1777-1778ko
Errusia-Turkia Gerraren ondoren, 1777an hasi zen gerra. Yasiko hitzarmenaren
bidez, 1792an, Errusiaren lurralde domeinua handitu zen hego-ekialderantz,
Dniester ibaira iritsiz. Hitzarmenaren baldintzek, Katalinaren balizko proiektu
handiaren xedeak murriztu zituen, Europatik otomandarrak erabat kanporatzean
eta, errusiar kontrolpean, Bizantziar Inperioa edo Ekialdeko Erromatar Inperioa
berritzean zetzana. Otomandar Inperioa ez zen berriz Errusiarentzat mehatxua
izan, alderantziz baizik, Balkanetan errusiar eraginaren gehikuntza onartzera
derrigortuak geratu ziren.

Katalina II.aren erregealdian Errusiaren mendebalderanzko hedapenak, emaitza
bezala, Poloniaren banaketa ekarri zuen. Polonia, tokiko potentzia izan zena XVI
eta XVII. mendeetan, XVIII. mendean zehar larriki ahultzen hasi zen, bere
aristokraziaren barnean etengabeko borrokak eta gorantza zihoan barne desorden
bat erakutsiz; Poloniaren ahultzearen seinale argi bat, ondoan zituen herrialde
boteretsuetako bakoitza, Errusia, Prusia eta Austria alegia, Poloniako tronuan
bere hautagai propioa ezartzen saiatu zenean gertatu zen, Poloniako Oinordekotza
Gerra eraginez, Europa osoa hartu zuena. 1772an, Errusia, Austria eta Prusia,
poloniar lurraldearen toki ezberdinak eransteko akordio informal batetara iritsi
ziren, akordio honen bidez, Errusiak, egungo Bielorrusia eta Livonia hartzen
dituzten lurraldeak jaso zituelarik. Lehen banaketaren ondoren, Poloniak,
erreforma egitarau zabal bat abiarazi zuen erregimen berri bat ezarri zuen,
erreforma horien artean, konstituzio demokratiko bat zegoelarik, poloniar
aristokraziaren alderdirik atzerakoienak asaldatu zituena, alderdi honek, aldi
berean, Errusiari laguntza eskatu ziolarik. Aitzakia bezala, 1789ko Frantziar
Iraultzaren ondorengo erradikaltasun liberalaren arriskua erabiliz, Austriak,
Errusiak eta Prusiak, 1791ko poloniar konstituzioa abolitua izatea eskatu zuten,
eta, 1793an, Poloniaren lurraldea are gehiago murriztu zen bere ondoko
herrialdeen inbasio bateratu baten ondoren, bigarren banaketa eragin zuena.
Oraingo honetan, Errusiak, Bielorrusiaren gehiengoa eta Dnieper ibaitik
mendebaldera dagoen Ukrainaren zatia jaso zuen. 1793ko banaketak, matxinada
nazionalista batetara eraman zuen Polonian errusiar eta prusiarren eraginaren
aurka, 1795ean, aipaturiko herrialdeetako armadek garaitu zutena, urte horretan
bertan, hirugarren banaketa eraginez. Oraindik independente mantentzen zen
poloniar lurraldea, bi inbaditzaileen artean banatua izan zen. Ondorioz,
Polonia, nazioarteko mapa politikotik desagertu zen.

Poloniaren lurraldearen zati bat bere inperioan barneratzeak, lur emankor berriz
jabetzea esan nahi izan zuen arren, honek, Errusiar Inperioarentzat zailtasun
berriak ere sortu zituen. Polonia estatu koltxoi bezala galtzean, Errusiak,
ordutik aurrera, Prusia eta Austria bezalako potentzia handiekin muga banatu
behar izan zuen, noizbait etsaiak izan zitezkeenak. Gainera, Errusiar Inperioa,
lehen baino etniko eta heterogeneoago izatera iritsi zen, etnia kopuru handia
bere baitan hartzean, ukrainarrak, bielorrusiarrak eta judutarrak esate
baterako. Ukrainarrek eta bielorrusiarrek, horietatik gehienek, mirabe bezala
lan egiten zutelarik poloniar domeinupean, euren egoera ez zuten askorik aldatu
hasieran errusiar boterepean. Poloniarrek, tradizionalki katolikoak eta
antzinako potentzia baten oinordekoak zirenak, euren independentzia ekonomiko
eta kulturala galtzeari erresistitu egiten ziren, kontrolatzeko zaila zen herri
bat zelarik, eta, XIX. mendean zehar, errusiarren aurka, huts egin zuten zenbait
matxinada eginez. Errusiak, euren eskubideak kendu zizkien inperioko judutarrei
1742an, eta, ordutik aurrera, atzerriko herritzat hartu zituen. 1792ko
urtarrilak 3ko dekretu batek, formalki hasi zuen ezartze latesiaren erregimena,
honen bidez, judutarrek, soilik inperioaren zatirik mendebaldekoenean bizitzen
geratzeko baimena zutelarik, eta errusiar hirigune handietara hurbildu gabe.
Honek, Inperioaren azken garaietan, indarkeria bidezko diskriminazioan endekatu
zen antisemitismo garai bat abiarazi zuen. XVIII. mendearen amaieran, Errusiak,
Dnieper ibaitik ekialdera zegoen Ukrainaren, lurralde baltikoen eta kosakoek
populatutako zenbait guneren autonomia ere ezabatu zuen. Modu uniformean
administraturiko inperio batean jarritako bere grinarekin (jatorriz alemaniarra
zen arren) Katalinak, errusiartze politika baten oinarriak jarri zituen, bere
erregealdiaren azken urteetan jada bultzatu zena, eta bere ondorengoek biziago
exekutatuko zutena.

Historialariek, Katalinaren zintzotasuna eztabaidatu dute Ilustrazioaren monarka
aipagarri bezala, baina gutxi izan dira, berak, gobernu zuzenduaren aktibismoan
benetan sinetsi zuela zalantza egin dutenak, Inperioaren baliabideak
muturreraino garatuz eta bere administrazioa eraginkorrago eginez. Hasieran,
Katalina, gobernuaren prozedurak arrazionaltzen saiatu zen legeetan aldaketak
eginez. 1767an, Katalinek, Batzorde Legegilea sortu zuen, nobleek, lurjabe
handiek eta beste aristokrata batzuk osatua, Errusiako legeak kodetzeko.
Batzordeak, lege kode berri bat egin ez zuen arren, Katalinen Batzorderako
Instrukzioak, errusiarren batzuk, mendebaldeko pentsamendu politiko eta legalera
barneratu zituen.

1768 eta 1774 bitartean, Otomandar Inperioaren aurkako gerran, Errusiak, gizarte
asaldapen handi bat jasan zuen Pugatxoven matxinadaren ondorioz. 1773an, Don
ibaiaren inguruko kosako batek, Jemelian Pugatxov izenekoa, tronutik kendutako
Petri III.a Errusiakoa erregea zela aldarrikatu zuen, Katalina enperatrizaren
autoritatea arbuiatuz. Beste elkarte eta talde kosako batzuk, estatu
zentralizatu errusiarraren talka sentitzen zuten zenbait etnia turkomandarrez
gain eta Ural Mendietako langile industrial eta mirabetzatik ihes egiteko
esperantza zuten nekazariekin batera, irismen masiboko matxinada batera elkartu
ziren. Inperioaren erregimenaren ardura nagusia, garai horretan, Turkiaren
aurkako gerra zen, eta horrek, Pugatxoven matxinoei, Volga ibaiaren arroan
lurralde handi baten kontrola hartzea ahalbidetu zien, baina armada
erregularrak, zorrozki garaitu zuen matxinada 1774an.

Pugachoven matxinadak, Katalinaren, Errusiako probintzia administrazioa
berrantolatzeko erabakia bultzatu zuen. 1775ean, Errusia, probintzia eta
barrutietan banatu zuen, biztanleriaren estatistiken arabera. Probintzia
bakoitzari, hedatutako administrazio bat eman zitzaion, polizia destakamenduak
eta justizia aparatu bat. Nobleek, gobernu zentralarentzako ezarritako denbora
gainditu gabe zerbitzatu behar izan zuten, legeak hala baitzioen Petri I.a
Errusiakoa Handiaren garaitik, eta horietako askok, paper esanguratsuak jaso
zituzten probintzia gobernuak administratzen, ondorioz, autoritate inperialak,
postu horiek, konfiantzazko aristokratei ematen zizkielarik, tsarrari men egiten
ziotenak eta botere zentrala Inperioko zoko bakoitzera iristea ziurtatzen
zutenak.

Katalinak, gizartea, ondo definitu eta estratifikatutako talde sozialetan ere
antolatu zuen. 1785ean, herriko noble eta jaunentzako gutunak argitaratu zituen.
Nobleziarentzako gutunak, nobleen askapena berretsi zuen derrigorrezko
zerbitzuarekiko, eta eskubideak eman zizkion klase pribilegiatu eta errusiar
autokraziaren zerbitzari bezala. Hirientzako gutuna, konplexuagoa zela frogatu
zen, eta, azken batean, nobleentzako argitaratua baino akoz desegokiagoa. Ez zen
argitaratu antzeko gutunik nekazarientzako, ezta mirabetzaren baldintzak
hobetzeko ere.

Errusiaren "Mendebaldetzea"k, jarraitu egin zuen Katalinaren erregealdian.
Liburu eta egunkari kopuruaren handitze batek, eztabaida intelektualak eta
Errusiar ilustrazioko kritika sozial propioa ere ekarri zituen. 1790ean,
Aleksandr Nikolaievitx Radistxevek, bere San Petersburgotik Moskurako bidaia
izeneko liburua argitaratu zuen, mirabetza sistemaren eta autokraziaren aurkako
eraso gogorra. Katalina, jada Frantziar Iraultzagatik izutua, Radistxev
atxilotarazi eta Siberiara bidali zuen. Radistxevek, beranduago, errusiar
erradikalismoaren aita errekonozimendua jaso zuen.

Katalinak, Petri Handiaren politiketako asko garatzen amaitu zuen, eta XIX.
mendeko hedapen inperialerako oinarriak finkatu zituen. Pavlovsk jauregia
eraikiarazi zuen bere seme Pablorentzat, Errusiako Ondare Kulturaletako bat
dena. Errusia, bere inguruko europar herrialdeekin, arlo militar, politiko eta
diplomatikoan lehiatzeko gai zen herrialde bihurtu zen. Errusiako elitea, arlo
kulturalean, kultuenetako bat bihurtzen amaitu zen, garaiko Erdialdeko eta
Mendebaldeko Europako herrialdeetan gertatzen zen lez. Hala ere, gizartearen eta
gobernu sistemaren antolakuntza, instituzio zentral handiak Katalinzren
administrazio probintzialpean, xehe-mehe finkatutako estratu sozialetan
banatutako gizarte bera izaten jarraitzen zuen, non, mugikortasun soziala zaila
zen, Petri I.aren garaitik aurreikusi zen bezala, zentzu horretan, 1861eko
mirabeen emantzipazioa arte aldaketarik gertatu ez zelarik, eta, kasuren
batzuetan, monarkia 1917an erori zen arte. Katalinak, bultzada bat eman zuen
Inperioa hegoalderantz heda zedin, Odesa, Itsaso Beltzeko merkataritza portu
errusiar nagusi bezala ezartzea barne, XIX. mendeko ale merkataritzarako oinarri
bezala balio zezan.

Guzti hau eginda ere, Petri I.ak eta Katalina II.ak eraiki zuten inperioak,
funtsezko arazoei aurre egiten jarraitzen zuen. Europartutako elite txiki batek,
ohiko errusiarren masak nahastua, Errusiaren historiaren, kulturaren eta
nortasunaren esentziari berari buruzko galderak egin zituen. Errusiak, bere
nagusitasun militarra, hertsaduraganako konfiantzagatik eta gorte inperialak
zuzendutako ekonomiaganako konfiantzagatik lortu zuen, azken hau, oso primitiboa
zena, eta, nagusiki, mirabetza sisteman oinarritua aktibitate ekonomiko
primarioentzako, nekazaritza, meatzaritza eta abeltzaintza kasu. Errusiaren
garapen ekonomikoa, ez zen XVIII. mendeko beharrak asetzeko adinakoa, oraindik,
berriki gertatutako Iraultza Industrialak mendebaldeko herrialdeetan sortzen
zuen eraldaketa mailatik oso urrun zegoen. Katalinaren errusiar gizartea
estamentu korporatibo zurrunetan antolatzeko saiakerak, Frantziar Iraultzaren
erronka berriari aurre egin zion, hiritartasun indibidual bat bultzatzen zuena.
Lurralde azalerak, eta Errusiak, errusiarra ez zen geroz eta jende gehiago
hartzeak, beranduagoko nazionalitateen arazorako etapa finkatu zuten. Azkenik,
mirabetzaren eta autokrazia lehen aldiz zalantzan jartzeak argumentu moraletan,
Estatua eta XIX. mendean nagusi izan zen intelektualtasunaren arteko gatazka
iragarri zuen.

XIX. mendearen hasiera aldera, Errusiaren biztanleriak, baliabideek, nazioarteko
diplomaziak eta indar militarrek, munduko herrialderik boteretsuenetako bat
bihurtu zuten. Bere botereak, Europako kontuetan ekintza geroz eta aktiboagoa
betetzea ahalbidetu zion. Paper honek, Inperioa, urte batzuk beranduago,
Napoleonen aurkako gerra batzuetan parte hartzera eraman zuten, Errusiarentzat
eta Europa osoarentzat ondorio oso handiak zituztenak. XVIII. mendean
Ilustrazioa gartsuki onartu ondoren, Errusiako elitea, 1789tik erdialdeko eta
mendebaldeko Europako liberalizazio joeren opositore aktibo bihurtu zen.

Bere lurraldearen barnean, Errusiaren biztanleria modu dibertsoagoan hazi zen
konkista bakoitzaren ondoren. Biztanleriaren barnean, luterotar finlandiarrak,
Baltikoko alemaniarrak, estoniarrak eta lituaniarren batzuk zeuden. Katoliko
lituaniarrak, poloniarrak eta zenbait letoniar, ortodoxo bielorrusiar eta
ukrainarrak, musulmanak Inperioaren hegoaldeko eta ekialdeko mugan, greziar
ortodoxoak eta georgiarrak eta Armeniako Eliza Apostolikoko kideak ere bazeuden.

Katalina II.a 1796an hil zen, eta bere seme Paulo I.a Errusiakoa, Inperioa 1796
eta 1801 artean gobernatu zuena, izan zen bere oinordekoa. Katalinak bere seme
Petri tsar bezala izendatzea jakin zuenean, Paulok min handia hartu zuen, eta,
ondorioz, premutasun bat ezarri zuen gizonezkoen leinuan oinordekotzarako.
Pauloren erregealdi laburrean egindako erreformetako bat izan zen. Berak,
Errusiar-Amerikar Konpainia ere mantendu zuen, Errusia, halako batean, gaur egun
Ameriketako Estatu Batuetakoa den Alaskaz jabetzera eraman zuena. Paulo,
eskuzabala, baina oso aldabera zen, eta mirabeekiko zuen eskuzabaltasunak, etsai
asko izatea eragin zion.

Europako super potentzia bezala, Errusiak ezin zuen Frantzia Iraultzar eta
Napoleondarrarekin zerikusia zuten gerretatik ihes egin. Paulo, Frantziaren
aurkako opositore sendo bihurtu zen, eta Errusiak, Erresuma Batuak eta Austriar
Inperioak, hirurak Bigarren Koalizioan elkartuta, Frantziaren aurkako gerra bat
hasi zuten. 1798-1799an, herrialdeko jeneralik ospetsuenetako bat zen Aleksandr
Suvorovek gidatutako tropek, kanpaina bikainak egin zituzten Zisalpetar
Errepublikan eta Suitzan. Paulok Maltako Ordenari emandako laguntzak eta Maltako
zalduen tradizio errusiarrak, klase baxuenentzako bere politika liberalekin eta
Ogasunaren ustelkeriaren aurkikuntzarekin batera, Paulo, bere patua idatzi zuen
erreforma bat egitera eraman zuen, erreforma honen ondoren, hila izan baitzen
1801ean.

Tsar berria, Alexandro I.a Errusiakoa (1801 eta 1825 bitartean errege izan
zena), tronura, bere aitaren erailketaren ondorioz iritsi zen, eta non
Alexandrok berak parte hartu zuenaren zurrumurrua zegoen. Ilustrazioan eta
artean Katalina II.ak tronurako prestatua, Alexandrok ere oso gogoko zituen
erromantizismo eta mistizismo erlijiosoa, batez ere bere erregealdiaren azken
zatian. Alexandro, alferrik, Petri I.a Handiak, guztia antolatuko zuen
ministrorik ez zuen arren, ministerioekin ezarri zituen unibertsitateen
ordezkatzeak eragin zituzten gobernu zentralaren aldaketekin arduratuta geratu
zen. Mikhail Speranski estatu gizon bikainak, tsarraren aholkularirik
garrantzitsuena eta bere garaiari aurreratutako gizon bat zena, gobernuaren
erreforma konstituzional zabal bat proposatu zuen, baina Alexandrok 1812an
kaleratu zuen, eta erreforma horri buruzko interes guztia galdu zuen.

Alexandroren ardura nagusia ez zen bere herrialde barneko politika, baizik eta
atzerriko kontuak, eta, bereziki, Napoleon. Frantziar enperadoreak sortzea lortu
zuen armada handiari esker, Napoleonen anbizio hedatzaileak eta hazkuntzaren
beldur zela, Alexandrok, Britainia Handiarekin eta Austriarekin Napoleonen
aurkako koalizio bat sinatu zuen. Napoleonek, errusiarrak eta austriarrak
garaitu zituen Austerlitzeko guduan 1805ean, eta errusiarrak garaitu zituen
Friedlandeko guduan 1807an. Alexandro, bakea eskatzera behartua izan zen, eta,
1807an sinatu zen Tilsiteko hitzarmenaren bidez, Napoleonen aliatu egin zen.
Errusiak ez zuen ordurarte zuen lurralde askorik galdu hitzarmen honengatik, eta
Alexandrok, Napoleonekin zuen aliantza baliatu zuen hedapen gehigarriarentzat.
Finlandiako Gerraren bidez, Finlandiako Dukerri Handia irabazi zion Suediari
1809an, eta Besarabia Otomandar Inperioari 1806-1812 bitarteko Errusia-Turkia
Gerran.

Errusiar-frantziar iraultza, pixkanaka, iragazi egin zen. Napoleonek, Errusiak,
funtsezko itsasarte estrategikoak ziren Bosforo eta Dardaneloetan Errusiak
zituen asmoen berri izan zuen. Aldi berean, Alexandrok, Varsoviako Dukerri
Handiak poloniar estatua nola birsortzen zuen ikusi zuen, Lehen Frantziar
Inperioak kontrolatuta egon zitekeela susmatuz. Bi inperioek, Erresuma Batuaren
aurka Blokeo Kontinentala egiteko betebeharra, etete garrantzitsu bat zen
errusiar merkataritzarentzat, eta, ondorioz, 1810ean, Alexandrok, betebehar
horri uko egin zion.

1812ko ekainean, Napoleonek, Errusia 600.000 tropekin inbaditu zuen, errusiar
armada erregularra baino bi aldiz handiagoa zena. Napoleonek, garaipen handi bat
lortzea espero zue errusiarren aurka, eta Alexandro, bakea eskatzera behartu.
Napoleonek, atzerantz bultzatu zuen errusiar armada, baina frantziar jeneralak
denbora gehiegi eman zuen. Errusiar erresistentzia, gogorra izan zen, hauek,
Gerra Abertzalea aldarrikatu zutelarik, honek, errusiar neguarekin eta lurreko
politika kaxkarrarekin konbinatuz, Napoleoni, emaitza bezala, berebiziko porrot
bat eman ziolarik: Bere armadako 600.000 soldaduetatik, 30.000 baino gutxiago
itzuli ziren Frantziara. Frantziarren erretretaren ondoren, errusiarrek,
erdialdeko eta mendebaldeko Europatik jazarri zituzten Parisera bertara heldu
arte.

Aliatuek Napoleon garaitu ondoren, Alexandro, Europaren salbatzaile bezala
ezagutzen zen, eta paper nagusi bat izan zuen honek 1815eko Vienako Batzarrean
Europaren mapa berdisenaitzerako orduan. Urte berean, mistizismo erlijiosoaren
eraginpean, Alexandrok, Aliantza Santuaren sorrera abiarazten du, printzipio
kristauen arabera, ekintzan parte duten nazioen, Europa gehiena barne, arauak
agintzen dituen akordio ahul bat. Pragmatikoagoa, 1814an, Errusiak, Britainia
Handiak, Austriak eta Prusiak, Aliantza Laukoitza sortu zuten. Aliatuek,
nazioarteko sistema bat sortu zuten status quo lurraldetarra mantentzeko eta
Frantzia hedatzaile baten birsortzea eragozteko. Aliantza laukoitzak, zenbait
nazioarteko konferentziak berretsia, Europan Errusiaren eragina ziurtatu zuen.

Aldi berean, Errusiak bere hedatzea jarraitu zuen. Poloniako Kongresua sortu
zuen, herrialde honi, Alexandrok, konstituzio bat eman ziolarik. Honela,
Alexandro, Poloniako errege konstituzionala izan zen, Errusiaren gainontzeko
lurraldean tsar autokratikoa zen bitartean. Bera zen, baita ere, Finlandiako
errege mugatua, 1809an erantsia izan zena eta estatu autonomo kategoria eman
zitzaiona. Errusiak, 1813an lurraldea irabazi zuen Kaukaso aldean, Bakun,
Persiaren kaltetan. XIX. mendearen lehen urte horietan, inperioa, Alaskan ere
sendo errotuta zegoen.

Historialariek, orokorrean, Alexandro I.a gaztearen erregealdian mugimendu
iraultzaile bat gertatu zela adostu dute. Napoleon Europa mendebaldera jazarri
zuten ofizialak, Errusiara, ideia iraultzaileekin itzuli ziren, horien artean,
giza eskubideak, ordezkaritzazko gobernua eta demokrazia osoa.

Aita erako errusiar estatu autokratiko batek XVIII. mendean bultzatu zuen
mendebaldetze intelektuala, orain, oposizioan, ordezkaritza gobernu baten
garapenerako eskaerak, mirabetza ezabatzeko deiak, eta, kasuren batzuetan,
gobernuaren kargutik kentze iraultzaile baten ideiak barneratu zituen.
Ofizialak, zentzugabeak ziren, bereziki, Alexandrok Poloniari konstituzio bat
eman ziola ikustean, Errusiak, oraindik halakorik ez zuen bitartean. Zenbait
legez kanpoko erakunde, matxinada baterako prestatzen ari ziren, Alexandro,
ustekabean, 1825ean hil zenean. Bere heriotzaren ondoren, nahasmena zegoen bere
oinordekotzari buruz, oinordekotza lerroan hurrengoa zenak, bere anaia
Konstantino Paulovitxek, bere tronurako eskubidea baztertu bait zuen. 3.000
soldadu ingururen buru ziren ofizial batzuk, tsar berriari, Alexandroren anaiari
leialtasuna zin egiteari uko egin zioten. Nikolas I.a Errusiakoak, horren ordez,
errusiar konstituzio baten ideiaganako leialtasuna aldarrikatu zuen. Gertaera
hauek 1825eko abenduan gertatu zirenez, errebeldeei dezenbrista deitu zitzaien.
Nikolasek, erraz gainditu zuen matxinada, eta bizirik zirauten dezenbristak,
atxilotuak izan ziren. Horietako asko, Siberiara erbesteratuak izan ziren.

Nikolas I.a Paulovitx (errusieraz Николай I Павлович, 1796ko uztailak 6-1855eko
martxoak 2), Errusiako tsarra izan zen 1825etik 1855ean hil zen arte.

Nikolasek, ez zuen sekula bere anaiaren handitasun izpiritual eta intelektuala
izan. Berak bere papera baino ez zuen egin, bere jendea beharrezko edozein
modutan gobernatzen zuen aita erako autokrata bat baitzen. Matxinada
Dezenbristak eragin zuen trauma jasanez, Nikolasek, errusiar gizartea
erreprimitzeko erabakia hartua zegoen. Polizia sekretuak, ustezko hirugarren
sekzioak, informatzaile eta espioi sare erraldoi bat sortu zuen. Gobernuak,
zentsura aplikatu zuen, eta besteak, gehiegi kontrolatu zuen heziketa,
argitaratzea eta bizitza publikoko manifestazio guztiak. 1833an, Hezkuntza
Ministroa zen Sergei Uvarovek, Autokrazia, Ortodoxia eta izaera nazional
programa bat pentsatu zuen, erregimenaren printzipio gidari bezala. Jendeak,
leialtasuna erakutsi behar zion tsarraren autoritate mugagabeari, Errusiako
Eliza Ortodoxoaren tradizioei, eta, nahiko modu ahulean, errusiar nazioari.
Printzipio hauek, ez zuten, ez, biztanleriaren babesa lortu, baizik eta, aldiz,
errepresio orokorrera eta ez errusiarren nazionalitateak eta erlijioak xehe-xehe
ezabatzera eraman zuela. Adibidez, Gobernuak, Georgiako Eliza Ortodoxoa
errusiarraren arau sinodikoa onartzera behartu zuen.

Enfasi ofizialak errusiar nazionalismoan, Errusiak munduan zuen tokiari,
errusiar historiaren esanahiari eta Errusiaren etorkizunari buruzko eztabaida
bat sortzen lagundu zuen. Talde batek, mendebaldetzaileek osatuta zegoena,
Errusiak, beranduagokoa eta primitiboagoa izaten jarraitzen zuela uste zuen, eta
aurrera, soilik gehiago europartuz egingo zuela. Beste talde batek,
eslabofiloek, grin handiz mesedetu zituen eslabiarrak eta taldearen kultura eta
ohiturak, eta ez zituzten batere gogoko Mendebaldeko kultura eta ohiturak.
Eslabofiloek, filosofia eslabiarra, Errusiako osotasunaren iturri bezala ikusi
zuten, eta nazkaz ikusten zuen mendebaldeko arrazionalismo eta materialismoa.
Horietakoren batzuk, obshchina errusiarrek edo MIRrak, mendebaldeko
kapitalismoarekiko alternatiba erakargarri bat eskaini zutela eta Errusia,
salbatzaile sozial eta moral potentzial bat bihurtuko zutela uste izan zuten.
Eslabofilismoa, beraz, mesianismo errusiar modu bat bezala definitu ahal izango
litzateke.

Garai honetako errepresioak gora-behera, Errusiak, literatura eta arteen loratze
bat izan zuen. Aleksandr Puxkin, Nikolai Gogol, Ivan Turgenev eta beste askoren
lanen bitartez, errusiar literaturak garrantzi handiagoa eta nazioarteko
errekonozimendua hartu zuen. Ballet klasikoa, Errusian errotu zen Frantziatik
ekarria izan ondoren, eta musika klasikoa sendo ezarri zen Mikhail Glinkaren
(1804-1857) musika lanekin.

XIX. mende berantiarra eta XX. mendea, Inperioarentzako krisi garaia izan zen.
Teknologia eta industria, ez ziren soilik azkarrago garatu mendebaldea, baizik
eta baita botere lehiakor dinamiko eta berriak ere munduan: Otto von Bismarckek
Alemania bateratu zuen 1860ko hamarkadan, AEBetako gerra zibilaren ondorenak,
potentzia bezala haztea eragin zuen, eta Japonia, Meiji Berrezarpenetik agertu
zen. Errusia, Asia erdialdean modu erraldoian handitzen zihoan arren, Otomandar
Inperioa, Persia, Raj Britainiarra eta Txinatar Inperioa inguratuz, ezin zuen
behar haina kapital sortu aurrerapen teknologiko azkarra eusteko edo, herrialde
aurreratuekin, merkataritza oinarri bat komertziatzeko.

XIX. mendearen bigarren erdian, errusiar ekonomia, munduko gainontzeko
potentzietan baino motelago garatu zen. Errusiako biztanleria, mendebaldeko
herrialde garatuetakoena baino nabarmenki handiagoa zen, baina gehiengo
handiena, toki landatarretan bizi zen, teknologia gutxi eta nekazaritza
primitiboarekin. Industriak orokorrean, mendebaldean baino partehartze handiagoa
izan zuen, baina sektore zehatzetan, ekimen primitibo bat bezala garatzen zen,
hauetako apurren bat, atzerrikoa. 1850 eta 1900 bitartean, errusiar biztanleria
bikoiztu egin zen, baina zorrozki landatar mantendu zen XX. menderarte.
Errusiako biztanleriak, 1850 eta 1910 bitartean, garatzen ari ziren botere eta
nazio handi guztien arteko jaiotza tasarik handiena izan zuen, AEBena izan ezik.

Nekazaritzak, gutxien garatutako teknologiarekin, mirabe eta nekazarien
antzinako familien eskuetan jarraitu zuen, elkarrekin, landatar
biztanleriaren %80a osatzen zutenak. Lurrek, horietakoren batzuk berrogeitamar
kilometro karratu baino gehiagokoak, lur emankorren %20a osatzen zuten, baina
lur horietako gutxi lantzen ziren modu eraginkorrean eta eskala handian. Eskala
txikiko etxaldeek eta landatar biztanleriak, iraute nekazaritzarako erabilitako
lurra handitu zuen, eta geroz eta gehiago ziren nekazari pobretuek, lur gehiago
eskatzen zituzten. Turkestanen, nekazariek, Aral itsasoa elikatzen zuten Amu
Daria eta Sir Daria ibaiak desbideratzea eskatzen zuten, legeak ezikusiarena
egin zuen eta Alexandro III.a Errusiakoak, errusiar lurraldean baliabideak
babesteko lege bat aldarrikatu zuen. Honek, aipaturiko ibaiak desbideratzeko
itxaropenak zapuztu zituen, 1960ko hamarkadan itzuli zena, jada Sobietar
Batasunaren garaian. Sobietar garai honetan, Amu Daria eta Sir Daria ibaien ura
desbideratzen hasi zen Kazakhstan eta Uzbekistango landatzeak ureztatzeko.

Hazkuntza industriala, ia hutsa zen, baina estugarria, eta, modu absolutuan, ez
zen extensiboa. Errusiako eskualde industrialduen artean, Mosku, Europar
Errusiaren erdialdeko eskualdeak, Ingermanland, Itsaso Baltikoa, Riga, Polonia,
Don ibaia eta Dnieper ibaian zentratua, eta Ural mendiak zeuden. 1890ean,
Errusiak, ia 32.000 kilometro trenbide zituen, eta 1,4 milioi lantegiko langile,
horietatik gehienek, ehungintza industrian lan egiten zutelarik. 1860 eta 1890
bitartean, urteroko ikaitz ekoizpena, %1200 bat igo zen, 6,6 milioi tonatara,
eta burdin eta altzairu ekoizpena, urteko 2 milioi tona baino gehiagora bikoiztu
zen. Estatu plana bikoiztu egin zen, baina, zorra eta gastuak, laukoiztu egin
ziren, gastu ofizialen %28a zirelarik 1891n. Esportazioa, ez zen batere egokia
Inperioak behar zuenarentzat. Estatuak, 1880an salneurri industrial izugarriak
sartu zituen arte, honek ezin izan zuen merkataritza finantzatu, zorrak
kitatzeko nahikoa ez baitzen.

Alexandro II.a Errusiakoa tsarra, Nikolas I.aren oinordeko bihurtu zena 1855ean,
aldaketa bat egitea beste konponbiderik ikusi ez zuen kontserbadore bat zen.
Alexandrok, erreforma nabarmenak abiarazi zituen heziketan, gobernuan,
epailetzan eta armadan. 1861ean, ia 20 milioi miraberen burujabetzea aldarrikatu
zuen. Tokiko batzordeek, lurren jabeak zirenak, burujabetze edo emantzipazio
hori, mirabeei, askatasun mugatu bat emanez egin zuten. Antzinako mirabetza,
herrixketan mantendu zen, baina gobernuaren ordainketak behar izan zituzten ia
berrogeitamar urtez. Gobernuak, lurjabeak, finantzak igorriz konpentsatu zituen.

Tokiko gobernuko erreformek, gertutik jarraitu zuten emantzipazioa. 1864an,
Errusiako europar zatiko tokiko gobernuak, probintzia eta ziemtsva edo
barrutietan (ziemtsvo singularrez) antolatuak izan ziren, klase guztietako
ordezkariek eratu zituztenak eta tokiko eskolen, osasun publikoaren, bideen,
presondegien, jaki hornikuntzaren eta beste hainbat traturen arduradunak
zirenak. 1870an, dumiak (duma singularrean) edo hirirako aukeratutako
kontseiluak eratu ziren. Jabeek domeinatua eta probintzia gobernariek eta
poliziak behartuak, zemtsva eta dumek, zergak eta euren aktibitateak bultzatzeko
ezarritako lana handitu zituzten.

1864an, Erreforma Judizial Handia abiarazi zuen. Hiri garrantzitsuetan,
mendebaldetar estiloko gorteak ezarri zituen, epaimahaiekin. Orokorrean, sistema
judizialak modu eraginkorrean funtzionatu zuen, baina gobernuak ez zituen behar
ziren finantzak eta eragin kulturalik izan sistema judiziala herrixketara
hedatzeko, non nekazarien justizia tradizionalak, funtzionario probintzialen
partehartze handirik gabe funtzionatzen jarraitu zuen. Errusiar sistema
judiziala, frantziar eta alemaniar lege garaikideetara egokitua izan zen. Kasu
bakoitza, bere merituen arabera erabaki behar izan zen, eta ez aurrekarien
arabera. Hurbiltze hau egoten jarraitu zuen heziketa eta kultura arloetan beste
erreforma garrantzitsu batzuk egin zirenetik. Alexandro II.aren igoerak,
berrezarpen sozial bat ekarri zuen, honengandik, edizioen eztabaida publiko bat
eta zentsura mota batzuen altxatzea behar izan zelarik. 1866an, tsarra hiltzeko
saiakera bat egon zenean, gobernuak zentsura berrezarri zuen, baina ez 1855
aurreko kontrolaren zorroztasunarekin. Gobernuak, 1866an, mirabe eta nekazariek
autonomia lortu eta bost urtera, unibertsitateetan ere jarri zituen murrizketak.
Gobernu zentrala, zemstvarekin lan egin zuen lehen hezkuntzako eskolentzako
ikasketa planak eta politik kontserbadoreak ezartzeko, baina ez zuen
baliabiderik izan, eskolako irakasle eta funtzionario liberal ugari, soilik
heziketaren ministerio erreakzionarioaren arabera izendatuak bait zeuden. Hala
ere, erregimenaren heziketa lorpenak, mistoak izan ziren 1866 ondoren.

Finantzei dagokienez, Errusiak, estatuaren banketxea ezarri zuen 1866an,
herrialdeko txanponari, egonkortasuna eta irmotasuna eman zizkiona. Finantzen
ministerioak, trenbidearen garapena babestu zuen, esportazioaren funtsezko
aktibitatea erraztu zuena, baina zuhurra eta neurrizkoa zen bere atzerriko
proiektuetan. Ministerioak, Lurren Nekazal Banketxea ere sortu zuen 1882an,
nekazari ekintzaileei, lur gehiago lortzea ahalbidetzeko. Herrizaingo
ministerioak, politika hau kontraesan zuen, baina Nobleen lurren banketxea
ezarri zuen 1885ean, exekuzio hipotekak eragozteko.

Inperioa, militarrak ere erreformatzen saiatu zen. Mirabeen emantzipazioaren
arrazoi nagusietako bat, modernoa eta operatiboagoa zen erreserbako armadarako
trantsizioa erraztea zen, bilketak eta lurralde mugikortasuna ezarriz behar
garaietan. Emantzipazioaren aurretik, mirabeek ezin zuten entrenamendu militarra
jaso, eta, ondoren, euren jabeengana itzuli. Inertzia burokratikoak, baina,
militarren erreforma oztopatu zuen Frantzia-Prusia Gerrak (1870-1871), armada
moderno bat sortzeko beharra frogatu zuen arte. Dmitri Milutinek 1874an
sartutako zerga sistemak, armadari, paper bat eman zion nekazari askori
irakurtzen erakusteari eta, emakumeentzako, heziketa medikoa hasteari
dagokionez. Baina armadak zaharra izaten jarraitu zuen erreforma hauek egin
ondoren ere. Ofizialek, sarri, nahiago izan zituzten baionetak balak baino,
errifleetan irismen handiko mirek, koldarkeria eragingo zutela uste zutelarik.
Lorpen nabarmengarri batzuk lortu arren, Errusiak ez zuen mendebaldeko
aurrerakuntza teknologikoen erritmoa jarraitu: errifle, metrailadore, artileria,
itsas artileria eta itsasontzien eraikuntza. Errusiak itsas modernizazioa ere
ezin izan zuen erabili 1860ko hamarkadan bere oinarri industriala garatzeko
baliabide bezala.

1881ean, iraultzaileek, Alexandro II.a hil zuten. Honen seme Alexandro III.a
Errusiakoak, 1866an hasi zen mugimendu kontraerreformista bat bizitu zuen
erreakzio politikoko garai bat hasi zuen. Berak, segurtasun polizia sendotu
zuen, eta Okhrana bezala ezagutu zen agentzia batean berrantolatu zuen, ohiz
kanpoko botereak eman zizkion, eta Herrizaingo Ministerioaren agindupean jarri
zuen. Dmitri Tolstoik, Alexandroren Herrizaingo ministroa, barruti inspektoreak
ziren lurjabeen erabilera ezarri zuen, eta berak, zemstvaren eta dumaren
botereak mugatu zituen. Alexandro III.ak, lehen bere tutorea izan zen Konstantin
Pobedonostsev erreakzionarioa, Eliza Ortodoxoko Sinodo Sakratuko prokuratore
bezala izendatu zuen, eta Ivan Delianov, hezkuntza ministro bezala.
"Modernismo"ko Errusia "salbatzeko" bere ahaleginetan, zentsura erlijiosoa
bizitu zuten, jende ez ortodoxoa eta ez errusiarra, jazarria izan zen,
antisemitismoa soraraziz, eta unibertsitateen autonomia ezabatu zuen. Bere
erasoek elementu liberal eta ez errusiarretan, biztanleria kopuru handia
alienatu zuten. Nazionalitateek, bereziki poloniar, finlandiar, letoniar,
lituaniar eta ukrainarrek, erregimenak horiek errusiartzeko saiakeren aurrean
erreakzionatuz, euren nazionalismo propioa bizitu zuten. Judutar ugarik emigratu
edo mugimendu erradikalak sortu zituzten. Erakunde konfidentzialek eta mugimendu
politikoek, garatzen jaraitu zuten, erregimenak, horiek ezabatzeko ahaleginak
egin zituen arren.

Belenen, Frantziak babesturiko katoliko erromatarren eta Errusiak babesturiko
ortodoxoen arteko gatazka bat jarraituz, Errusiar Inperioa eta Otomandar
Inperioaren arteko harremanak lurrean zeuden gerra deklaratu zen arte.

Baina, Lur Santuan elizatan gertaturiko monjeen arteko lehia hau, aitzakia baino
ez zen: Negozioa, turkiarrek egokitu zuten klero ortodoxoaren alde, baina
Errusiak, sultanari, inperioko kristau ortodoxo guztien mesedetarako bermea
eskatzen zion; baina benetako arrazoiak, Errusiaren anbizioak ziren,
Konstantinopla eta Marmara itsasoa eransteko irrikitan, horrela Mediterraneo
itsasoan kostaldea izateko. Turkiarren ezezkoa jarraituz, tsarrak, Moldavia eta
Valaquia inbaditzen ditu, 1853an okupatu zirenak. Turkiak, gerra deklaratzen dio
Errusiari 1853ko urriak 4an. Otomandar Inperioari, frantziarrak, britainiarrak,
eta sardiniarrak batzen zaizkio. Turkiar flota, errusiarrak suntsitu zuen
Sinopeko portuan, 1853ko azaroak 30ean.

1854ko apirilak 10ean, frantziar-britainiar flotak, 12 orduz bonbakatu zuen
Odesa, Errusia hegoaldeko merkataritza porturik garrantzitsuena zena, prentsa
europarraren erreakzio negatiboa eraginez, hiriko biztanleetako asko eta asko,
Mendebaldeko Europako inmigratzaileak baitziren. Egoera argitzeko, aliatuek,
Krimean lehorreratzea eta Errusiak Itsaso Beltzean zuen itsas baserik
garrantzitsuena zen Sebastopol erasotzea erabaki zuten.

1854ko irailak 14an lehorreratu ondoren, aliatuek, Errusiar armada garaitu zuten
Almako guduan urte horretako irailak 20an, eta, ondoren, Sebastopoleko setioa
hasi zuten.

Guduetan zehar, Balaclavako guduan urriak 25ean eta Inkermaneko guduan, azaroak
5ean borrokatu zuten.

Hiriko giltza zen Malakhov dorrea, 1855eko irailak 8an, frantziarren eskuetan
erortzen da, Patrice de Mac-Mahon mariskalak kontrolatua, nabarmenki ospetsua
garaipen honegatik, bertan "ni han nago!" "ni han mantentzen naiz!", hiria
udazkenean suntsituz. Alexandro II.ak hala onartuta, bake negoziazioak hasi
ziren. 1856ko Parisko hitzarmenak, gatazka honi amaiera eman zion.

XIX. mendearen azken urteetan eta XX. mendearen hasiera aldean, mendebaldeko
zenbait herrialde lehiatu ziren Ekialdeko Asian eraginagatik, merkataritzagatik
eta lurraldeagatik. Bitartean, Japonia, potentzia handi moderno bat bihurtzen
saiatzen ari zen.

Japoniaren kokapen geografikoak, Korean eta Txina iparraldean bideratzera
bultzatu zuen, Errusiaren interes hedatzaileekin tupust egiten zuena. Japoniak
Korea okupatzeko egin zuen ahaleginak, Lehen Txina-Japonia Gerrara eraman zuen.
Txina, Japoniaren esku garaitua izanak, 1895eko apirilak 17an sinatu zen
Shimonosekiko hitzarmenera eraman zuen, honen bidez, Txinak, Koreaganako bere
aldarrikapenei uko egiten zielarik, gainera, Taiwan eta Lüssunkhou (sarri Port
Arthur deitua) emanez. Baina, mendebaldeko presioak (Errusia, Britainia Handia
eta Frantziak eginikoa), Japonia, Port Arthur eta Mantxuria Txinari itzultzera
behartu zuen (1895eko apirilak 23ko partehartze hirukoitza).

1898ko txinatar boxerren matxinadaren ondoren, eta Japoniari eginiko agindua
bete gabe, errusiarrek, Txinarekin, itsas basearen, izotzik gabeko portu bat
Ekialde Urruneko bere flotarentzat, 25 urteko alokairu bat negoziatu zuten.
Bitartean, errusiar soldaduek Mantxuria eta Korearen iparraldea okupatu
zituzten, Korean Japoniak zuen eragina mehatxatuz (Koreako gobernua, itzalean,
Txinak kontrolatzen jarraitzen zuelarik, Japoniak eman zion independentzia
gora-behera). Korear gobernuak, Errusiari, japoniar kostaldeetatik gertuko itsas
base bat eman zion, Japoniari, mehatxu bikoitz bat eskaintzeko, Errusiarena eta
Txinarena.

Errusiak, gunearen desegonkortzea probestu zuen, eta, 1896an, Txinarekin akordio
bat sinatu zuen Port Arthurm Kuan-Tongeko penintsularen hegoaldeko muturrean
kokatutako base bezala eta Liao Yang penintsularen muturreko zatia, orain
Mantxuriakoa zena erabiltzeko, baita txinatar portu guztietarako sarrera askea
lortzeko ere. Aurrerago, 1898an, errusiarrek, Port Arthurren erabilera,
txinatarrei eurei galerazi zieten, eta Japoniak lau urte lehenago nahi izan zuen
kontrola egiten hasi zen. Hau, Japoniar Inperioarentzako erronka bat izan zen,
eta Ingalaterraren gaitzespena eragin zuen, errusiar erraldoia, bere jabego
britainiar eta bere asiar merkataritza onuratsuarentzako mehatxu bezala ikusi
zuena.

Ingalaterrak, ekintza diplomatiko estrategiko abil baten bidez, Wei-Ha-Wie
berari uztea lortu zuen, Port Arthurretik 40 kilometrora baino ez zegoen
portugune bat, eta, honela, errusiar nahiak indargabetzea bilatu zen. Baina
errusiarrek, portu hau, Transiberiarrarekin lotzen zuten trenbide baten
eraikuntzarekin. Honek, Ingalaterrari, Errusiak, inguru hartan militarki
sendotzeko asmoa zuela pentsarazi zion, eta Japoniarekin aliantza bilatu zuen.

1902an, Ingalaterrak, aliantza bat sinatu zuen Japoniarekin, eta hitzarmen honen
klausulen artean, berehalako batean abian jarri zen itsasontzien eraikuntza
zegoen, baita jada enkargatutako itsasontziak entregatzean bizkortzea ere.
Berehala, "Itxaropena eta determinazioa" deituriko 200 mila tonako berrarmatze
plan bat onartu zen eta Ingalaterrari, 6 korazatu, 4 gurutze ontzi armatu, 2
gurutze ontzi arin, 16 destruktore eta 10 torpedo ontzi enkargatu zizkion. Beste
unitate batzuk, Frantziari, Italiari, baita Alemaniari eta AEBei ere enkargatuak
izan ziren. Japonian, 10 torpedo ontziren eta 8 destruktoreren eraikuntza
bizkortua hasi zen. Japoniar Armada Inperialaren pertsonalaren trebatze programa
bat hasi zen 15.100 pertsonekin hasi eta 40.800 marinel eta ofizialetara
handituz.

Errusia Mantxurian eta Korean sartzeak, bere segurtasun nazionalarentzako
arrisku bat suposatzen zuela ustez, Japoniak, Errusiari, Mantxuria uzteko esan
zion, 1900eko akordioak betez. Errusiak, elkarrizketa diplomatikoak bi urtez
luzatu zituen, eta Japoniak, erantzun baten zain alferrik egoten nazkatuta,
harreman diplomatikoak hautsi zituen 1904ko otsailak 6an.

1904rako, Japoniak jada bazituen base logistiko batzuk Itsaso Horian banatuak,
baita lehen eskuko itsasontzi unitateak ere, Errusiak ez bezala, elkarrengandik
oso urrun zeuden bi base zituena eta estrategikoki lekuz kanpo zeudenak; Port
Arthur eta Vladivostok, baita itsasontzi zaharkituak ere. Txemulpoko gudua,
1904ko otsailak 9an izen bereko portuan, Korean, gertatu zen gudu bat izan zen.
Urte horren amaieran, Japoniak honako hauek zituen:

Korazatu horietako bat, Mikasa, bere garaian, bere motako gerra ontzirik
aurreratuena zen, eta 1902an emana izan zen, zuzenean Vickers Shipyard ontziola
britainiarretatik Japoniari. Chitose, ezaugarri bereko beste bat, AEBetako San
Francisco hiritik emana izan zen. Unitate guzti hauek, Heihachiro Togo
almirantearen agindupean zeuden.

Errusiar aldean, egoera, nabarmenki ezberdina zen. Lehenik eta behin, trebaketa
oso kaxkarra zen, eta ofizialtasuna beste horrenbeste. Itsasontzi unitateak, ez
ziren modaz pasatutako korazatu zaharkituak baino askoz gehiago; gehienak, Port
Arthurren bilduta zeuden, baita dibisio txiki bat ere Vladivostoken, guztiak
Alexiev almirantearen agindupean. Ia flotaren erdia, gainera, Itsaso Baltikoan
zegoen.

Japoniaren xedea, Port Arthur zen (gaur egun Lüshunkou, Txina), Liaotung
penintsulan kokatua, Mantxuriatik hegoaldera, errusiarrentzako itsas base
handiago bihurtzeko gotortua izan zena. Japoniarrek, itsasoa kontrolatzeko
beharra zuten Asiar kontinentean balizko gerra bati aurre egin ahal izateko.
Honela, bere lehen xede militarra, Port Arthurren ainguratutako errusiar flota
indargabetzea izan zen. Otsailak 8ko gauean, japoniar flotak, Heihachiro Togo
almirantearen agindupean, sua hasi zuen, aurretik abisurik eman gabe, Port
Arthurreko errusiar itsasontziak torpedoz joz, bi korazatu errusiar larriki
kaltetuz. Port Arthurreko guduko borrokak, hurrengo goizean gertatu ziren.
Ondoren, zehaztasun handirik gabeko itsas ekintza batzuk gertatu ziren, hauetan,
japoniarrak, badiako lurreko kanoiek babestutako errusiar flota arrakastarekin
erasotzeko gai izan ez zirelarik, eta errusiarrek, badia utzi eta itsas zabalera
joateari uko egiten zioten, apirilak 13an euren almirantea zen Stepan Makarov
hil ondoren buruzagirik gabe baitzeuden. Ekintza hauek, Japoniak, Koreako
Incheon hirian lehorreratze bat egiteko babesa eman zuten. Lehorreratzearen
ondoren, Seul inbaditu zuten eta laster batean okupatu zuten penintsularen
gainontzeko guztia ere. Apirilaren amaierarako, Kuroki Iteiren agindupean zegoen
japoniar armada, errusiarrek okupatutako Mantxuriaren barnean zegoen Yalu ibaia
zeharkatzeko prestatzen ari zen.

Japoniarren Mantxuria kontrolatzeko garaipen azkarrak lortzeko estrategiari
aurre egiteko, errusiar estrategia, errefortzuak Transiberiar trenbidearen bidez
hel zitezen denbora irabazteko eginiko ekintza defentsiboetan zentratu zen.
Maiatzak 1ean, Yalu ibaiko gudua hasten da, non japoniar tropek, asaltu bidez,
ibaia oposiziorik gabe zeharkatu ondoren, errusiar posizio bat hartu zuten.
Gerra honetako lehen lurreko gudua izan zen. Japoniar tropak, mantxuriar
kostaldeko zenbait puntutan lehorreratu ziren, errusiarrak, Port Arthurrera
atzera egiten behartuz. Gudu hauetan, maiatzak 25eko Nanshaneko guduan barne,
japoniarrek galera handiak jasan zituzten lubakietan sartutako errusiar
posizioak erasotzean, baina errusiarrek ezer egin gabe jarraitu zuten eta ez
ziren kontraerasotzeko gai izan.

Japoniak, Port Arthurren setio luze bat hasi zuen, errusiarrek oso gotortuta
zutena. Abuztuan, errusiar flotaren zati bat, Port Arthurretik ihes egiten
saiatu zen Vladivostokera bidean, baina harrapatua eta Itsaso Horiko guduan
garaitua izan zen. Gainontzeko itsasontziek, Port Arthurren jarraitu zuten, non,
pixkana-pixkana, japoniar artileriak hondoratu zituen. Hiriari, kontinentetik
laguntza emateko saiakerek ere, porrot egin zuten, eta, 1904ko abuztuak 24 eta
irailak 5 bitartean iraun zuen Liaoyangeko guduaren ondoren, errusiarrak
Shenyang ere erretiratu ziren. Japoniar armadak, beste garaipen bat lortu zuen
errusiarren aurka Cha-hon, 1904ko urriak 5 eta urriak 18 bitartean iraun zuen
gudu batean.

Port Arthur azkenik 1905eko urtarrilak 2an erori zen, eraso bortitz batzuen eta
bi aldeetatik hildako asko egon ondoren. Bizkarra gordeta, japoniar armadak
Mantxuria iparraldera presionatu zuen. 1905eko otsailak 21 eta martxoak 10
bitartean gertatu zen Mukdeneko guduaren ondoren, errusiarrak kanporatu zituzten
Shenyangetik.

Bitarten, Errusiak Zinovy Rozhestvensky almirantearen agindupean zegoen
Baltikoko flota Asiarantz bidali zuen Itxaropen Oneko lurmuturra inguratuz.
1904ko urriak 21ean, britainiar uretatik bidaiatzen ari zela (Japoniaren aliatua
baina neutrala gerra honetan), Dogger Bankeko gertakaria eragin zuen errusiarrek
lantxa torpedontziekin nahastu zituzten arrantzontzien aurka tiro eginez. Bidaia
hainbeste atzeratu zen Togo almiranteak Baltikoko flota harrapatzeko planak egin
zituela Vladivostokera iritsi aurretik. Bi armadek Tsushimako guduan topo egin
zuten, Korea eta Japoniaren arteko izen bereko itsasartean 1905eko maiatzak
27an. Guduan zehar, japoniar flota, kopuruari dagokionez txikiagoa baina
modernoagoa eta abiadura eta su irismen handiagoarekin, errusiar flota kupidarik
gabe bonbakatu zuen, errusiarren zortzi korazatuak suntsituz. Japoniar flotak
beste batzuen artean Argentinari erositako bi korazatu zituen: Mariano Morenoa
(Nisshin bezala berrizendatua) eta Bernardino Rivadavia (Kasuga bezala
berrizendatua). Bazuen, baita ere, Txileri erositako gurutze ontzi bat,
"Esmeralda" ("Izumi" bezala berrizendatua).

Ekialde Urruneko errusiar agintaritza, Yevguenij Ivanovitx Alexeiev almiranteak
eta Alexei Nikolaievich Kuropatkin jeneralak osatua, ezgaia zen eta euren tropak
urriegiak. Errefortzuak Europar Errusiatik bide bakarreko Transiberiar
trenbidean iristen ziren, oso motela eta Baikal lakuaren inguruan etena. Arrazoi
hau eta beste batzuren ondorioz, Japoniaren ustekabeko erasoa kasu, gerra,
ustekabean Japoniarrek irabazi zuten, kontutan hartu beharreko potentzia bihurtu
zuena.

Errusia negoziatzera behartua geratu zen. Emaitza: mendebaldeko herrialde bat
lotsagarri geratzea. Su eten bat adosten da bi gobernuen artean. Errusiarrak
1905eko Errusiako Iraultza dela eta oso ahul dauden arren, japoniarren dirua
erabat agortua dago, eta Japoniar inperioak jada ez du Ekialde Urruneko errusiar
tropa nagusia erabat suntsitzeko baliabiderik. Bake konferentzia bat hasten da
AEBetako New Hampshire estatuko Portsmouth hirian 1905eko irailak 5ean, garai
horretan AEBetako presidentea zen Theodore Roosevelten bitartekaritzari esker.
Klausulek honako hau diote: Errusiak Japoniaren Koreako interesen nagusitasuna
onartu behar du; garaileari Liaodong penintsularen alokairua, Port Arthurreko
bere basea, Mantxuriako hegoaldeko trenbidea eta Sakhalin uhartearen hegoaldeko
zatia ematen dizkio. Bi herrialdeak, adostasun bat lortuta, Mantxuria Txinari
itzultzea erabakitzen dute. Japonia ekin eta ekin aritu zen arren ez zen kalte
ordainik aurreikusi.

Herriaren nahigabeak Errusian, Japoniaren aurkako porrotarekin jarraituta,
1905eko Errusiako Iraultza eragin zuen. Gerra AEBen bitartekaritzari esker
amaitu zen. Japoniarren nahigabeak lurralde konkistaren faltaren aurrean Estatu
Batuenganako sentimendu onak txar bihurtzera eraman zuen, amerikar
herrialdearekin etorkizunean izango zuen gatazkarentzako pizgailu izango zena.

Errusiaren porrota hunkiduraz hartua izan zen Mendebaldean, bereziki Asian
zehar. Mendebaldekoa ez zen herrialde batek gerra batean ezarritako botere bat
garaitu ahal izana bereziki inspiratzailea izan zen munduan zehar zeuden zenbait
mugimendu independentista antikolonialentzako. Gerra hau "Gizon Zuriaren
mitoaren amaiera" deitua izan da. Garaiko arrazakeriaren aurrean ustez lehen
aldiz nazio "zuri bat" beste arraza batetako nazio batek garaitu zuen.

Gerra honen ondoren Japoniar Inperioak bere Armada Inperialari esker Bigarren
Mundu Gerrararte iraungo duen itsaso eta militar arloetan nazioko eta
nazioarteko ospea lortu zuen.

Gerran zehar, japoniar armadak tratu ona eman zien zibilei eta gerra presoei,
Bigarren Mundu Gerran oso hedatuak egon ziren indarkeria eta ankerkeriarik
gabeak. Japoniar historialariek gerra hau Japoniarentzat puntu erabakigarri bat
eta militar eta politikoki zergatik hutsegin zuten ulertzeko giltza bat izan
zela uste dute.

1914an eta Austriar-Hungariar Inperioko printze oinordekoa zen Franz Ferdinand
Austriakoa bere emazte Sofia Choteckekin batera eraila izanaren ondorioz, Lehen
Mundu Gerra gertatu zen, non Errusiak aliatuen alde borrokatu zuen. Garai
horretan Errusiak 23 milioi kilometro karratuko hedadura eta 171 milioi
biztanleko biztanleria zuen, urteko %1,8ko hazkuntzarekin. Tsarraren gobernuak 8
milioi soldadu baino gehiago mugiarazi zituen alemaniar armada gaindituz
(Alemaniak 50 milioi biztanle inguru zituen, urteko %1 inguruko hazkuntzarekin)
soilik 3 milioi soldadu zituena (horietatik 2 milioi Frantziako frontean
zeudelarik). Hala beraz, milioi 1 soldadu baino ez zituzten alemaniarrek
ekialdeko fronterako, armada errusiarrak alemaniarra 8:1eko proportzioan
gainditzen zuela esan nahi duena, baina errusiar armada ez zegoen gerrarako ondo
prestatua. Hori Tannebergeko guduan ikusi ahal izan zen, non 250.000 alemaniar
soldaduk 700.000 errusiar garaitu zituzten, eta ez da harritzekoa ofizialek
gerrara bidali zituzten 2 soldadutik 1ek soilik izatea arma eta besteak arma
zuena hila izan arte zain egon behar izatea horrela arma hartu eta borrokatu
ahal izateko. Eta erriflea zutenen artean, soilik erdia zeuden kargatuta,
besteak deskargatuak zeuden bitartean, Tannebergeko oihanetan sekulako sarraskia
eragin zuena, eta hala gerrarren gainontzeko zati guztian errusiarrek atzera eta
atzera besterik ez zuten egin.

1915ean alemaniarrek berriz garaitu zituzten errusiarrak mazuriar lakuetako
guduan, sekulako nahigabe soziala eragin zuena Errusian.

1917an frontean porrot ugari jasan ondoren, mugimendu iraultzaile marxistak
agertu ziren, gobernuak frontea babesik gabe utzi behar izan zuen matxinatuak
zanpatu ahal izateko. Gertakari hauei Otsaileko Iraultza izena ematen zaie. Hau
alemaniarrek probestu zuten eta azkar egin zuten aurrera Errusiar lurraldetik.
1917an urriko iraultzaren ondoren Boltxevike gobernu berriak bake hitzarmen bat
sinatu zuen alemaniarrekin Brest-Litovskeko hitzarmenean, Lehen Mundu Gerran
Errusiaren partehartzeari amaiera emanez.

Sekzio honetan Errusiar Inperioaren lurraldetik eratu ziren herrialde guztiak
zerrendatzen dira. Herrialde hauek Errusiar Inperioaren gobernuaren erorketatik
sortu ziren. Antzeko adibide bat SESBeko errepublikak dira 16 errepublika
txikiagotan banatu zirenak, baina honetan ez ziren gobernu bat eta bere ideal
guztiak erortzen zirenak, baizik eta aldi berean talde etniko, pentsamendu
iraultzaile eta gorrotoa zirela erortzen zirenak. Guzti hori batu egin zen eta
ondorio bezala iraultza eta ondoren gaur egungo estatuen aurrekariak izango
ziren estatu berriak eratuko zituzten elkarketak izan zituen.

Errusia Inperialak, munduko hirugarren inperiorik handiena zenez (Britainiar
Inperioa eta Mongoliar Inperioaren ondoren) lurralde eta estatu ugari zituen
bere barnean. Errusiar Inperioa, bere hedapenik handienean Eurasia
superkontinenteko iparraldeko zati gehienetik hedatzen zen, eta beraz,
ekosistema mota gehienak kontrolatzen zituen, baita paisaia eta klima barietate
handia ere. Paisaiaren zatirik handiena lautada handiek osatzen dute, Europako
zein Asiako zatian, Siberia eta Turkestan bezala ezagutzen direnak. Lautada
hauek nagusiki estepak dira hegoaldean edo baso trinkoak iparraldean, tundra
iparraldeko kostaldean dagoelarik. Mendilerroak daude hegoaldeko mugetan zehar,
Kaukaso, Tian Shan (inperio guztiko punturik garaiena 7100 metroko batez besteko
altuerarekin) eta Altai mendiak, eta, ekialdeko zatian, Verjoyansk mendilerroa
edo Kamchatkako sumendiak kasu, eta Alaskan mendilerro handiak McKinley mendi
erraldoiarekin. Nabarmengarriak dira Ural mendiak erdialdeko zatian, Europa eta
Asiaren arteko banalerro nagusitzat hartzen direnak.

Errusia Inperialak munduko kostalderik luzeena zuen 43.000 kilometro baino
gehiagorekin Ozeano Barea eta Ozeano Artikoan zehar, baita "barne" itsasoetan
ere: Itsaso Baltikoa, Itsaso Beltza eta Kaspio Itsasoa. Itsasorik txikienak
aipaturiko ozeanoen zati dira: Barentseko itsasoa, Itsaso Zuria, Karako itsasoa,
Laptev itsasoa eta Siberia Ekialdeko itsasoa Ozeano Artikoaren zati dira, Bering
itsasoa, Okhotskeko itsasoa eta Japoniako itsasoa Ozeano Barearen zati diren
bitartean. Bertan dauden uharterik garrantzitsuenak Zembla Berria, Frantzisko
Josefen Lurraldea, Siberia Berriko uharteak, Wrangel uhartea, Kuriles uharteak
eta Sakhalin uhartea dira.

Ibai handi asko lautadetatik zehar dihoaz errusiar kostaldean itsasoratuz.
Europan Volga, Don ibaia, Kama ibaia, Oka, Iparraldeko Dvina, Dnieper eta
Mendebaldeko Dvina dira. Asian, berriz, Ob, Irtich, Jenisei, Angara, Lena eta
Amur. Lakurik garrantzitsuenak Baikal Lakua, Ladoga lakua eta Onega lakua dira.

Erliebea siberiar lurraldeagatik bereizten zen asiar kontinentean zehar zegoen
lautada handi bat bezala. Lurraldea mendilerro luzeek zeharkatzen dute, Ural
mendiak, Kaukasoko mendiak, Europa eta Asiaren arteko muga adierazten dutenak,
Altai mendiak, Anadyr mendilerroa, Txersky mendilerroa, Dzhugdzhur mendiak,
Gidan mendiak, Koryak mendiak, Saian mendiak, Tannu-Ola mendiak, Verkhoiansk
mendikatea eta Jablonovy mendiak Siberian eta Kaspio Itsasoko beheragunea eta
Asia Erdialdeko lautada hegoaldean.

Errusiaren europar zatiko mugak, Finlandia aparte, Europaren muga naturalekin
bat zetozen. Iparraldean, Ozeano Artikoarekin muga egiten zuen; Zembla Berria,
Kolguyev eta Vaigach uharteak ere Europakoak ziren, baina Karako itsasoa
siberiar lurretan sartzen zen. Ekialdean, siberiar eta kirgiziar estepak zeuden,
hauetatik, Europa Kaspio itsasoa, Ural ibaia eta Ural mendien bidez banatua
zegoelarik, baina Permeko gobernatura, Ufáko gobernatura eta Oremburgoko
gobernatura ural mendien beste aldean hedatzen ziren. Hegoaldean, Itsaso Beltza
eta Kaukaso zeuden, ondoren geografikoki Manich ibaiak banandu zituelarik,
pliozenondoan Azoveko itsasoa eta Kaspio Itsasoa lotzen zituena. Mendebaldeko
muga, herrialdeen arteko muga arrunta zen: Kolako penintsula zeharkatzen zuen,
Varanager fiordotik Botniako golkora, honela kostaldean Klaipedaraino, non
Poloniako tsarerria eta Prusia (Alemaniar Inperioa)ren arteko mugan barneratzen
zen, Galitzia (Austria-Hungariako inperioa eta Prut ibairaino Errumaniako mugan.

Elkarrengandik urrunen zeuden bi tokiak, inperioak konkistatu edo kolonizatu
zituen puntu ugarien artean, 10.000 kilometrora daude lerro geodesiko batean
(lurreko bi punturen artean lerrorik laburrena). Puntu hauek honakoak izan
ziren: Mendebaldean Brandeburgoko muga, Alemaniar Inperioaren ondoren,
Poznanetik gertu, Varta ibaiak adierazia, eta Amerikatik eginiko bere hedapenean
(Errusiar Amerika) Vancouver uhartetik hedatzen (denbora batez Errusia, Espainia
Berria eta Erresuma Batuaren artean lehiatua) eta Alaskan egungo Ketchikan
hirian (1811-1841) Kalifornia Garaian gotorleku bat eta lantegi bat izan arte:
Fort Ross Amerikako ezarpenik hegoalderenekoena izan zena. Beste alde batetik
Asiako Ekialde Urrunean, gaur egun bezala, Kuriles uharteak zituen, Japoniako
Hokkaido uhartetik kilometro gutxi iparrekialdera, Ozeaniaen ere egin zituen
hedatzeko saiakerak, baina beste potentzia batzuen ekintza batzuen ondorioz
zapuztuak izan ziren (Ingalaterra, AEB eta Japonia nagusiki). Saiakera horien
artean 1818ko Kauai gaineko protektoratu laburra eta XIX. mendearen bigarren
erdialdean Ogasawara uharteetan kolonia bat ezartzekoa egon ziren.

Errusiar lurraldea 14 ordu-eremutatik hedatzen zen, Poloniatik gaur egun
Kanadakoa den Yukon estaturaino.

Bizantziar Inperioaren erreferentziez gain eta Tartaroek eta Mongoliarrek
errusiar printzerriei buruz ikusitakoaz, eta 1480tik Moskuko Ivan III.a Printze
Handiak, Urrezko Hordaren independentzia eta bere ezkontza bizantziar
printzesarekin jarraituz erabili izan da. Hau, Moskoviak Hirugarren Erroma
bihurtzeko zuen geroz eta anbizio handiagoekin lotu zen, Konstantinoplaren
erorketaren ondoren. Moskoviar erregea enperadore bezala errekonozitu zuen
Germaniako Erromatar Inperio Santuak 1514an Vasili III.aren erregealdian. Baina
"Errusia osoko tsar" bezala koroatua izan zen lehen Printze Handia Ivan IV.a
Errusiakoa Izugarria izan zen 1547an, ordurarte Errusia osoko printze handi
bezala ezagutua. 1721ean, Petri I.a Errusiakoaren dekretu batek, latindar
Император (Imperator) titulua erabiltzea agindu zuen tsar tituluaren ordez. Tsar
titulua arruntki erabiltzen jarraitu zen, baita Moskoviak xurgatutako estatuen
izen ofiziala bezala ere (Mongoliar Khanerriak eta Georgiako Erresuma kasu).
1815ean, Polonia erantsia izan zenean, titulua polonierara itzulia izan zen:
Krol, eta errusiar enperadoreak boterea Poloniako Krol bezala hartu zuen, eta
poloniar estatua ofizialki Królewstwo Polskie deitua izan zen polonieraz eta
Царство Польское - Poloniako tsarerria- errusieraz.

MVDa Alexandro I.a Errusiakoak sortu zuen 1802an Petri I.a Errusiakoaren
antzinako instituzioak ordezkatzeko erreforma prozesuan zehar. Inperoko
zutaberik nagusienetako bat izan zen, polizia indarrez eta guberniyen
administrazioa gainbegiratzeaz arduratzen zena. Bere hasierako eskumenen artean
gartzelak, suhiltzaile gorputzak, estatu mailako enpresak, posta zerbitzuak,
Estatuko higiezin eta orubeak, errepideak, osasuna, kleroa, baliabide naturalak
eta noblezia zeuden. Eskumen hauetako asko beste ministerio eta gobernu
instituzio batzuetara pasa ziren 1800eko hamarkadan.

Iraultza mugimenduaren hazkuntzaren eta Alexandro II.a tsarra eraila izan
ondoren, Estatuko Polizia Departamenduak oinordetu zituen desagertutako
Hirugarren Sekzioko polizia sekretuaren funtzioak eta ahaltsuagoa zen Gendarmeen
Gorputz Bereziarenak Okhranari eman zizkion. Lehen Mundu Gerran, departamendu
honek kontraespioitza sekzio bat sortu zuen.

1917ko otsaileko iraultzaren ondoren, gendarmeak eta Okhrana deseginak izan
ziren, iraultzaren aurkakotzat jo baitziren.

Ojrana, Okhrana, Okrana edo Okranka (errusierazko Охранное отделение, Ojrannoyie
Otdelenyietik, Segurtasun Departamendua) Errusiako tsar erregimenaren polizia
sekretu gorputza izan zen XVIII. mendearen erdialdetik.

Okhrana Barne Ministerioaren (MVD) zati zen, Gendarmeen Gorputz Bereziak
lagunduta. Bere xede nagusia familia inperialaren segurtasuna bermatzea zen;
garai hartan herrialdeak zuen egoera zein zen ikusita. Honek, bere ekintzetako
asko iraultza aktibitateak erreprimitzea izatea suposatzen zuen, bereziki
Romanov dinastiarekin amaitzea pentsatzen ari ziren talde anarkista eta
sozialisten aldetik.

Iraultza erakundeetako askok Errusiatik kanpo egoitzak zituztenez, Okhranak
agente ugari zituen Europan zehar, bereziki Parisen, non Piotr Rachkovski
nabarmenduta egon zen (1884-1902); hauetako askok iraultza taldeetan sator edo
agente zirikatzaile bezala sartuz lan egiten zuten, honela bulego zentrala
aktibitate planei buruz informatuz eta borrokalariak arrakastarik ez zuten
ekintzak, ekintza desesperatuak edo inpopularrak egitera behartuz. Agenterik
aipagarrienetakoen artean Yakov Zhitomirski, Leninen laguntzaile mina izatera
iritsi zena, Yevno Azev, Dimitri Bogrov eta Georgi Gapon apaiza zeuden, azken
hau Goardia Inperialak 1905eko Igande Odoltsuan sarraskitu zuen langileen martxa
baketsuaren buru izan zelarik. Gainera, Okhrana langile mugimendua
konprometitzen saiatu zen poliziak kontrolatutako sindikatuak sortuz,
zubatovschina bezala ezagutu zen praktika.

Agentzia honek eginiko aktibitateen artean Siongo jakintsuen protokoloen eta
Beilis kasuaren propaganda antisemita dago.

Okhranaren ohiko prozeduran, presoak justizia botereari ematea zegoen, hauek
legearen arabera epaituak izan zitezen, ondoren exekutatuak edo Siberia
iparrekialdeko kontzentrazio esparruetara (katorga deritzenak) bidaliak izateko.
Hala ere, baldintza oso berezietan, behar izanez gero, agenteek exekuzio
sumarisimoak eta torturak egiteko baimena zuten. Azken hauen aplikazioak
erakundeari ospe negargarri bat eman zion, soilik bere baliokide nazia izan zen
Gestapok berdindu zuena.

Gendarmeen gorputz berezia (errusieraz Отдельный корпус жандармов) Errusiar
Inperioko polizia militar bat izan zen XIX. mendean, Sobietar Batasuna sortu zen
arte iraun zuena. Bere ardura nagusiak legeak eta segurtasun nazionala indartzea
ziren.

Gendarmeen arduren artean gortearen aginduak betetzea, iheslariak jazartzea,
jendetza kontrola eta ez ohiko gaizkileak atxilotzea ere bazeuden. Gendarmeak
tokiko poliziari laguntzeko ere izenda zitezkeen.

Gorputz militarraren aurrekariak gendarmeriaren armada, 1815ean Borisoglebsk
Dragoietan oinarritua sortu zena, eta barne goardien gorputz berezien unitateak,
edo Herrizaingo ministerioaren barne tropak (errusieraz Внутренние войска
Министерства внутренних делand) zeuden. Matxinada Dezenbristaren ondoren, tsar
berria zen Nikolas I.a Errusiakoak Gendarmeen Buruzagiaren bulegoa sortu zuen
1826ko uztailean eta Aleksandr Jristoforovich Benkendorf kondea izendatu zuen.
Gendarme guztiak honen agindupean geratu ziren. Benkendorf, Hirugarren Sekzio
berriko zuzendari exekutibo bezala ere izendatua izan zen, bi bulegoak,
Gendarmeen Buruzagia eta Hirugarren Sekzioaren Burua formalki 1839 batu ez ziren
arren.

1836an Barne Goardien Gendarmeria Gendarmeen Gorputz Berezia bihurtua izan zen,
hau ere Gendarmeen buruzagiaren agindupean. Gorputzak zazpi lurralde barrutitan
banatu ziren, horietatik sei Errusian eta bestea Poloniako tsarerrian, horietako
bakoitzak Direktorio bat zuelarik. Direktorio nagusi bat sortu zen, Guberniya
direktorio gehigarriekin batera. Armadako Gendarmeen erregimendua gorputzera
batu zen 1842an.

Gendarmeek Errusiar Inperioko Maila Taulako zalduneria mailak erabiltzen
zituzten.

1871n gendarmeek kasu politiko eta kriminalak ikertzeko eskubidea jaso zuten,
ikertzaile judizial bezala arbuiatuak izan ziren.

Soilik armadako ofizialik gehienak batu ahal ziren Gendarmeen gorputzera.
Gorputzak irudi boteretsu bat mantentzen zuen arren, bere informatzaile eta
agente sare luzeak, zurrumurruez informatzeko baino ez zuten balio; Gendarmeak,
jakina, ez ziren iraultza erakundeen errealitatean sartzeko gai. 1880ko
abuztuan, Hirugarren Sekzioa eta Gendarmeen gorputz berezia MVD edo Herrizaingo
Ministerioaren autoritatepera pasa ziren Mikhail Loris-Melikov kondeak hala
proposatuta. Gendarmeen Buruzagiaren bulegoa Ministerioak oinordetu zuen, eta
gorputzen Komandantea administratzailean bihurtu zen. Ofizial asko transferituak
izan ziren ondoren Polizia Departamendua sortzeko.

1902an MVDko ministroa zen Dmitri Spiagin eraila izan ondoren, estatuaren
segurtasunaren boterea Gendarmeria Direktorioetatik Okhranara eta adimen
militarreko eta Polizia departamenduko unitate orokorretara igorria izan zen.

1708an Errusiar Inperioa ofizialki banatu zen Petri I.a Errusiakoari esker,
lurraldeen gaineko malgutasuna, gobernua, administrazioa eta boterea hobetzeko
ekimen batean. Ediktua Petrogradoko jauregi inperialak argitaratu zuen 1708an,
honen bidez, Errusia zortzi guberniya edo gobernaziotan banatzen zelarik. Honen
aurretik, Errusiar inperioa uyezdetan (barrutiak) eta volostsetan (landa barruti
txikiagoak) banatzen zen. Ediktuak ez zuen guberniyen banaketa orokorra zehaztu,
horren ordez guberniyek euren lurraldean kokatutako hiriak eta hiri hauei
erantsitako lurrak hartu zituzten. Azpibanaketaren mota zaharrago batzuk ere
erabiltzen jarraitu ziren.

Denborarekin gehiago gehitu ziren zerrendara Errusiaren lurraldea handitzen
zihoan heinean, gainera oraindik gehiagoan banatzen joan ziren. Gobernaturak
geroz eta gehiago izaten ari ziren arren, lehen aipaturiko zortziak eskualde
handi (errusieraz Большиe Регионы) geratu ziren, jendeak geroz eta gehiago ziren
guberniya edo gobernaturak ikasi behar ez izateko erabiltzen zituenak. Eskoletan
hauek irakatsi ziren kolapsorarte.

1825eko urtarrilak 28an errolda handi bat egin zen Errusiar Inperioan, eta
bertan erakutsi zen 20 gobernatura eta 81 eskualdeetako bakoitzaren biztanleria.
Honela erakusten zituen:

Urte honetan aurkeztu ziren benetan inperialak ziren azken gobernaturak
Errusian. Honako hau da zerrenda: Åboko gobernatura orokorra, Augustoveko
gobernatura orokorra, Azoveko gobernatura orokorra, Arkhangelskeko gobernatura
orokorra, Astrakhaneko gobernatura orokorra, Bakuko gobernatura orokorra,
Besarabiako gobernatura orokorra, Belgorodeko gobernatura orokorra,
Bielorrusiako gobernatura orokorra, Vinitsako gobernatura orokorra, Vazako
gobernatura orokorra, Bratslaveko gobernatura orokorra, Vilnoko gobernatura
orokorra, Vitebskeko gobernatura orokorra, Vladimirrieko gobernatura orokorra,
Vologdako gobernatura orokorra, Voliniako gobernatura orokorra, Voronezheko
gobernatura orokorra, Vyborgeko gobernatura orokorra, Viatkako gobernatura
orokorra, Goradniako gobernatura orokorra, Sacartveloko gobernatura orokorra,
Derbenteko gobernatura orokorra, Yekaterinoslaveko gobernatura orokorra,
Yelizabetnopoleko gobernatura orokorra, Yeniseiko gobernatura orokorra, San
Petersburgoko gobernatura orokorra, Irkutskeko gobernatura orokorra, Kaukasoko
gobernatura orokorra, Kazango gobernatura orokorra, Nova Mirgorodeko gobernatura
orokorra, Kalisheko gobernatura orokorra, Kozielskeko gobernatura orokorra,
Kielceko gobernatura orokorra, Kieveko gobernatura orokorra, Kaunaseko
gobernatura orokorra, Kolivako gobernatura orokorra, Kostromako gobernatura
orokorra, Krakobiako gobernatura orokorra, Kuopiovoko gobernatura orokorra,
Kurlandiako gobernatura orokorra, Kurskeko gobernatura orokorra, Khersoneko
gobernatura orokorra, Kutaisiko gobernatura orokorra, Lituaniako gobernatura
orokorra, Livoniako gobernatura orokorra, Lomzhako gobernatura orokorra,
Lublineko gobernatura orokorra, Varsoviako gobernatura orokorra, Errusia Txikiko
gobernatura orokorra, Minskeko gobernatura orokorra, Moguilioveko gobernatura
orokorra, Moskuko gobernatura orokorra, Behe Novgorodeko gobernatura orokorra,
Nikolaievskeko gobernatura orokorra, Novgorodeko gobernatura orokorra,
Kremenchugeko gobernatura orokorra, Olonietseko gobernatura orokorra,
Oremburgoko gobernatura orokorra, Orëleko gobernatura orokorra, Penzako
gobernatura orokorra, Permeko gobernatura orokorra, Piotrkowkoko gobernatura
orokorra, Plockeko gobernatura orokorra, Podoliako gobernatura orokorra,
Poltavako gobernatura orokorra, Radomeko gobernatura orokorra, Reveleko
gobernatura orokorra, Ryazaneko gobernatura orokorra, Samarako gobernatura
orokorra, Sandomirreko gobernatura orokorra, Saratoveko gobernatura orokorra,
Siedlceko gobernatura orokorra, San Miguelgo gobernatura orokorra, Simbirskeko
gobernatura orokorra, Smolenskeko gobernatura orokorra, Stavropoleko gobernatura
orokorra, Suwalkiko gobernatura orokorra, Tauridako gobernatura orokorra, Tulako
gobernatura orokorra, Ufako gobernatura orokorra, Uusimaako gobernatura
orokorra, Jameeko gobernatura orokorra, Turku eta Poriko gobernatura orokorra,
Miqueliko gobernatura orokorra, Vaasako gobernatura orokorra, Ouluko gobernatura
orokorra, Chernigoveko gobernatura orokorra, Itsaso Beltzeko gobernatura
orokorra, Yerevaneko gobernatura orokorra, Yaroslavleko gobernatura orokorra.

Erresuma Batuak eta Errusiar Inperioak Entente Anglo-Errusiarra osatu zuten
1907ko abuztuak 31n San Petersburgon. Persia, Tibeta eta Behe Turkestanekiko
euren eragin eremuak definitu zituzten, Errusiak iparraldeko lurraldeak hartu
zituelarik eta Erresuma Batuak Persiar Golkoa hegoaldean. Eztabaidatu zuten
euren beste lehentasunetako bat Alemaniaren hedatze koloniala ikuskatzea zen.

Anglo-Errusia ententeak Entente Cordialearekin batera eta Frantziar
aliantzarekin batera Entente Hirukoitza osatu zuen Erresuma Batua, Frantzia eta
Errusiaren artean.

Errusiar Inperioa eta Txinatar Inperioaren arteko lehen harreman diplomatikoa
1660an izan zen Amur ibaiaren mendebaldeko guneari buruzko gatazka baten
ondorioz. 1689an bi herrialdeek Nerchinskeko hitzarmena sinatu zuten, aipaturiko
lurraldea Txinari eman ziona. Muga Stanovoi mendiak eta Argun ibaia jarraituz
ezarri zen, eta Txinarekin merkataritza harremanak ezarri ziren.

1858an, Opioaren Bigarren Gerran, Txina "Asiako gizaki gaixoa" bihurtu zen,
Errusia indartu egiten zen bitartean, azkenik Amur ibaiaren ezkerraldea
erantsiz, Kanpoaldeko Mantxuria eta Sakhalin uhartea barne, Unequal eta Aigungo
hitzarmenen bidez. 1899 inguruan Boxerren altxamenduak Entente hirukoitzaren
boterea desafiatu zuen, aurretik 1860ko Pekingo Konbentzioan berretsia izan
zena.

Bi herrialdeek euren monarkiak nola ezeztatzen ziren ikusi zuten XX. mendearen
bigarren hamarkadan, Qing dinastiak 1912an Xinhai Iraultzaren ondoren eta
Romanov dinastiak 1918an, Vladimir Ilich Ulianovek, Lenin bezala ezagutuak
zuzendutako Urriko Iraultza jarraituz, lehenak Txinako Errepublika eta
bigarrenak SESBa abiarazi zituelarik.

Errusia-Iran harremanak bereziki Safavidar dinastiaren ahultzearekin altxatu
ziren, Qajaridar dinastiari tokia utzi ziona, berehala kaos nazionalaren
maneiura xurgatua izan zena, botere kolonialekin leihatzen zen bitartean, honek
eskualdean egoera egonkor bat mantentzen lagundu zion. Portugaldarrek, ingelesek
eta herbeheretarrek Persia hegoaldeagatik leihatzen zuten bitartean, Errusia
Inperialak hegoaldea utzi zuen iparraldearekiko eragin eremu bat ezartzeko.

Ahulduta eta hondatua zegoen errege gortea, Fath Ali sahren gobernupean, 1813an
Gulistango hitzarmena sinatzera behartua izan zen, eta jarraian Turmanchaiko
hitzarmena. Bi hitzarmen hauek elkarrekin Azerbaijan, Armenia eta Irango egungo
mugak adierazten dituztenak dira Abbas Mirzaren ahaleginen ondoren. Persiak huts
egin zuen Kaukasoko frontea defendatzerako orduan.

Errusiar Inperioarekin etengabe hegoalderantz aurrera egiten etengabeko gerren
bi urtetan zehar, Turcmanchai eta Gulistango hitzarmenekin mendebaldeko mugan,
Abbas Mirzaren ustekabeko heriotzarekin 1823an eta bisir handiaren
erailketarekin (Mirza Abol Qasem Qa'im Maqām), Persiak Asia Erdialdeko bere
ezarpena galdu zuen errusiar tsarren tropen aurrean. Errusiar tropek Aral
Itsasoko kostaldeak 1849an okupatu zituzten, Tashkent 1864an, Bukhara 1867an,
Samarkanda 1868an eta Khiva eta Oxo 1873an. Ajalgo hitzarmena gorantza zihoan
errusiar botere globalaren aurrean jasandako galerarik handiena izan zen.

XIX. mendearen amaierarako errusiar domeinua hain zen handia eta nabarmena
Tabriz, Qarvin eta gaur egungo Irango beste hainbat hiri garrantzitsu Errusiar
Inperioak okupatu zituela eta Teherango gobernu zentralari hain botere gutxi
utzi zitzaion bere ministro propioak ere ezin zitzakeela aukeratu anglo-errusiar
Kontsulatuaren onespenik gabe.

Herriak herrialdean errusiar presentziak eragiten zuen nahigabearen emaitza bat
Gilango Mugimendu Konstituzionalista bihurtu zen. Mirza Kuchak Jan buru zuen
iraultzak errebeldeen eta errusiar armadaren arteko borroka bat eragin zuen,
zanpatua izan zena eta herrialdea une horretan Errusiarena izan zen, eransteko
puntuan, baina herrialdearen eranstea 1917ko Urriko Iraultzak eten zuen.

Suediar Inperioari Ingria izeneko lurraldea konkistatu izanari esker, Petri I.a
Errusiakoak bere buruari enperadore titulua eman zion eta 1703an inperioko
hiriburu berria zen San Petersburgo fundatu zuen.

Petrik Ingria Ingermanlandako dukerria bezala ezarri zuen, Menshikov
printzearekin lehen eta azken duke bezala, 1710ean San Petersburgoko Gobernatura
Orokorra bezala ezarri zen arte.

Poloniaren independentzia Errusia, Austria eta Prusiaren arteko zenbait
partiziorekin amaitu zen (1772, 1793 eta 1795) Errusiak Bi Errepubliken
Nazioaren lurralderik gehiena irabaziz, Lituaniako lurralde guztiak barne
(Podolia eta Niemen ibaitik mendebalderako lurraldeak izan ezik), Volinia eta
Ukraina, Livonia eta Kurlandia. Austriak hegoaldeko lurralde populatuak irabazi
zituen, Galitzia-Voliniako eskualdea. 1795ean Austriak Krakovia eta Varsovia
arteko lurraldeak ere irabazi zituen, Vistula eta Pilica ibaien artean daudenak.
Prusiak Baltiko Itsasoaren mendebaldeko lurraldeak lortu zituen, Krakoviatik eta
Polonia Handitik, baita Varsovia eta iparrekialdeko lituaniar lurraldeak
(Augustov, Mariampolé), baita Podolia ere. Poloniaren independentzia salbatzeko
azken saiakera heroikoa Tadeusz Kosciuszko buru izan zuen matxinada nazional bat
izan zen 1794an, baina berehala zanpatua izan zen.

Napoleon I.a enperadore frantziarrak Prusia garaitu ondoren, frantziar
zaintzapeko estatu bat ezarri zuen, Varsoviako Dukerri Handia. Austriar Inperioa
1809an garaitua izan zenean, Lodomeria dukerrira erantsia izan zen 3,75 milioi
biztanleko biztanleria emanez, Bi Nazioen Errepublikako biztanleria osoaren
laurdena. Nazionalista poloniarrak Frantziaren aliatu bezala geratu ziren XX.
mendea ondo sartua izan arte.

Napoleonen porrotarekin, Vienako Batzarrak 1815ean Dukerria Poloniako tsarerria
bihurtu zuen eta Errusiari eman zitzaion. Poloniako tsarerria independizatu egin
zen, 1917an Errusiar Inperioa erori ondoren Poloniako Errepublika bihurtuz.

Suedia eta Errusia arteko Finlandiako Gerran, 1808an, Alexandro I.a Errusiakoa
tsarraren armadak Finlandia konkistatu zuen, eta Errusiak lur hura okupatuta
izan zuen 1917ko abenduaren 6 arte. Egun hartan, Finlandiako Dukerri Handiak
bere independentzia aldarrikatu zuen, eta Finlandiako Errepublika bihurtu zen.

XVIII. mendearen hasieran, Iparraldeko Gerra Handian Errusiak Suediaren aurka
borrokatu zuen. Gerraren ibilbidea zuzenean letoniar lurraldera joan zen,
Gerraren amaieran Errusiar bihurtu zena. Helmugetako bat Rigako portu aberatsa
ziurtatzea zen. 1710ean, Petri I.a Errusiakoa tsarrak Vidzeme ziurtatu zuen, eta
ondoren Kurlandia probintzia bat osatzeko.

Vidzemetik Rigara, Errusiak Europarako pasabide argi bat lortu zuen. XVIII.
mendearen amaierarako, poloniar banaketei esker, egungo Letoniaren lurralde
guztia errusiar agintepean egon zen. 1905eko iraultzaren iritsierarekin
herriaren nahigabea hasi zen eta 1918ko azaroak 18an Rigako Gobernatura Orokorra
Letoniako Errepublika Independentea bihurtu zen.

Georgiaren xurgatzea Errusiar Inperioan zenbait etapatako prozesu bat zen.
Errusiaren Georgiaganako interesa XVI. mendearen amaieran hasi zen tsarrak geroz
eta gehiago izan zirenean Ekialde Ertainean georgiar printzerriei dagokienez,
otomandar inperioaren eta persiar inperioen presiopean, XVIII. mendean
desarregluan jaitsi zen. Kartli eta Kajetiko erresuma batuek errusiar babesa
onartu zuten 1783an. Bi hamarkada baino gutxiago iraun zuen eta xurgapen bihurtu
zena XIX. mendearen lehen herenean, georgiar lurralde guztiak aurrerago Errusiar
Inperioaren zati bihurtu ziren. Prozesu kolonial klasiko bat zen. Europako
gainontzeko herrialde nagusi guztiek bezala energia militar, politiko eta
ekonomiko asko inbertitu zuen bere inperio kolonialaren hedapenean.

Urre aurkikuntzak Amu Daria ibaiaren bankuetan Petri I.a Errusiakoaren
agintaldian Errusian, Errusiak berak Indiarako ibilbide bat irekitzeko zuen
nahiarekin batera, espedizio armatu bat eragin zuen, Aleksandr Bekovitx
Txerkaski printzearen buruzagitzapean eta 4000 soldaduz osatua zegoena.

Espedizioa jaso zuenean, Khivako khanerriko khanak eremu bat ezarri zuen
borondate oneko nahi bat bezala, eta ondoren bidalketak eraso eta arpilatu
zituen. Petri I.a, Suedia eta Turkiaren aurkako bere gerretan murgildurik
zegoena, berri honekin zirkinik ere ez zuen egin.

Paulo I.a Errusiakoa tsarra ere hiria konkistatzen saiatu zen, baina oso gaizki
antolatutako eta oso gutxi lagundutako bere espedizioa erabateko porrotean
amaitu zen. Alexandro II.a Errusiakoa eta Alexandro III.a Errusiakoaren
erregealdietan hiria eransteko ahalegin handiak egin ziren.

Beste atal bat "Joko Handia" deritzonean gertatu zen, errusiar espedizio bat
tartean sartuz, errusiar mugako erasotzaile turkmeniarrek saldutako esklaboak
Kaspio Itsasoan askatzeko asmoa zuena, baina baita bere lurraldea hedatzeko ere
ingelesak Anglo-Afganiar Lehen Gerran 1839an murgiltzen ziren bitartean.
Oremburgoko legioen jenerala zen Perovski jeneralak zuzendutako espedizioa
infanteriako 5200 soldaduz eta 10.000 gameluz osatua zegoen. Planifikazio
kaxkarragatik, logistika penagarriagatik eta zorte txar pixka baten ondorioz,
1839ko azaroan irten ziren Turkestaneko historiaren negurik okerrenetako batean,
eta hurrengo urteko otsailak 1ean Oremburgora itzultzera behartuak izan ziren,
mila galera baino gehiago jasanez tiro bakar bat ere jaso gabe.

Aldi berean, britainiarrek, Khivako khanerria eransteko errusiar saiakerengatik
kezkatuta, lurralde horiek eransteko euren saiakeran Heraten afganiarrez
mozorrotutako jeneral bat bidali zuten, James Abbott Kapitaina. Bere mugimenduak
eguberri egunean hasi zituen Khivarantz, toki honetara 1840ko urtarrilean
iritsiz, baina khanak Jamesez susmatzen zuen arren, honek arrakasta izan zuen
khanarekin berak tsarrari eslaviarren kontuari buruzko gutun bat eramateaz hitz
egin zuenean. Jamesek hiria 1840ko martxoak 7an utzi zuen, Aleksandrovsk
Gotorlekura joan zen eta beranduago bere gidariak traditu zuen. Guzti honen
ondoren, Herateko bere nagusiek, Jamesi buruz ezer ez jakitean, beste ofizial
bat bidali zuten, Richmond Shakespear izenekoa. Argi eta garbi geratu zenez,
Shakespearrek Abbottek baino arrakasta handiagoa izan zuen, nolabait khanarekin
bere kontrolpean zeuden errusiar guztiak askatzeko hitz egitea lortu baitzuen,
baina aldi berean esklabo errusiarren jabe bilakatuz, heriotzarekin zigortzen
zena. Eslaviar askeak eta Shakespear Aleksandrovsk Gotorlekura 1840ko abuztuak
15ean iritsi ziren eta Errusiak Khiva konkistatzeko bere arrazoia galdu zuen.

Khanerria pixkanaka, bere tamaina murrizten joan zen Turkestaneko konkista eta
presio errusiarraren ondorioz, eta 1873an, Errusiak ondoko Samarkanda eta
Tashkent hiriak konkistatu ostean, Von Kaufman jeneralak 13.000 soldaduko armada
bat bidali zuen Khivara, 1873ko maiatzak 28an erori zena, eta Khiva errusiar
protekturatu bat izatera pasa zen.

1915ean Errusiar Inperioko biztanleria 175 milioi biztanlera iritsi zen. 1897ko
erroldak 126 milioi biztanle erregistratu zituen. Estimazioek 105 milioi
biztanleko biztanleria ematen zuten 1880rako, 74 milioi 1860an eta 40 milioi
inguru 1815ean. Jaiotza tasa altu mantentzen zen 1897an (Milatik 48), heriotza
tasa bezala (milatik 31). Inperio osoan, hirietako biztanleria %20 ingurukoa zen
(%25ekoa inperioaren europar zatian), 1914an 100 mila biztanle baino gehiagoko
hogeitabost hiri zeudelarik. Inperioaren europar zatian 142,5 milioi pertsona
bizi ziren, eta gainontzeko 32,5 milioi pertsonak Kaukasoa, Siberia eta
Erdialdeko Asiaren artean banatzen ziren. Ekialderanzko emigrazioak 7,5 milioi
eslabo erregistratu zituen 1897 eta 1914 bitartean (hauek 1914an asiar
lurraldeetako biztanleria guztiaren herena zirelarik). Zatiketa soziala oso
nabarmena zen, goiko klaseek eta ertainek biztanleriaren %20a soilik suposatzen
zuten. Noblezia (milioi bat pertsona inguru) goi kargu diplomatiko,
administratibo, judizial eta militarrak betetzen jarraitzen zuen Petri I.a
Errusiakoa Handia tsarrak XVIII. mendearen hasieran sortutako Maila Taularen
bidez. Era berean, bere eskuetan zituen 60 milioi hektareako lur eremua (%40).
Burgesia, kopuruari dagokionez oso ahula zen Errusiar Inperioan, baina era
berean oso boteretsua 1890etik aurrera gertatu zen hazkuntza industrial
indartsuaren ondorioz. Klase ertainak (profesionalak, merkatariak,
funtzionarioak, artisauak eta nekazari txiki edo kulakak) murritzak eta ahulak
ziren, erradikalismo ideologiko ezberdinen artean zeudelarik. Klase ertain
hauetako gehienak armeniar, judutar eta alemaniar jatorriko gutxiengoek osatuak
zeuden, Finlandia, Polonia eta Baltikoko errepubliketan askoz ugariagoa zelarik.

San Petersburgo, Mosku, Varsovia, Odesa, Riga, Kiev, Smolensk, Arkhangelsk,
Vladivostok, Kharkov, Yekaterinoslav, Novgorod, Łódź, Vyborg, Rostov Donekoa,
Vilna, Tbilisi, Sebastopol, Astrakhan, Bialystok, Perm, Ufa, Erevan eta Irkutsk
izan ziren Inperioko hiririk nagusienak euren ekonomia, aktibitate industrial,
zerbitzu, lur eremu eta garrantzi kultural eta politikoaren arabera. Hirietako
biztanleria %20a baino gehiago zen 1914an, bereziki Finlandia, Polonia eta
Baltikoko probintzietan.

Errusiera izan zen hizkuntzarik arruntena Errusiar Inperioan,
biztanleriaren %70ak hitzegiten zuena, non Errusiaren europar zatiko eta honen
inguruko hirietan, Kiev eta Minsk kasu, hiztunen %40a metatzen den, eta Asian
transiberiarrak zeharkatutako hirien bidez. Lurralde konkisten bidez, Inperioan
hitzegiten ziren hizkuntzak hazi egin ziren, Beringeko itsasartean hitz egindako
aleutieratik hasi eta gaur egun Turkiako probintziak diren Ardahan, Artvin,
Igdir eta Karsen hitzegiten den kurdueraraino. Siberiako asiar hizkuntzetako
asko gaur egun desagertzeko arriskuan daude. Aristokrazia eta klase altuen
artean, bereziki frantsesa zegoen hedatua bigarren hizkuntza bezala, baina
alemana eta ingelesa ere asko irakasten ziren.

Errusiar Inperioak 200 talde etniko eta indigena ezberdin baino gehiago zituen,
Eurasian egin zuen hedapenaren eta bere kanpaina masiboen ondorioz,
Turkestanetik Ekialde Urrunera eta Amerikara, Los Angelesetik gertu. Bere
hedapenik handienean, 298 etnia ezberdin zenbatzen dira, hau da, Errusiar
Inperioa munduan etnia ezberdin gehien izan dituen bigarren herrialdea izan
dela, Mongoliar Inperioaren ondoren. 1897ko erroldak (125,64 milioi biztanle)
biztanleriaren %44a etnikoki errusiarra zela adierazi zuen, %66,5 senide zituen
ekialdeko herri eslaboak kontutan hartuta (ukrainarrak eta bielorrusiarrak).
Talde txikiagoak oso modu trinkoan bizi ziren euren eskualdeetan eta euren
hizkuntzaren arabera sailkatuak eta mailakatuak izan daitezke:

Errusiar Inperioa ofizialki estatu ortodoxo bat zen biztanleriaren %71n
(errusiarrak, ukrainarrak, bielorrusiarrak, georgiarrak, errumaniarrak,
osetiarrak...). 1914an klero ortodoxoa 130 gotzainek, 50.000 apaiz eta diakonok
eta 84.000 fraide eta lekaidek osatzen zuten, lurraren jabetzaren %1a mantentzen
zutena. Banaketa handia zegoen klero erregular "beltza"ren (nondik hierarkia ere
irtetzen zen), ondo prestatukoa, errespetatua eta aberatsa zena, eta klero
diozesiar landatarraren artean, "pope"ak (pobretua eta aipugaldua).

Kristautasuna eta Islama ziren jarraitzaile gehien zituzten erlijioak. Kristauak
zenbait adar ezberdinetakoak ziren: Errusiako Eliza Ortodoxoa, fededun gehien
zituena (%71), Eliza Katolikoa (%9a, poloniar lituaniar eta grekokatolikoak);
armeniarra (%0,9), eta zenbait eliza protestante %4,5ekin (alemaniar,
finlandiar, estoniar, letoniarrak...). Musulmanen artean gehienak suniak ziren,
baina xiiak ere bazeuden, Iranen heredentziaren ondorioz, baina askoz
biztanleria txikiagoarekin. Judaismoak ere jarraitzaile asko zituen (%4). Beste
erlijio batzuen artean, talde txikiek praktikatutakoak, budismoa, lamaismoa eta
xamanismoa zeuden. Gainera, elkarren artean oso bariatuak ziren paleosiberiar
erlijioak ere bazeuden, baita iparraldeko ugrofinlandiar erlijioak ere.

Herrialde historikoen azterketek giza garapen indizea Errusiar Inperioan oso
altua zela adierazten dute, 0,800 eta 0,850 puntu bitartekoa, gobernuak
erabilitako alfabetatze kanpainen ondorioz. Horretaz gain jendea oso modu
duinean bizi zen, mirabetza existitzen zen arren, aldaketa oso handia izan zen
mirabeak burujabetu zirenean. Gainera, aberats ugari bizi ziren Inperioaren
europar zatian, eta Polonia eta Finlandia barnean hartu ondoren kopuru hori hazi
egin zen. Biztanleriaren gehiengoa nekazariak ziren arren, bazuten kultura,
esanguratsua. Gainera, Siberian zeuden kultura isolatuei esker, hortik zetorren
portzentaia txiki baina garrantzitsu bat. XIX. mendearen amaieratik eginiko
aurrerapenak gora-behera, Errusiako per capita errenta britainiarraren herenera
baino ez zen iristen 1914an.

Errusiaren "mendebaldetzea", arruntki Petri I.a Errusiakoa Handiarekin eta
Katalina II.a Errusiakoarekin lotzen dena, alfabeto errusiarraren erreforma
batekin eta literaturarako herri hizkuntza erabiltzearen ideiaren
tolerantziarekin bat dator. Antiokh Kantemir, Vasili Trediakovski eta Mikhail
Lomonosov bezalako idazleek XVIII. mendean Gavrila Derzhavin bezalako
olerkarientzat, Aleksandr Sumarokov eta Denis Fonzivin bezalako egileentzat eta
Nikolai Karamzin eta Aleksandr Radishchev bezalako prosa idazleentzat prestatu
zuten lurra.

XIX. mendea, ohi, errusiar literaturaren "Urrezko Aroa" bezala ezagutzen da.
Erromantizismoak, bereziki olerki talentu baten loratzea ahalbidetzen dute:
Vasili Zhukovski eta Aleksandr Puxkin agertzen dira lehendabizi, ondoren Mikhail
Lermontov eta Fiodor Tiutchev datozelarik.

XIX. mendeko aurrerapenen artean Ivan Krylov fabula idazlea zegoen, baita
Visarion Belinski eta Aleksandr Gertsen bezalako idazleak, Aleksandr Griboyedov
eta Aleksandr Ostrovski bezalako egileak, Yevgeni Baratynski, Konstantin
Batiushkov, Nikolai Nekrasov, Aleksei Konstantinovitx Tolstoi, Fiodor Tiutchev
eta Afanasi Fet bezalako egileak, Kozma Prutkov satira idazlea, eta eleberri
idazle ezagunen talde bat ere, hauen artean Nikolai Gogol, Lev Tolstoi, Fiodor
Dostoievski, Nikolai Leskov, Ivan Turgenev, Mikhail Saltykov-Shchedrin eta Ivan
Gontxarov.

Beste literatura genero batzuk agertu ziren XX. mendea hurbiltzen ari zenean.
Anton Txejov dramazko istorio laburrak idazten bikaina izan zen, eta Anna
Akhmatovak lirika berritzaileak aurkeztu zituen.

XX. mendearen hasierak errusiar olerkaritzaren zilarrezko aroaren hasiera
adierazten du. Aro honetako idazle ezagunen artean honako hauek daude: Anna
Akhmatova, Inokenti Anenski, Andrei Beli, Valeri Briusov, Marina Tsvetayeva,
Sergei Yesenin, Nikolai Gumiliov, Danil Kharms, Velimr Khlebnikov, Osip
Mandelshtam, Vladimir Mayakovski, Fiodor Sologub eta Maksimilian Voloshin

Errusiar Inperioko sukaldaritzaren izaera aberats eta bariatua Inperioaren
hedapen zabal eta kulturanitzetik dator. Honen abiapuntua landatar
biztanleriaren nekazal platerek jarri zuten, sarri latza izaten zen klima
batean, arrain, eskortako hegazti, onddo, baia, zuku eta eztiaren konbinaketa
ugari batekin. Zekale, garagar, gari eta artatxikia ogi, labore, kvas eta edari
nazionala den vodka ospetsuaren osagaiak dira. Zopak eta gisatuak produktuan
zentratu ziren, arrainak eta aldiko haragiak edo metagarriak. Jaki hauek, erabat
bertakoak, espeziekin eta haragia parrilan erretzeko eta Mongoliatik eta
Tartariatik Khivako khanerriaren bidez ekarritako gatzagitutako esne garratza
fabrikatzeko teknikekin batera, oinarria izaten jarraitu zuten errusiar
gehienentzako XX. mendea ondo aurreratua zegoenean. Zetaren bidearen iparraldeko
tokiei buruzko gezurrak, Errusiak Kaukasora, Persiara eta Otomandar Inperiora
zuen hurbiltasunak bezain ondo eman die ekialdeko kutsu nabarmen bat
sukaldatzeko teknikei.

Errusiar Inperioaren lurraldearen handitasunaren, eraginaren eta XVI. eta XVIII.
mendeko interesaren handitzeak jaki fin eta sukalde teknika berriak ekarri
zituen. Garai honetan inportatu ziren atzerritik keztaturiko haragi eta
arrainak, sukaldatutako pastelak, entsaladak, barazki berdeak, txokolatea,
izozkiak, ardoa eta likoreak. Hiri eta probintzietako aristokraziarentzat
behintzat, jaki berri hauen eta errusiar plater tradizionalen arteko uztartze
kreatiboarentzako ateak ireki zituen. Emaitza oso bariatua da teknika, laguntza
eta konbinaketan. Ekialdeko izaera ematen die sukaldatzeko bere erei.

Errusiar Inperioko jaiak eta oporrak estatu hau 1917an erori zen arte erabili
ziren. Honako hauek dira:

Burubiko arranoa Errusiako armarrira 1452an iritsi zen Bizantziar Inperiotik
etorria. Garai hartan kristau munduak garai zailak bizi zituen berriki gertatu
zen Konstantinoplaren Erorketarekin, turkiarren esku gertatu zena, hauek
lurraldeak okupatzen jarraitu zutelarik, Grezian eta Mediterranioan sartuz eta
Italiaren subirautza eta Vatikanoren existentzia mehatxatuz.

Paulo II.a aita santuak, defendatzeko baliabide bakar bezala, Bizantziar
Inperioko azken enperadorea izan zen eta Konstantinoplaren hartzean hila gertatu
zen Konstantino XI.a Paleologoren anaia zen Tomas Paleologoren familiari
laguntza eskatzea izan zuen, Erroman erbesteratua zegoena. Tomasek bazuen alaba
bat, Sofia printzesa. Aitak eragin handiko pertsona batekin ezkondu nahi zuen
bere alaba, garai zail horretan Erromaren papera indartuko zuen norbaitekin.

Aliantza mesedegarri baten bila, Tomasek Moskovia aukeratu zuen, non Ivan III.a
Errusiakoa Printze Handiak gobernatzen zuen. Printzea, 20 urte baino ez zituena,
jada ezkonduta egon zen eta orain alargun zegoen. Aita Santuak Printzea
Bizantziar Inperioko oinordekoarekin ezkonduz gero, turkiarren aurkako gerra
batean Konstantinopla birkonkistatzera eramango zuela pentsatzen zuen. Honela,
bi gazteen arteko ezkontza moldatu zen, ezkontza honek errusiar printzea
lurralde erraldoi baten oinordeko bihurtuko zuelarik, non, antzinako Errusia
"kristautasunaren argi" izango zen.

Armarriak ez zuen aldaketarik jasan Ivan IV.a Errusiakoa Izugarriaren
erregealdirarte. Tsar honek arranoaren paparrean herensuge baten aurka
borrokatzen ari den San Jurgi santuaren irudia zuen armarri bat jartzea agindu
zuen.

Errusiar Inperioko ereserki nazionala "Jainkoak salba beza tsarra" izan zen
(errusieraz Бо́же, Царя́ храни́), Erresuma Batuko ereserkiaren (Jainkoak salba
beza erregea (edo erregina)) aldaketa. 1815ean idatzi zuen Vasili Zhukovskik.
1833an Aleksei Lvov printze biolin jotzaileak aldatu zuen, musika idatzi zuena,
aurreko bertsioan bezala, Zhukovskiren "Errusiarren otoitza" olerkiaren letra
erabiliz.

1917rarte mantendu zen, Errusiar Iraultzak kontrola hartu eta monarkiak bere
kargua utzi zuenean, eta Marseillesa eta Internazionala hartu zituzten ereserki
bezala.

Errusiako domo eta ikur bereizgarrietatik Stalinen barroko eta gorentasuneraino,
errusiar artea eta arkitektura bere bisitariek bilatzen dute. Honek, antzinako
Kieveko Rusetik eragin zuen, ohiturarekin honen ondorengo estatu errusiarretan
jarraituz, Novgorodeko Errepublika, Moskovia, eslabiar arte tradizionalean
zetzanak, baina Europaren eraginik gabe, Errusiar Inperioa sortzean, eta europar
potentzia handi bihurtzean, arte guzti hori jasoz eta arte errusiar modernoa
sortuz, nolabait esateagatik, honela motibatu du errusiar arteak hainbeste herri
eta jende, eta honek Sobietar Batasunaren agerpenarekin eta ondorengo Varsoviako
Itunarekin jarraitu zuen. Baina Errusiar inperioan arteaz hitzegitean, kultura,
talde etniko eta bizimoduei dagokienez inperio handienetako bati buruz
hitzegitea da, errusiarrak eurak aipatzen saiatuko da.

Tradizio ikonoklasta Bizantziar Inperiotik jasoa izan zen, fede ortodoxoan
freskoen eta mosaikoen tradizio bezala hasi zenean. XVIII. mendean eta XIX.ean
Eliza Ortodoxoan zegoen eztabaida ikonoklastaren ondorioz irudi erlijiosoak
praktika erlijiosoa ala sakrilegio idolatra ziren galdetu zen. Irudien erabilera
desagertu ez zen arren, arteak kontenplazio izpiritualaren eta errealitatea
desbideratzearen arteko asmoaren ikuspegira zuzendu zuen. Hori da ikonoak hain
bariatuak izatea eragiten duen diferentzietako bat. Bereziki XIV. mendean
mugimendu ikonoklastak Errusian subjektibotasun eta adierazpen pertsonal maila
hartu zuen. Aldaketa honetan zerikusi handia izan zuen pertsonarik nabarmenetako
bat Andrei Rubliov izan zen, honen lanak Moskuko Tretiakov Galerian eta San
Petersburgoko Errusiar Museoan ikus daitezkeelarik. Bere lanak Alexandro I.a
Errusiakoa tsarrak miretsi zituen, agiri batean ikonoen babesa agindu zuena, eta
elizak ezin zituela debekatu.

Errusiak paregabeko ekarpena egin du ballet klasikoa garatzeko. Ballet klasikoa
Errusian dantzaren beste forma aristokratiko batzuekin batera sartua izan zen,
1700 goiztiarrean Petri I.a Errusiakoaren mendebaldetze egitarauaren zati
bezala. Ballet klasikoko lehen eskola 1734an ezarri zen, eta ballet klasikoko
lehen konpainia osoa ballet klasikoko eskola inperialean sortu zuten San
Petersburgon 1740an. Dantzari italiarrak eta koreografo frantziarrak nagusi izan
ziren garai hartan, baina 1800 baino lehen ballet klasiko errusiarrek dantzatzen
zuen jendearen jatorrizko elementuak bere egiten zituen babestutako nobleek
mirabeen konpainiak dantzatzen dituzten bezala. Ballet klasikoaren kritiko
europarrek errusiar dantzak Europa mendebaldeko ballet klasikoan eragin ona
zuela erabaki zuten.

Marius Petipa, Errusian ballet klasikoak egiten 50 urte eman zituen koreografo
frantziar bat, pertsonaia nagusia zen garai horretan; bere arrakastarik
handienak Piotr Ilitx Txaikovskiren ballet klasikoen tartekatzeak izan ziren.
Beste ballet dantzari europar ezagun batzuk, Marie Taglioni, Johansson Christian
eta Enrique Cecchetti Errusian aritu ziren XIX. mendean eta XX. mendearen
hasieran zehar, mendebaldetik eragin berriak ekarriz.

XX. mendeko lehen urteetan eragin gehien izan zuen pertsona Sergei Diagilev
enpresaria izan zen, 1909an Mikhail Fokin koreografoarekin, Vatslav Nijinski
dantzariarekin eta Alexandre Benois diseinatzailearekin bidaiatzen zuen ballet
klasikoaren berritzailea zen konpainia bat sortu zuen. Stravniskiren tartekatze
polemikoaren, lehen mundu gerraren eta Iraultza Boltxevikearen ondoren, Diagilev
ez zen Errusiara itzuli. Diagilev 1929an hil zen arte, dantzaren bere konpainia
errusiarrak, Russe ballet klasikoa, Parisen buruzagitza ezarri zuen. Garai
berean, Anna Pavlova dantzariak munduan zehar bidaiatu zuen bere taldearekin eta
artearen forman eragin handia izan zuen.

Europar kulturaren altxamenduaren eraginak Errusian XVII. eta XVIII. mendeetan
mendebaldeko margolaritzaren tradizio familiarretatik hurbilen zeuden errusiar
ilustrazioak ekarri zituen. XIX. mendearen amaiera arte ez zen aurkeztu soilik
errusiarrak ziren estilo artistikoen multzo handiak, elkarrekin erreforma
sozialaren indar liberal bihurtuz. Mugimendu moderno honek ia bere hasieratik
norabide ezberdin ugari hartu zituen eta guztiak deskribatzea ezinezkoa izango
litzateke. Hala ere, ezagun oso orokor batek ere, bere ideia eta interes
arruntekin bere lana askoz irisgarriago egiten du.

XIX. mendearen amaieratik 1910 arte, artearen mugimendu modernoak errusiar
bizitzako arlo tradizionalengatik interesatuago jarraitzen zuen, herrixkako
bizitza eta erlijioa hiri handietako bizitza bezain garrantzitsuak ziren.
Erreforma sozialeko indarrak langile industrial altxatuengandik hurbilago egon
ziren bitartean, Errusiako avant-gardeko artistek inspiraziorako lantegiari eta
hiri bizitzara igaroera biziari geroz eta buelta gehiago eman zioten. Kolore
dizdiratsuen forma sinplifikatu eta zorrozki angeluarrak eta mundu modernoaren
energia askatzailean jarritako grina geroz eta abstraktuagoak ziren lan
berrientzako oinarri bihurtu zen. Kubo-Futurismoa, Raionismoa eta Suprematismoa
ziren garai honetan agertu ziren estilo eta eskoletatik garrantzitsuenak.
Mugimendu hauen ordezkari diren artistarik aipagarrienen artean Kasimir
Malevitx, Vladimir Tatlin, Mikhail Larionov eta Natalia Gontxarova daude.

1917ko errusiar iraultzaren ondoren, Avant-Garde errusiarra boltxebikeen
erregimen berriaren zerbitzura jarri zen. Mundu berri bat sortzea eta zaharra
atzean uztea promes egiten zuen, urteetan artearen alde lanean aritu zena.
Kartel politikoak, kaleetako desfile antolatuak, feriak, eta, nabarmenena
bezala, iraultzaren urtemugaren ospakizunetarako herrialdeko gune publiko
handiak diseinatu zituzten. Erregimen berriak diseinu industrialaren garrantzian
geroz eta interes handiagoa jarrita, konposaketarentzako lanaren eta diseinu
industrialaren ikuspegi teknologikoa eta arrazionaltasunaren zentzu bat ekartzen
hasi ziren. Konstruktibismoak, hala ezagutzen bait da mugimendu hau, 1920ko
hamarkadaren azken urteetan garatzen jarraitu zuen, estatu estalinistaren
kontserbadurismoak Avant-Gardeari errealismo sobietarraren mesedetan uko egin
zionean. Aurreko eskoletako artista garrantzitsuenetako askok funtsezko paper
bat izan zuten Konstruktibismoan, bereziki Tatlinek. Konstruktibismo mugimenduko
beste artista garrantzitsu batzuk Aleksandr Rodtxenko, Varvara Stepanova eta
Liubov Popova izan ziren.

Estatu estalinistak ukatua eta mendebaldean bertan behera utzia, Avant-Gardeak
soilik berriki jaso du merezi duen arreta. San Petersburgoko errusiar museoak du
mugimendu honen lanaren bildumarik finena.

Zinea Errusiara Lumière anaien eskutik iritsi zen 1896an. Errusian eginiko lehen
filmea Lumière anaien kameralari batek egin zuen. Nikolas II.a Errusiakoaren
koroaketa iza zen film hori. Handik gutxira Pathé eta Gaumont etxeek erakusketa
gelak ireki zituzten. 1908an Aleksandr Drankovek lehen film narratibo errusiarra
ekoitzi zuen, Stenka Razin, Vladimir Romashkovek zuzendua izan zena. Hurrengo
urteetan beste ehun film erabat errusiar baino gehiago ekoitzi ziren, Frantzia,
Alemania eta Ingalaterrakoekin leihatuko zutenak beste batzuen artean.

1912an Khazhonkov estudioak inauguratu ziren eta Oborona Sevastopolya
(Sebastopolen defentsa) filmea ekoitzi zen, Ivan Mozhujinek zuzendua, nork
Napoleon Bonaparteren papera ere egiten zuen. Nikolas II.a tsarrak pelikula hau
eta beste batzuk ekoizten lagundu zuen, kameralari profesional bat ere
bazuelarik, "etxeko" filmeak egiten zituena, baina ez zegoen sustapen ofizialik
estatuaren aldetik. 1914 inguruan, Lehen Mundu Gerra iristearekin bat, zinegile
errusiarrak film abertzale anti alemaniarren ekoizpenean burubelarri murgildu
ziren, ekoizpena esponentzialki haziz, 1916an 499 filmera iritsiz. Errusiaren
aliatuek filmik hoberen eta arrakastatsuenak inportatzen zituzten, Yakov
Protazanov eta Yevgeni Bauerrenak kasu.

Azkenik, Mundu Gerraren erdian, 1917an, Errusiar iraultza gertatu zen. Ekoizleak
egoerari egokitzen saiatu ziren eta tsarraren aurkako zenbait film egin ziren
arren, azkenik Errusiar Inperioko zinea desagertu egin zen, Sobietar Batasuna
sortzearekin batera. Garai honetan egin zen azken filmea Otets Sergi (Sergius
Aita) izan zen, hurrengo urtean estreinatu zena, jada Sobietar erregimenean.

Errusiar Inperioa, ikusi ahal izan den bezala, entitate honek elkartutako
kultura anitzekoa izan zen, antzinako santutegi ortodoxoetatik hasi gune
ekonomiko errusiarrean, Krimeara turkiarrek eramandako Islama, heredentzia
etnikoak Siberian, heredentziak Turkestanen, txinatarra Mantxuria errusiarrean,
kosakoak Dnieper ibaiaren hegoaldean eta Kaukasoko biztanle anitzak, baina
konbinaketetan uniformetasuna egon zen tokia Errusiar Inperioak bereganatutako
Finlandian izan zen.

Altzari suediar eta errusiar zaharrak Finlandiako ondare kulturala dira.
Finlandia Inperiora Finlandiako Dukerri Handia bezala erantsia izan zen 1809an,
eta hala mantendu zen 1917ko independentziararte. Gobernuko ofizial eta artisau
finlandiar askok lan egiten zuten garai hartan San Petersburgon, eta eurekin
ekarri zituzten altzariak Finlandiara, etorkin errusiarrek bezala. San
Petersburgo 1712an azkar hazten ari zen inperioaren hiriburu bihurtu zen. Hiriak
hurbileko kontaktuak zituen Frantzia, Italia, Herbehereak eta Alemaniarekin San
Petersburgotik han diseinatutako barnealdeak eta jauregiak eraiki zituzten
arkitekto eta artisau ugariz ere hornitu zirenak. Altzariak, atzerriko
jauregietara ere ekarriak izan ziren. Arotz dekoratibo errusiarrek eredu bezala
erabili zituzten, baina liberalki konbinatu zituzten greziar, erromatar eta
egiptoar estiloen ezaugarriekin. Honek tailaketa eta urrezko apaindura
dekoratiboak bultzatu zituen estilo errusiar bat eman zuen emaitza bezala. Zur
gogor eta finez eginiko altzariak ezagunak izan ziren XVIII. mendean. Honen
aurretik, altzariak margotuak izan ziren. Benetako brontzezko apaindurak oso
arraroak ziren, horren ordez, altzariek sarri, euren gainean itsatsitako zurezko
apaindura zuten, jarraian margotua eta urreztatua zena brontzearen itxura
emateko. Errusiar altzariak jauregi monumentalentzat eginak izan ziren, eta,
beraz, astunak dirudite beste estilo batzuekin alderatuz gero. Inperioko
errusiar estilo goiztiarrerako ereduak patroiaren liburu ingeles eta
frantziarretan topatu dira, baina inperioko errusiar estilo egokia Andrei
Voronjinen arkitektoaren sorkuntzak ziren, San Petersburgon 1810ean astunki
eraiki ziren altzariak diseinatu zituena. Altzariek esfingearen txori, animalia
eta kimera apaindurak, palmoteak, arrosa leihoak, liliak eta akantuak zituzten,
azken hauek gogokoenak zirelarik. Altzaririk finenak jauregiko harrera
geletarako eginak izan ziren. Kobre horizko muntaiadun kaobazko altzariak beste
gela batzuetarako erabili ziren, taila aberatsekin apainduak ziren aulkiak ere
bai. Besoak jartzeko zatiak beltxarga edo kariatide eran tailatuak eta
brontzearen itxura hartzeko urreztatu edo margotuak izan ziren. Hankak latoiz
estaliak izan ziren. Gambsstyleko altzariak (Heinrich Gambs, alemaniarra, San
Petersburgora 1790ean joan zena) Finlandian ere salgai zeuden, errusiar
fabrikatzaileek orokorrean euren altzariak estanpatu ez zituzten arren.

Estudioko altzarien artean sofa bat, lau besaulki, aulki txikiago batzuk, taula
bat eta kaxoi multzo bat daude. Ez dituzten gelaren aurreko jabeak ezagutzen,
soilik Amos Andersonek erosi zuela 1917an. Materiala pinua da kaoba txapa
batekin. Sofa eta taula San Petersburgon eginak izan ziren 1810ean, eta
besaulkiak 1820an. Besoeuskarrietan bereizten diren esfingeak ebanoz eginak izan
ziren eta zura urreztatu zuten, eta atzealdeko kobre horizko muntaiek Apoloren
aurpegia irudikatzen dute palmondoak ondoan dituen girlanda baten erdian.
Sofaren atzealdea suge baten irudiarekin apaintzen da, eta besoaren atzealdeak
beltxargen buruekin. Atzealdeen alboetako euskarriak kariatide buruen forman
eginak izan ziren, patina beltz batez estaliak zutabe laburrekin aurrealdeko
hankentzat. Tapizeria ez da jatorrizkoa. Taularen hankak, apur bat biratuak eta
estaldurekin apainduak, zati batean brontze patina batez eta beste zati batean
urreztatuak daude.

Garai honetako argazkigilerik ezagunena Sergei Prokudin Gorski izan zen.
Zientzialari ospetsuekin ikasi zuen San Petersburgon, Berlinen eta Parisen
kolorezko lehen argazkientzako teknikak garatuz.

Bere emaitzetatik kolorezko pelikula positiboen eta mugimenduzko pelikulen
proiekzioen lehen patenteak sortu ziren. 1905 inguruan, Prokudin-Gorskik,
kolorezko argazkiekin, errusiar inperioaren aurrerakuntzen, historiaren eta
kulturaren aniztasun handia dokumentatzeko egitasmo handia pentsatu zuen,
inperioko eskoletan erabiltzeko, Nikolas II.aren erreforma kulturalen sistemari
esker.

Egitasmo honentzat, Nikolas II.a tsarrak Prokudin-Gorskiren esku kamera ilun
batekin eta beharrezko gainontzeko gailu eta gai guztiekin hornitutako tren
bagoi bat jarri zuen. Era berean, sarrera mugatuko guneak bisitatzeko eta
inperioaren burokraziaren laguntza lortzeko baimen guztiak lortu zituen. Honela
ekipatua, Prokudin-Gorskik inperioa zeharkatu zuen 1909 eta 1915 bitartean,
irudiekin dokumentatuz eta bertako biztanleei inperioaren handitasuna ezagutzera
emanez.

1891n transiberiar trenbidearen lanak hasi ziren, eta 1895ean
transkaspiarrarenak. Historialariek, Nikolas II.a 1894an tsar bihurtu ondoren
errusiar industrializazioaren erritmoa handitu egin zela ikusi dute. Beste
faktore bat frantziar aliantza zen; frantziar bankuek mordoa inbertitu zuten
Errusian. 1897an Errusia urre-patroia erabiltzen hasi zen, atzerriko inbertsioa
animatu zuen eta industrializazio prozesua azkartzen lagundu zuen neurri bat.
1914an Errusiar Inperioa munduko bosgarren potentzia ekonomiko, industrial eta
komertziala zen, ia Frantziaren parera iritsiz.

1892an Errusiar Inperioak 31.202 kilometroko trenbide sarea zuen, 1905ean
61.085ekoa (Alemania gainditzen zutenak trenbide sarerik luzeena zuen herrialde
bezala 1899an) 1914an 70.000 kilometroraino iristen zen (munduko hirugarrena
AEBetako eta Britainiar Inperiokoen ondoren. 1892an Errusiaren arrabio
esportazioak 1,1 milioi tona metrikotara iristen ziren (Britainia Handiaren
esportazioaren seirena baino gutxiago zena), 1905ean 2,7 milioi tonatara iritsi
zen edo Britainia Handiaren esportazioaren laurdena. 1892an, Errusiako ikatz
meatzeek 6,9 milioi tona ikatz ekoitzi zituzten, 1905ean, berriz, 18,7 milioi.

Europa erdialde eta mendebaldeko nazioekin kontraste bezala Errusiak nabarmenki
handitzen jarraitzen zuen nekazaritzarako lur eremua, non aleak, patatak etab...
13,4 milioi hektareatan landatuak izan ziren 1895ean, 1905ean 20 milioira
pasatuz (Europako errusiar probintzientzako irudiak Polonia gabe); gari
ekoizpena 8,4 milioi tonatik 1895ean 12,8 milioi tonaraino 1905ean hazi zen,
patatarena 21,1 milioi tonatik 1895ean 27,6 miloi tonaraino 1905ean.

Errusiar Inperioko nekazaritza XIX. mendean eta XX. mendean naziorik
garatuenetakoa bezain indartsu egin zen, Errusia nekazal ekoizpenaren
hornitzaile handienen artean zegoen arren, Elkarte Ekonomiko Libreak nekazal
teknologia hobetzeko egiten zituen ahaleginak ez ziren amaitzen.

Errusiar Inperioan eskualde ofizialak zeuden produktu bakoitzaren landaketarako:
Turkestan kotoiarentzako eta Sakartvelo tearentzako esate baterako.

1910ean munduko gari esportazio guztien %36,4a errusiar jatorrikoa zen. Aldi
berean, eraginkortasuna beste herrialde garatu batzuenarekin alderatua txikiagoa
zen (adibidez, ale uzta Mexikorena baino %10 txikiagoa zen). XX. mendearen
hasieran ikusi ahal izan zen hazkuntza Stolypin erreformaren garapen sustatuak
eragin zuen, nekazal mekanizazioa nahiko baxu mantendu zen bitartean. Hurrengo
garapena Lehen Mundu Gerrak eta Errusiar Iraultzak eten zuten.



https://eu.wikipedia.org/wiki/Nazioarteko_Alfabeto_Fonetikoa

Nazioarteko Alfabeto Fonetikoa (NAF edo IPA, International Phonetic Alphabet)
hizkuntzalariek asmatutako transkripzio sistema bat da, adituek munduko
hizkuntza guztien soinuak edo hotsak idatziz jasotzeko era bateratu bat
eskuratzeko helburuarekin. Alfabeto fonetikorik erabiliena da munduan, Estatu
Batuetako erakundeetan izan ezik. NAF Parisen sortu zen 1886. urtean Nazioarteko
Fonetika Elkartearen eskutik, baina denborarekin aldaketak izan ditu, zehazki
1989, 1993 eta 1996. urteetan. Latindar alfabetoan oinarrituta dago nagusiki.
2005.ean 107 letra eta 56 ikur diakritiko eta suprasegmental zeuzkan.

NAF 1886an sortu zuen Paul Passyk zuzentzen zuen hizkuntza irakasle frantziar
eta britainiar talde batek. Talde hori geroago Elkarte fonetiko internazionala
bilakatu zen. Hasieran, hizkuntza bakoitzeko alfabeto fonetiko bat garatzea
pentsatu zuten baina, azkenean, alfabeto fonetiko unibertsala egitea hobetsi
zuten. Lehen alfabeto fonetikoa 1988an argitaratu zen. Aldaketa sakonak egin
zaizkio urteetan zehar.

Hainbat letra eta hainbat sinbolo diakritiko dituenez, transkripzio estua
lortzeko oinarrizko lanabesa da NAF.

Transkripzio estua denean, hotsa edo forma ahal den bezain zehazki idazten da,
bereizi nahi den hots bakoitzerako ikur bana erabiliz. Honetarako asmatu zen NAF
edo IPA, transkripzio estu edo zehatzak egiteko, hain zuzen.

Baina transkripzio estua lortzeko, NAF erabiltzen jakitea ez da nahikoa.
Hizkuntza jakin batean transkripzio estu egokiak egiteko "belarria ohitua" behar
da. Izan ere, hizkuntza jakin batean ondo trebaturik ez dagoenak, aditua izanda
ere, lanak izango bide ditu hotsak behar bezala bereizteko.

Transkripzio zabalak, berriz, bereizketa gutxiago egiten ditu hotsen artean, hau
da, dialektoen edo hizkera erregistroen hainbat tasun ñabardura handiegirik gabe
islatzen ditu. Transkripzio zabalak egiten dira transkripzioaren helburua
fonetika-kontuetatik urrun dagoenean. Esate baterako, ikerketa soziolinguistiko
bateko transkripzio batean ñabardura fonetiko-fonologikoek, agian, ez dute
zertan ardura berezia izan.

Hizkuntzalaritzari buruzko hainbat liburuk eta hiztegi askok alfabeto hori
erabiltzen dute gaur egun, bereziki ingelesaren ahoskerari buruz argibideak
emateko.



https://eu.wikipedia.org/wiki/Michael_Cimino

Michael Cimino (New York, 1939ko otsailaren 3a - Los Angeles, 2016ko uztailaren
2a) estatubatuar zinema zuzendaria izan zen. Haren biografia 1970eko hamarkadako
Hollywoodean ziztu biziko gorakaden eta beherakaden eredua da: The Deer Hunter
filmarekin 1978ko Oscar Sariaren irabazi ostean, porrot komertzial izugarria
izan zuen Heaven's Gate lanarekin.

Aurretik bi filmen gidoiak baino ez zituela idatzirik, 1974an Thunderbolt and
Lightfoot zuzendu zuen, Clint Eastwoodekin. 1978an The Deer Hunter filma egin
zuen, Vietnamgo Gerrari buruzkoa, eta 1970eko hamarkadako zinemako maisu lantzat
hartzen dena. Oso harrera beroa izan zuen, eta hari esker Oscar andana irabazi
zuen, tartean zuzendari onenarena.

Entzute horretan oinarrituta, United Artists estudioak askatasun handia eman
zion Heaven's Gate filmatzeko. Baina lan horrekin zinemagile madarikatu bihurtu
zen, Estatu Batuetako Mendebaldearen konskistaren garaian bertako biztanleen
genozidioari buruzko lan hori zinemaren historiako finantza katastrofe
handienetako bat izan baitzen. Horrezaz gain, film horrek oso eragin txarra izan
zuen Ciminoren hurrengo filmetan; 1985. urtean Year of the Dragon egin zuen, eta
1987an The Sicilian. Kalitateko filmak badira ere, ez zuten aurreko lanen maila
erdietsi.

Ciminorentzat garrantzi handikoak dira etxea, klana, aberria kontzeptuak eta
hala erakusten du Deer Hunter lanean. Ideia horiez gainera, errituen nondik
norakoak azaltzen ditu: ezkontza komunitate eslaviarrean Deer Hunter-en, edo
eskolako dantza Heaven´s Gate lanean. Igarotzen den denbora, desagertzen diren
adiskideak, ez du inork Ciminok bezain ondo erakutsi. Benekotasuna lortzeko
soinu banda konplexuak erabiltzen ditu, edo, bestela, figurante profesionalak
hartu beharrean filma grabatzen den herriko bertako biztanleak erakusten ditu.



https://eu.wikipedia.org/wiki/Londres

Londres (ingelesez: London) Ingalaterra eta Erresuma Batuko hiriburua da.
Tamesis ibaiaren ertzetan eta Britainia Handiko hegoaldean kokatuta, 43an
fundatu zuten erromatarrek, Londinium izenpean. 7.500.000 biztanle edukita,
Londres Europar Batasuneko hiririk handiena da.

Tamesis ibaiak zeharkatzen du hiria, eta bitan banatzen. Ibaiak izugarrizko
eragina izan du hiriaren garapenean. Ibai horren ipar-ertzean fundatu zen
Londres, eta mende askotan zehar zubi bakarra egon zen, Londresko zubia (London
bridge), hain zuzen ere. Hori dela-eta, Londresko hirigunerik garrantzitsuena
iparraldean kokatuta dago, baita zinema, antzerki, gune historiko eta
turistikorik inportanteenak ere. XVIII. mendean zubi gehiago eraiki zirenean,
hiria norabide guztietan zabaldu zen.

Londresek klima ozeaniko eta epela du. Udak oso gutxitan izaten dira beroak
(batez besteko tenperatura uztailean: 18º) eta neguak ere nahiko epelak izan ohi
dira (batez besteko tenperatura urtarrilean: 6º). Udan tenperaturak ez dira
33 °C-tik igotzen. Tenperaturarik altuena 2003ko beroaldian neurtu zen,
38,1 °C-koa izan baitzen.

Londres Europa osoko hiririk kutsatuena da, berdegune handiak izan arren. Auto
eta industriek ke-kantitate handia isurtzen dute hiri barnean.

Britainia hegoaldeko tribuak mendean hartu ondoren, erromatar osteak
Colchesterrera aurreratzen ari zirela, Tamesis ibaia aurkitu zuten oztopo eta,
hura zeharkatzeko, zubia eraiki zuten jatorriz eremu zingiratsuz inguratutako
herrixka zelta baten aldamenean. Finkalekua Londinium izendatu zuten Ko 43.
urtean. Zubiaren kokapen estrategikoa baliatuz, erromatarrek merkataritza-gune
dinamiko bat sortu zuten bertan. Cityko egungo Gracechurch Streetek antzinako
Basilika zaharra eta foroa (merkatu-plaza) zeharkatzen ditu bete-betean.

Bertako britainiarrak eta erromatarrak elkarrekin bizi ziren, ahalik eta
Erromatar Inperioa V. mendean gainbehera etorri arte. 410. urtean erromatar
armadak utzi egin zuen Londinium eta Britainia eta hiriguneek, Erromatar
Inperioko joerarekin bat etorriz, indarra galdu zuten, biztanle ugarik ere
mendi-zelaietara alde egin zuten, baita Londresen ere. Erromatar boterea
ahultzearekin batera, gainera, beste herri bat, germaniar saxoiak, hiriaren
inguruaren aldameneko lurretan finkatu ziren, batzuetan britainiar
biztanle-guneen artean eta beste batzuetan horiek mendebalderantz kanporatuz.

Aldiz, saxoiak ez ziren Londinium esparru erromatarraren barnean finkatu eta,
mende batzuen buruan, anglosaxoiek beste finkaleku bat sortu zuten Tamesis
ibaian 2 km inguru gorago, Lundenwic deitutakoa (VII-VIII. mendeak). Oraindik
orain egindako indusketek frogatu dutenez, egungo Covent Garden aldean zegoen
kokatuta. IX. mendetik aurrera, berriz, areagotu egin ziren lehenago ere
danimarkarrek (bikingoek) egiten zituzten erasoak, eta anglosaxoiek
Lundenwicetik antzinako Londiniumera lekualdatzeko hautua egin zuten, harresiz
hobe babestuta zegoelakoan (886 urtea). Anglosaxoien finkaleku izandakoari izena
aldatu zioten, Ealdwic jarri ('finkaleku zaharra' ingeles zaharrean); egun izen
horren aztarna dugu Adlwych Londresko kalea.

1066an Gilermo normandiar dukea Harold II anglosaxoiari gailendu ondoren,
Westminsterreko Abadia eta aldameneko jauregia erregetzaren egoitza bihurtu
ziren Gilermoz geroztik. Abadia horretan koroatu zuten Gilermo Ingalaterrako
errege, eta ]Ingalaterrako errege guztiak bertan koroatzen hasi ziren gerora
ere. Bere garaipenaren ostean, Gilermok pribilegio batzuk bermatu zizkien
londrestarrei, eta Londresko dorre ospetsua eraiki. Eraikin horren helburua,
ordea, londrestar anglosaxoiak zainpean edukitzea zen batez ere. Westminsterren,
Londresen bigarren gune bat hazten hasi zen erregetzari eta gobernuari lotuta;
XVI. mende aldera bi guneak, merkataritza-gunea ("Square Mile" zaharra) eta
gobernu-gunea (Westminster), elkartuta geratu ziren fisikoki.

Erdi Aroko Londresek handitzen jarraitu zuen. Londrestarrek Tamesis hegoaldeko
ibaiertzera igarotzeko zubi bakarra zeukaten: Londresko Zubia delakoa,
hegoaldeko ibaiertzean Southwark auzoa zuela. Kaleak estuak eta bihurriak ziren,
etxeak egurrez egindakoak, eta teilatuak maiz lastoz osatutakoak. Hainbat sute
gertatu ziren, eta 16 aldiz zabaldu zen izurri beltza 1348 eta 1665 artean.

1665an Izurrite Handia gertatu zen eta, ondorioz, 70.000-100.000 londrestar hil
zirela uste da. 1666an Londresko Sute Handia izan zen, irailaren 2tik 5era
bitartean. Gertakari hori Ingalaterrako historiako mugarri bat da. Txikizioa
eragin zuen Erdi Aroko hirian, alegia, erromatar-harresiaren barrenean
kokaturiko esparruan (City of London gisa ezaguna). Westminster auzo
aristokratikoa mehatxatu zuen, baina ez zen bertaraino iritsi. 13.200 etxe, 87
eliza, San Pauloren katedrala eta hiriko agintaritza-eraikin gehienak kiskali
zituen. Berreraikuntza hamarkadetan luzatu zen, eta Christopher Wren arkitektoa
izan zuen buru. Arkitekto ospetsu horrek eliza asko berreraiki zituen, San Paulo
katedrala, besteak beste. Londresko kale-matazaren diseinua aldatzeko ahalegina
egin zuten arren, lehengo horretan geratu zen gehienean; aldiz, etxeak
eraikitzeko materialak behin betiko aldatu zituzten, adibidez, etxeen lastozko
estalkiak teilaz aldatu ziren. Egun, Monument zutabe oroigarriak urte horretako
gertaera lazgarria ekartzen digu gogora.

XVIII. mende hasieran, egunkariak hasi ziren argitaratzen (Spectator izan zen
lehenengoa) eta geroko egunkari sortu berri askok Fleet Streeten jarri zituzten
egoitzak (egun, oraindik, Britainia Handiko prentsaren sinonimotzat erabiltzen
da kale-izen hori). Bestalde, arkitekturan estilo klasikoa indarberrituta hasi
zen Londresen errotzen (ia mende osoan iraun zuen joera), eta horrelako
lehenengo eraikina Picadillyko Burlington House izan zen, Chiswick House gero.
Arkitektura-lan handien ildoari jarraiki, 1750ean Tamesis gaineko bigarren zubia
eraiki zuten: harrizko Westminsterreko Zubia. 1759an, berriz, British Museum
ireki zen: museoa Sir Hans Sloane nobleak handik eta hemendik bildutako
bitxikeriek osatzen zuten eta, bera hil zenean, gobernuak erosi zuen bilduma,
baita erakusgai jarri ere.

George Erregearen aroko gizartean izandako benetako iraultza lasaia kafe-etxeen
hedakuntza izan zen. Harrera beroa izan zuten, eta gizarte-, entretenimendu- eta
negozio-gaien eztabaidagune bihurtu ere. Kafe-etxe batzuk ikuspegi politiko
batzuei lotuta ikusten hasi ziren eta beste batzuk, berriz,
merkataritza-jarduera jakin batzuei, esate baterako, New Jonathan's delakoan
merkatari ekintzaileak biltzen ziren eta haiek sortu zuten Londresko Burtsa.

Londresek norabide guztietan zabaltzen jarraitu zen zabaldiak, basoak, herriak
eta abar barneratzen. Parisen Frantses Iraultza egosten zen bitartean, 1780.
urtean joan den mendetako erlijio-gerrek utzitako lorratz goria berpiztu zen
Londresko kaleetan, Gordon Istiluak edo Gordon Riots direlakoetan: Lord George
Gordon lider ahoberoak xaxatuta, katolikoei oinarrizko eskubide batzuk onartzen
zizkien lege baten kontrako martxa batean hasi zena astebetez luzatutako
lapurreta-, triskantza- eta hilketa-aste beldurgarri bihurtu zen. Harrezkero,
ordea, agintariek edozein protestaren kontrako errepresioa areagotu egin zuten.

XVIII. mendetik, XX. mendeko lehenengo erdialdera, Londres Britainiar
Inperioaren hiriburu izan zen, eta Victoria Erreginaren Aroan bereziki Inperioak
bere gorena jo zuen. Garai horren atarian, George IVren Aroan, John Nash
diseinatzaileak itzal handiko ingeniaritza-lanak itxuratu zituen: Regent Street,
Piccadilly Circus eta beste hainbat eraikin nabarmen. Londres hiria, berriz,
kontraesan latzez betetako hiria zen. Eraikuntza eta ingeniaritza-garapen
berriekin batera, herri xehea auzo txiroetan metatuta bizi zen egoera
lazgarrietan. 1800. urtean, Londresen milioi bat pertsona bizi ziren; mende bat
geroago, ordea, 6 milioi, baina oinarrizko beharrizanei aurre egin ezinik zeuden
horietako asko eta asko. Hau da, hain zuzen, Charles Dickens idazlearen garaiko
Londres txiroa eta latza: industriaren garapen bete-betean, 5 urteko umeak ere
eskale egoten ziren kalean, edo tximinia-garbiketan. 1870ean egoera hori
zer-edo-zer hobetu zen, 5-12 urte arteko haurrak nahitaez eskolatu beharra
ezartzen zuten legeen ondorioz.

XIX. mendean, Londreseko kutsadura bere gorenera heldu zen, ur zikin guztiak
Tamesisera botatzen ziren, eta horrek higiene publikoko arazo larriak sortu
zituen, The Great Stink izanik kutsadura ezbehar larriena, 1858an. Bestalde,
Britainia Handiaren inperialismoaren une gorena izan zen eta, kolonietako salgai
isuri handi batekin batera, etorkinak ugari bertaratu ziren. Garai honetan,
samaldan heldutako talde nabarmenena irlandarrak izan ziren, bereziki 1850
urteetako Patataren Gosetearekin batera. Langile klaseko talde txiroa ziren, eta
haien kontrako arrazakeria hedatu zen.

Teknika aldetik, ibaiko garraioa gainezka zebilenean, metroaren lehenengo linea
jarri zen martxan 1863an, munduan aitzindaria: Paddingtonetik Farringdon
Roadera. Geroztik, metro sarea zabalduz joan zen. Horretaz aparte, artean,
errepideko garraioa zaldizkoa izaten jarraitu zuen.

Aldiz, XX. mende hasieran lehenengo motordun bus linea hasi zen arte, 1904ean;
hiru urte geroago, berriz, lehenengo metro elektrikoa. 1915ean Lehenengo Mundu
Gerra Londresera heldu zen zeppelin bidez jaurtitako bonben bidez; alemaniarren
aire bidezko bonba-erasoen ondorioz, 615 pertsona hil ziren guztira Londresen
gerrak iraun bitartean. Guztiz gogoratzekoa da aldi horretan, Silvertowngo (West
Ham) munizio-fabrikako 50 tona TNTren leherketa (1917) sute batek eraginda;
zarta lazgarri horren ondorioz, 73 pertsona hil ziren, eta 400 bat zauritu, eta
txikizio handia eragin zuen inguruan.

Langile-biztanleria, batez ere Ekialdean kokatuta, asko hazi zen; horietako
askok Londres ekialdeko kaietan lan egiten zuten. I. Mundu Gerra amaitu ondoko
urteetan, langabezia handitu egin zen, eta tentsio-giroa sortu. 1926an Greba
Orokorra deitu zuten, langile ugariren partaidetzaz, eta armadak esku hartu zuen
greba zapuzteko. Depresio Handiak gogor astindu zuen 30eko hamarkadako Londres,
eta bereziki East End. Inmigrazioa ere oso handia zen Londresko alderdi
horretan, batez ere Alemaniatik ihesi etorritako juduena. Muturreko posizio
politikoak, nola eskuinekoak hala ezkerrekoak, sendotu egin ziren horrenbestez.
Horren erakusgarri, 1936an piztutako Cable Streeteko istiluak aipatu behar dira:
ezkerreko indarrek eta langileriak (judutarrak eta irlandar etorkinak ere
tartean), barrikadak baliatuz, aurre egin zioten poliziak babestutako
eskuin-muturraren (BUFen) martxa bati, baita egitea eragotzi ere.

Bigarren Mundu Gerran Luftwaffe Alemaniako aire armadak sarritan bonbardatu zuen
Londres ("Blitz" izenaz ezaguturiko bonbardaketak), Ingalaterrako Batailako
erasoetan. Erasoak hasi baino lehen, umeak hiritik atera zituzten Londres
inguruko eremuetara; biztanleria, berriz, metro-geltokietan hartzen zuen aterpe.
1940ko irailaren 7aren eta 1941eko maiatzaren 10aren artean gertatu zen
bonbardaketa-aldi gordinena, hiriko eraikinen heren bat izan baitzen eraitsia,
eta kaialdea (Docklands) birrindua. Gerra bukaera aldera, Alemaniatik jaurtitako
V1 eta V2 misilen jomuga izan zen. Gerrak 32.000 hildako utzi zituen, baita
50.000 zauritu eta ehun milaka pertsona etxerik gabe ere.

Behin gerra bukatuta, etxe-horniketaren auzia puri-purian zegoen, gerran
izandako triskantza zela eta. Suntsitutakoa atondu eta berreraiki behar zen.
Agintariek Londresko kanpo-ikuspegia aldatu zuten etxe-bloke altuak egiteari
helduz, politika horrek gero biztanleen kontrako jarrera piztu bazuen ere.
Jende-pilaketa hori saihestearren, agintariek Londres inguruko herrietara
mugitzea sustatzeko politika jarri zuten indarrean. Garai honetan ere,
Britainiar Inperioko etorkin ugari heldu ziren, eta hiriburuaren izaera aldatu
zuten: Notting Hillek karibetarrak hartu zituen bere baitan, Honk Kongeko
etorkinak, berriz, Sohon finkatu ziren, sijak Southallen eta zipretarrak
Finsburyn.

Bestalde, artean gerraren orbaina agerian zela, 1948an Olinpiar Jokoak egin
zituzten Londresen. 1951ean, gainera, Britainiako Festibala ospatu zuten.
Horrelako ospakizunek poz berria ekarri zuten, eta baikortasuna piztu. Aldiz,
1952ko abenduan, Londresek gaur egun "Great Smog" gisa ezagutzen dena pairatu
zuen, lau egunez. Berez, "smog"a aireko kutsaduraren eta hiriko behe-lainoaren
nahasketa bat da, eta historian zehar, neurri handiago edo txikiagoan, Londresen
maiz agerturiko fenomenoa da. Baina 1952koa bereziki larria izan zen; izan ere,
hotza zela-eta, londrestarrak hasi ziren ohi zuten baino ikatz gehiago erretzen,
baina ke hori harrapatuta gelditu zen aire hotzezko geruza baten azpian. Hori
horrela, kutsagaien kontzentrazioa izugarri hazi zen, eta horrek birika-infekzio
ugari eragin zituen. Ondorioz, 4.000 pertsona hil ziren (gehienbat, oso gazteak
edo oso zaharrak, edo lehenagotik ere arnasa-arazoak zituztenak). Hurrengo
hilabeteetan, beste 8.000 hil ziren. Gertatutakoa ikusirik, aireko kutsadurari
aurre egiteko zenbait arau onetsi ziren, erregai kutsagarri batzuen erabilera
debekatu zutenak.

1997an su-etena iragarri arte, IRAk gogor eraso zuen Londres, Britainia Handiko
gobernuari eta Ipar Irlandako Sinn Féin alderdiari negoziatzeko presioa egiteko.

2005eko uztailaren 6an, Nazioarteko Batzorde Olinpikoak Londres aukeratu zuen
2012ko Joko Olinpikoen egoitza izateko. Hortaz, Joko Olinpikoak hiru bider
antolatuko dituen munduko hiri bakarra da Londres, 1908 eta 1948 urteetan
antolatu ostean.

2014ko azaroaren 11ean, zeramikazko 888.246 mitxoleta gorri jarri zituzten,
Lehen Mundu Gerra amaitu zen egunean, hildako soldadu britainiar bakoitzeko bat.

Industrializazio prozesuarekin batera, Londresko biztanleria agudo hazi zen XIX.
mendean eta XX. mendearen hasieran, eta mundu osoko hiririk populatuena izan
zen, harik eta New York 1925ean gailendu zitzaion arte. Londresko populazioak
1939an jo zuen goia, 8.615.245 biztanle izatera iritsi zenean. 2006. urtearen
erdialdean, Londres Handiak (Greater London) 7.512.400 egoiliar zeuzkan
ofizialki. Dena den, Londresen hiri-esparruak gainditu egiten ditu Londres
Handiaren mugak, eta 2001ean 8.278.251 biztanle zeuzkan. Londresen
metropoli-eskualdeak 12 eta 14 milioi biztanle bitarteko populazioa dauka,
zenbaketa egitean erabilitako irizpidearen arabera. Eurostateko datuen arabera,
Londres da, hain zuzen ere, Europar Batasuneko hiririk eta metropoli-eremurik
populatuena, eta Europako bigarren populatuena (edo hirugarrena, baldin eta
Istanbul Europako hiri gisa hartzen bada).

Londresek gaur egun duen egitura administratiboan 1965ean ezarri zen, aurretiko
auzoen egituraketa bertan behera geratzean. Gaur egun 32 barruti daude, The City
ez da barruti bat, nahiz eta askotan barruti bezala zenbatzen den.

Bestelako gune garrantzitsu batzuk: West End, The City of London, East End,
Docklands

West End aisialdi eta erosketetarako auzo nagusia da, eta Europako erosleku
nagusia da, beste hainbat hiribururen aurretik (Paris, Madril, Milan edo
Berlin). Bertako leku nabarmenen artean dago Trafalgar Square, Nelson-en zutabea
erdi-erdian duela; plaza hori ezaguna da, besteak beste, National Gallery
margolan-museoa bertan dagoelako, eta, horrez gain, Londresen manifestazio asko
eta asko egiteko aukeratu ohi den plaza delako. West End-en dago Oxford Street
erosketa-kale ospetsua ere. Azken kale hori zeharkatzen du Regent Street
etorbide dotoreak, elektronika, jostailu, ordenagailu edota Hi-Fi produktuetan
espezializatua, eta famatua, besteak beste, bertan Eguberrietan pizten dituzten
argiengatik. Regent Street-etik behera joanez, kalea kurbatu egiten da
Piccadilly Circus plaza famatura iritsi aurretik. Zalantzarik gabe, Londresek
dituen bihotz ugarietako bat da Piccadilly Circus, bere neoi-iragarki
erraldoiekin eta jendearen etengabeko joan-etorriekin.

"The City" deituriko auzoa da Erresuma Batuko finantzen udalbarruti
garrantzitsuena, bai eta munduko nagusienetarikoa ere. Historian zehar, Londres
hiria Cityaren eta West Enden inguruan egituratu izan da. Azkenengo
hamarkadetan, izugarrizko eraikinak jaso dituzte Cityan; adibidez, Tower 42
(1990era arte Ingalaterrako eraikinik altuena, "Nat West Tower" gisa ezagutua)
eta orain dela gutxiko 30 St Axe, 2003an egindakoa eta, bere itxura dela eta,
the Gherkin edo '(ozpinetako) pepinoa' ere deitua.

East End deitu izan zaio Cityaz ekialdera geratzen den hiri-eremuari. XIX. mende
erdialdera, East Endek Whitechapel, Bethnal Green, Stepney eta Hackney hegoaldea
ematen zituen aditzera, Cityaren mugakide gehienean. Dena den, Londresen
hedatzeko oldar etengabea zela eta, izendapenak adierazten zuen esparrua
gainditu egin zen XIX. mende amaierarako, eta biztanle-gune berriak sortu West
eta East Hamen. Ordu arte Lea ibaia jotzen zen East Enden ekialdeko mugatzat.
Bada, kanporago geratu zen eremu horri East London izena eman zaio, mugak
lausoak diren arren. East End Londresko ingeles langileriaren bizilekua izan da,
kaiak eta fabrika ugari ere hor kokatzen baitziren. Hori dela eta, Bigarren
Mundu Gerran, alemaniarren erasoek gogor astindu zuten ingurune hau. Bestalde,
etorkin ugari ingurune honetan finkatu da azken mende honetan eta egun jatorri
askotako jendea aurki daiteke bertan.

1980ko hamarkadatik aurrera garatu zen hiriaren parte hau. Hasieran biltegiz
beteta zegoen leku hau, baina artistek eta bestelakoek estudiio izateko
birmoldatu zituzten, eta horrek sare kultural handia sortu zuen. Ondoren,
inmobiliariek parte hartu zuten eta etengabeko aldaketan dago murgildurik
geroztik. Prozesua aurrera eramateko, London Docklands Development Corporation
(LDDC) korporazioa sortu zen, eta urte batzuk geroxeago Canary Wharf gunea
inauguratu zen, non Erresuma Batuko eta Europa osoko eraikinik altuena dagoen.

Cityarekin batera, Docklands Londresko finantza barrutietako bat da, eta bertan
hiriko etxe orratzik garaienak biltzen dira. Horien artean dago Erresuma Batuko
dorrerik garaiena, One Canada Square

Londres munduko negozio-gunerik garrantzitsuenetarikoa da, eta munduko lau
lekurik inportanteenen artean dago (New York, Tokio eta Parisekin batera)

Europako bigarren gune ekonomikoa izanda, urtez urte, Londresko ekonomiak
Erresuma Batuko Barne Produktu Gordina-BPDren %30a sortzen du, 345 bilioi Libera
(£) 2005ean.

Londresko arrakasta ekonomikoa hainbat eta hainbat faktoreri lotuta dago. Alde
batetik, ingelesa munduko hizkuntza globala erabiltzeak erraztu du Londres
ekonomikoki haztea, Estatu Batuekin erlazio handia baitauka. Bestalde, trenbide
eta aireportu sare eraginkor eta zabal bat edukitzea oso onuragarria izan da
hiriarentzat. Gobernuak oso eragin apala du ekonomian, eta zergak nahiko txikiak
dira. Horretaz aparte, historikoki, Londres munduko ekonomia gunerik
nagusienetarikoa izan da, eta bere horretan mantentzen da.

Finantza esportazioak garrantzia handikoak dira Erresuma Batuko ekonomiarako,
300.000 pertsona baino gehiago aritzen baitira Londresko finantza-gunean.
Londresek 480 banku baino gehiago ditu, munduko beste edozein hirik baino
gehiago. Stock Exchange munduko burtsa handiena da, New York eta Tokiok batera
sortzen dutena baino handiagoa. Eguneko bere transferentzia 683 milioi
dolarrekoa da.

Londresko garraiobide publikoak ez dira soilik garraiobide bat, benetako
nazio-sinboloak baizik. Hortaz, munduko elementu publizitariorik
garrantzitsuenetarikoak eta ezagunenetarikoak dira. Garraiobide-sarea Transport
for London sozietate publikoak kudeatzen du. Herriarteko garraioak (trenak eta
hegazkinak), beste sozietate pribatu batzuek kontrolatzen dituzte, eta haien
artean British Airports Authority (BAA) da nagusiena, Londresko Heathrow,
Gatwick eta Stansted aireportuak kudeatzen dituena.

Udala ahalegin berezia egiten ari da auto pribatuaren Londres barneko erabilera
murrizteko. Horretarako, garraiobide publikoak sustatzen ditu, baita
bizikletaren aldeko kanpaina ere, tartean "bidegorriak" eginez, horiek artean
urriak eta eskasak diren arren. Beste neurri batzuk zergei lotuta daude. Udalak
congestion charge delako zerga ezarri du zentroan (City eta West End)
lanegunetan; ez, ordea, asteburuan. Horren arabera, baimen bat ordaindu behar da
autoz ingurune horretara sartzeko. Kontrako iritziak harrotuta bada ere,
aparkatze-arauak ere Londresko erdialdetik inguruko udal-barrutietara hedatzen
joan da gero eta gehiago.

Londresko metroa, The Underground edo askotan The Tube ere deitua, mundu osoan
inauguratutako lehenengo metro-sarea izan zen, eta egun munduko sarerik
handienetariko eta luzeenetarikoa da. 1863ko urtarrilaren 10ean hasi zen
ibiltzen, Metropolitan Railway izenpean. Hortik, hain zuzen ere, "metro" edota
"metropolitar" izena. Lurrazpiko lehen garraiobidea izan zen. Gaur egun,
jatorrizko ibilbide hori "Hammersmith & City" lineak osatzen du.

Londresko metroak 274 geltoki ditu, 12 lineatan banatuta, eta 408 kilometrotan
zehar ibiltzen da. Sareak Londres Handi osoa hartzen du bere baitan eta 6 zona
zentrokidetan banatzen da, urruntasunaren arabera. 2004-2005. urteetan, metroak
bidaiari-errekorra lortu zuen, 976 milioi pertsona mugitu baitzituen, 2,67
milioi bidaiari eguneko, gutxi gora-behera. Ez da harritzekoa, pertsona ugarik
lanerako erabiltzen baitute egunero, udala ere ahalegin horretan ari da
auto-trafikoa arindu nahian (Congestion Charge delako zerga ezarri du
autoentzat).

Metroen sarean txertatuta, bada ekialdetik mendebaldera luzatzen den trenbidea,
lurrazal gainetik. "Overground" deitzen zaio eta Stratfordetik abiatzen da,
Olinpiar Jokoen eremua zeharkatuz, Hackneyn barrena gero, Camden eta 4. zonan
dagoen Richmonderaino (hego-mendebaldea). Olinpiar Jokoen eremuaren
eraikuntza-lanak direla eta, hainbat eten eta ordutegi aldaketa izaten ditu
2009n, asteburuetan bereziki. Tarifak metroarenaren antzekoak dira prezioz
(zonen arabera sailkatuta).

Londresek autobus-sare zabala dauka, gehienetan double-decker edo bi solairuko
busez hornituta (1956ean hasi ziren zirkulazioan). Linea jakin batzuek, ordea,
solairu bakarreko busak eta artikulatuak baliatzen dituzte: 25. linea adibidez.
Zenbait lineak Londres Erdialdea (Citya eta West End) eta inguruko
udal-barrutiak lotzen dituzte; beste batzuek, berriz, udal-barruti arteko eta
barneko komunikazioetan jarduten dute.

DLR (Docklands Light Railway) Citytik (Bank estazioa) eta Stratfordetik abiatzen
den tren arina da, eta London City aireportua, Beckton eta Lewisham ditu hiru
helburuak, azken honek Canary Wharf finantza-gunea eta Greenwich zeharkatzen
dituela. Batzuetan lur gainetik eta bestetan lurpetik joaten da, eta erabat
automatizatuta dago: ez du gidaririk.

Londres Erresuma Batuko trenbide sareari lotuta dago, baita Europako sareari eta
aireportuei ere. 50 tren-geltoki ditu hiri osoan zehar sakabanatuta. Geltokirik
handienak eta ospetsuenak honako hauek dira:

Londresko taxi (cab) tradizionalak beltzak dira eta kanpo-itxura zaharrari
eustea dute ezaugarri, eguneratu gabe. Hala ere, badira minicab direlakoak, taxi
arruntak. Horrelako taxiak merkeagoak dira, telefonoz deitu ohi zaie (prozedura
ohikoena, telefono-zenbakia erregistratuta gera dadin) eta legez bulego bat
eduki behar dute kalean; hartara, konpainiaren egoitzaren kokapena ezagutu
dezakegu. Debekatuta dago minicab direlakoak kalean eskatuta hartzea.

Londresko portua Erresuma Batuko itsas-porturik garrantzitsuenetako bat da.
2008an portuak 53 milioi tona eta bi milioi kontainer (TEU) mugitu zituen.

Musika klasikoaren arloan mundu mailan ezagunak diren areto londrestarrak ditugu
Royal Albert Hall eta Royal Opera House. Halaber, London Symphony Orchestra eta
Royal Philarmonic Orchestra planetako hoberenen artean daude.

Musika modernoari dagokienez, hiri honetan sortu ziren The Rolling Stones
(Rock), Iron Maiden (Heavy Metal), Led Zeppelin (Hard Rock) eta Sex Pistols
(Punk) talde famatuak.

Mundu mailan ezagunak diren museoak daude Londresen. Museo handiena, zaharrena
eta garrantzitsuena British Museum da, kontinente guztietatik jasotako zazpi
milioi objektu baino gehiago ditu eta urtero bost milioi bisitari izaten ditu.

Arteari dagokionez aipatzekoak dira National Gallery, Victoria and Albert Museum
eta Tate Modern museoak.

Natural History Museum eta Science Museum elkarren ondoan daude, Kensington
auzoan.

West End barrutian, ikuskizunetarako eta entretenimendurako gunea Leicester
Square-ren inguruan dago kokatuta. Leicester Squaren egiten dira, hain zuzen,
hainbat eta hainbat filmen mundu-mailako estreinaldiak. Piccadilly Circus da
beste gune bat, bere iragarki elektroniko erraldoiekin. Inguru honetan dago
Londresko antzoki-auzoa, bai eta zinema, taberna, klub eta jatetxe ugari ere
(hiriko Chinatown eremua barne). Auzo honetatik ekialdera abiatuz gero, Covent
Garden dago, non denda espezializatuak baitaude. Erresuma Batuko Royal Ballet-ek
eta English National Ballet-ek Londresen daukate egoitza nagusia, eta haien
emanaldiak ikus daitezke Royal Opera House, Coliseum, Sadler's Wells Theatre eta
Royal Albert Hall antzokietan. East End auzoan daude Shoreditch eta Hoxton,
taberna, nightclub, jatetxe eta arte-galeria pila batekin. Islington auzoan dago
Upper Street: kale hori 2 kilometro luze da, eta Erresuma Batuko beste edozein
kalek baino jatetxe gehiago dauzka.

Europako salerosketa-zonarik handiena da Oxford Street: ia 2 kilometroko luzera
dauka—munduko salerosketa-kalerik luzeena, ondorioz--, eta hemen makina bat
denda eta erostetxe handi aurki daitezke; adibidez, Selfridges. Zona honen
aldamenean dago Bond Street: goi-mailako merkataritza-gunea da, eta moda,
bitxitegi eta modako elementu osagarrien diseinu-etxe askorekin egin daiteke
topo hemen. Zona honetatik hego-mendebalderantz abiatuz, Knightsbridge-ra
iristen da, non Harrods saltoki entzutetsua baitago. Aipaturiko horiekin
guztiekin batera, Sloane Street eta Kings Road erosketa-guneak, sona handikoak,
Londresek moda-munduan daukan zeresan handiaren lekuko dira. Londresen daukate
egoitza, besteak beste, Vivienne Westwood, Galliano, Stella McCartney, Manolo
Blahnik eta Jimmy Choo diseinatzaileek.

Bestalde, Londresen kaleko azoka asko daude; adibidez, Camden Market, moda eta
produktu alternatiboetarako; Portobello Road, antzinako salgaietarako; eta
Borough Market, jaki biologiko eta espezializatuetarako.

Sukaldaritzaren ikuspegitik, Londresek aukera paregabea eskaintzen du,
askotariko jatorri etnikoko populazioa daukanez gero. Gastronomia-guneak dira,
adibidez, Brick Lane-ko jatetxe bangladeshtarrak, bai eta Chinatowneko jatetxe
txinarrak ere. Sohoko jatetxe-eskaintza zabalean daude, besteak beste, Italiako
eta Greziako sukaldaritzen eraginpeko establezimenduak, eta, horiez gain, era
guztietako berritasun eta bitxitasunak eskaintzen dituzten jatetxeak.
Ordainketa-ahalmen handiagoa daukatenentzat, aukera zabalagoa aurki daiteke
Londresko erdigunean sakabanatuta, baina bereziki Mayfair, Knightsbridge eta
Notting Hill-en.

The Guardian, The Times eta The Daily Telegraph dira hiriko egunkari
garrantzitsuenak.



https://eu.wikipedia.org/wiki/Krakovia

Krakovia, Polonia hegoaldeko hiria, polonieraz Kraków deritzona. Poloniar
estatuko bigarren hiririk garrantzitsuena da. Vistula ibaiaren ertzean dago eta
industria gune bat da. 2010ean 756.183 biztanle zituen.

Administrazio eta merkataritza hiri garrantzitsua da eta Nowa-Huta izeneko
hirira bildu da bertako industria (burdingintza). Arte, kultura eta
unibertsitate gune guztiz garrantzitsua da Erdi Aroko garaietatik.

Poloniako lehen hiri kristaua izan zen Krakovia eta XI. mendean sortu zen
apezpikutegia. Hainbat alditan bipildu zuten mongoliarrek 1241. urtetik aurrera
eta Poloniako hiriburua eta erregeen egoitza hiria izan zen 1320-1595. urteetan.
Kasimiro III.ak sortu zuen 1364an unibertsitatea. Arte eta kultura hiri handia
izan zen XVII. mendea arte, baina gainbehera jo zuen Varsovia Poloniako hiriburu
egin ondoan (1596).

Suediarren inbasioek (1656 eta 1702-1709) larriagotu zuten egoera eta jendez
hustu zen hiria XVIII. mendearen hasieran. Krakovian mamitu zen Tadeusz
Koscuiszkok gidaturiko matxinada (1794) eta Austriako Inperioaren barnean geratu
zen hiria 1795ean, Poloniaren hirugarren banaketaren ondoren. Varsoviako
dukerriko hiri 1809-1815. urteetan eta errepublika erdi-autonomoa izan zen
1815-1846 bitartean. Ondoren, Austriako inperioaren barnean egon zen
Galitziarekin batera 1919 arte. Naziek hartu zuten hiria 1939an eta bertan egon
zen alemaniarren Poloniako agintaritza nagusia. Sobietar gudarosteak askatu zuen
hiria 1945ean.

Aipagarri dira Wawel gaztelua, XV. mendeko gotorlekua, harresiak, Rynek Clowny
plaza eta bertako eraikinak: Ama Birjinaren eliza (XIII-XIV. m.), Udaletxe
zaharra (XVI. m.) eta Bandera aretoa, Pizkundearen garaikoa.



https://eu.wikipedia.org/wiki/Irak

Irak Hego-mendebaldeko Asiako estatua da, Mesopotamia ia osoa hartzen duena.
Mugakide ditu Kuwait eta Saudi Arabia hegoaldean, Jordania mendebaldean, Siria
ipar-mendebaldean, Turkia iparraldean eta Iran ekialdean.

Hiriburua Bagdad da. Beste hiri nagusi batzuk: Mosul, Kirkuk, Tikrit, Karbala
eta Basora.

Irak izenaren jatorria (arabieraz العراق al-‘Irāq, turkieraz Irak, asirieraz
ܥܪܐܩ, kurdueraz عێراق) eztabaidatua da, hainbat iturri proposatzen baita. Bat,
Sumerren zegoen Uruk (edo Erek) hiriaren izenetik eratortzen dela diote, beste
batzuek jatorri arabiarra ematen diote, persierako erāq ("zelaigunea") hitzetik.

Sasaniar Inperioaren agintepean, bazen eskualde bat Erak Arabi izenekoa, Persiar
Inperioaren hego-mendebaldea izendatzeko erabilia, egun Irak hegoaldea dena.
Al-Iraq arabiarrek erabilitako izena da, gutxienez VI. mendetik, gaur Irakek
hartzen duen lurraldea izendatzeko. Egungo arabierazko ahoskapena [ʕiˈrɑːq] da,
nazioarteko arabieratiko transkripzioaren arabera Iraq.

Egungo Irak, antzinako Mesopotamia eskualdearekin bat egiten du gutxi
gorabehera, hau da, bi ibaien lurraldea: Tigris eta Eufrates. Ibilgu nagusia
ipar-hego dute eta Persiar Golkora iritsi baino lehen batu egiten dira
Shatt-al-Arab osatzeko. Hori dela eta, estatuaren erdialdea ibai ordokiz osatua
dago.

Iparraldea mendiz osatua dago eta tontor garaiena Cheekah Dar da (3.611 m).
Irakek kosta laburra du (58 km) Persiar Golkora. Hego-mendebaldea basamortua da.

Irakeko klima nagusia basamortukoa-kontinentala da. Neguak epelak dira, mendian
izan ezik, nahiko hotzak baitira. Udak bero-beroak dira, munduko handienetakoak,
sarri 43°C gaindituz eta noizean behin 52 °C iritsiz.

Lurpean 1,78×1010 m³ petrolio izanik, Irak munduko bigarrena da gordailu
kopuruan, Saudi Arabiaren atzetik.

Irak 18 probintziatan banatua dago (arabieraz muhafazat, kurdueraz پاریزگه
Pârizgah). Hauek barrutitan (qadha) banatuak daude.

Egun eskualde ofizial bakarra Irakiar Kurdistan da eta honako probintziak
hartzen ditu:

Irakeko gaur egungo ekonomia petrolioan oinarrituta dago gehienbat. Duen
industria astun apurra ere petrolioarekin lotuta dago. Nekazaritza da, baina,
jende gehienaren lanbidea, eta datila, esportatzeko lantzen den gai nagusia.
Ekonomia erakunde eta elkarte gehienak gobernuarenak dira edo gobernuaren
mendean daude.

Ekonomiaren sektore guztiek sufritu zituzten Iranen aurkako gerraren ondorioak,
lehenbizi, eta Nazio Batuen Erakundeak ezarritako bahikuntzaren ondorioak, gero,
Kuwaiteko inbasioaren eta Persiako golkoko gerraren ondoren.

Lurraldearen erdia nekazaritzarako egokia bada ere, % 13 baizik ez dago landuta.
Lur sail gehienak Tigris eta Eufrates ibaien artean daude. Datilaz gainera
–munduko ekoizle handienetako bat da Irak–, garia, garagarra eta arroza lantzen
dira batez ere, eta baita fruituak ere, era askotakoak (sagarrak, pikuak,
mahatsa, olibak, laranjak, udareak eta mingranak edo alesagarrak).

Abeltzaintza, berriz, herrietako tribu nomada eta erdi nomaden bizibide nagusia
da. Batez ere ardiak, behiak eta ahuntzak hazten dituzte, hegaztiez gainera.
Garrantzi handikoa da, baita ere, arabiar zaldi ospetsuaren hazkuntza. Arrantzak
ez du hainbesteko garrantzirik.

Iraken petrolio asko dago, eta hori du natura baliabide nagusia. Hegoaldean,
iparraldean eta ekialdean dago petrolioa: hegoaldean, Basora inguruan, Persiako
golkoaren ondoan, eta iparraldean, Mosul eta Kirkuk aldean. Petrolioaz gainera,
meategiak ere badira, hala nola, burdina, urre, berun, kobre, zilar, platino eta
zink meategiak, eta baita fosfatoak, sufrea, gatza, igeltsua eta lignitoa ere.
Petrolioaren eta gas naturalaren produkzioa eta esportazioa da herrialde honen
ekonomia jarduera onuratsuena.

1970 inguru arte petrolioaren industria lau konpainia atzerritarren mende egon
zen: Irak Petroleum Company eta Basrah Petroleum Company ziren bi enpresa
nagusiak. Lehenak iparraldean zituen bere hobiak, Kirkuk eta Mosul inguruan;
bigarrenak, berriz, hego-ekialdean, Basora aldean.

1972 eta 1975 bitartean gobernuak nazionalizatu egin zituen atzerritar konpainia
guztiak. Petrolioaren prezioaren gainbeherak eta Iraneko gerrak, lehenbizi, eta
Kuwaiteko gerrak gero, eragozpen handiak jarri dizkiote sektore honen
aurrerabideari XX. mendearen azkeneko hogei urteetan.

Industria ez dago oso aurreratua. Petroliotik eta gas naturaletik eratorritako
gaien ekoizpenaz gainera, aipagarriak dira janari industria, ehungintza,
zapatagintza, zigarroak eta eraikuntza gaiak. Industriagune nagusia Bagdad da.

Biztanleen hiru laurdenak arabiarrak dira. Irakeko iparraldean kurduak bizi
dira, eta biztanleria osoaren %15/20 hartzen dute. Gainerakoak turkmeniarrak,
kaldearrak, asiriarrak, irandarrak, jazidiak eta juduak dira.

Lekurik jendetsuenak Mesopotamiako erdialdea (eta batez ere Bagdad, hiriburua),
hegoaldean Basora edo Al-Basrah (portua, 2.300.000 biztanle 2008an) eta
iparraldean Mosul (1.739.800 biztanle 2002an), Kirkuk (601.435 biztanle) eta
Arbil (581.998 biztanle) dira.

Herrietan, jendea leinuetan bizi da, nomada edo erdi nomada, gamelu, zaldi eta
ardiak zaintzen.

Erlijioz, biztanle gehienak musulmanak dira, musulman xiitak (% 60-65) edo
sunniak. Xiitak erdian eta hegoaldean bizi dira gehienak, eta sunniak
iparraldean. Xiismoaren hiri santuetako batzuk –Najaf, Karbala– Iraken daude,
Bagdadetik ez oso urrun. Musulmanez gainera kristauak daude –kristau kaldearrak,
siriarrak edo ortodoxoak–, jazidiak (Mosulko iparraldeko muinoetan), baptistak
(Bagdaden eta Amaran) eta juduak (Bagdaden).



https://eu.wikipedia.org/wiki/Gizaki

Gizakia edo Homo sapiens (latinetik ezagutzen duen gizakia) primate bipedo bat
da, Hominidae familiaren barnean (gorila, txinpantze eta orangutanak
barnebiltzen dituena). Beste ugaztunekin alderatuta eta era berean beste ornodun
guztiekin, burmuin tamaina erlatibo oso handia du, arrazonatzea, hizkuntza eta
barne bizitza edukitzea baimentzen diona. Bizkarra ortogradoa denez eta beraz
besoak libre dituenez tresnak asmatzeko aukera du, burmuinarekin ere egin ahal
duena. Tresnak asmatzen dituen izaki bakarra ez bada ere hauen kopurua eta
diseinua askoz handiagoa da. DNAren ikerketetako datuetan oinarriturik,
ondorioztatu da gizaki modernoa Afrikan sortu zela orain dela gutxi gorabehera
200.000 urte. Gaur egun kontinente guztietan aurki daitezke, baita Antartikan
ere (nahiz eta oso kopuru txikian), eta 6.600 milioi baino gehiago ziren 2007an.

Primate gehienek bezala gizakia animalia soziala da naturalki eta beste batzuen
beharra izan ohi du garapenerako. Hala ere gizakiak komunikazio gaitasun handiak
ditu eta horrekin antolaketaren inguruko ideiak garatu ahal ditu. Gizakiek
egitura sozial konplexuak sortzen dituzte, elkarren artean kooperatzen eta
lehiatzen duten taldeekin, familiatik hasita talde politiko, zientifiko eta
ekonomikoetaraino. Elkarrekintza honek ohitura, erritual, herri, balore, arau
eta legeak sortu ditu, gizakiaren elkarbizitzaren oinarri direnak. Gizakiak, era
berean, estetikaren balorazioa du, kultura berrikuntzen, artearen, literaturaren
eta musikaren oinarrietako bat dena.

Gizakiek ere interesa dute euren inguruan dagoena ulertzeko eta hauek zientzia,
filosofia, mitologia eta erlijioaren bitartez azaltzeko. Gaitasun honek hainbat
natura gai ezagutzera eraman ditu eta gai dira sua erabiltzeko, sukaldatze,
janzteko eta beste hainbat teknologia erabiltzeko.

Giza gorputza motak oso aldakorrak dira. Nahiz eta gorputzaren tamaina oso
determinaturik dagoen geneengatik dieta eta ariketa fisikoak ere asko eragiten
dute honen garapenean. Gizakiaren batez besteko altuera 1,5-1,8 metro artekoa da
baina oso aldakorra da lekurik leku. Gizakiak guztiz gai dira bi hanken gainean
ibiltzeko eta modu horretan eskuak libre uzten dira, objektuak manipulatzea
baimenduz. Beste primateek bezala aurrez-aurre jar daitekeen erpurua dute.

Giza gorputza, berrehun hezurretik gora, ehun artikulazio eta seiehun eta
berrogeita hamar gihar, elkarrekin koordinatuak eta batera funtzionatzen duten
egitura da. Gorputzak haren jarrera eutsi, higitu eta beste ekintza asko egin
ahal ditu atal guztien elkarlanarekin. Hau guztia aztertzen duen zientzia da
giza anatomia.

Gizakiak beste primate batzuekin alderatua nahiko ile gutxikoa da, nahiz eta
buru, besape eta hankatartean asko hazten diren. Hala ere txinpanze batek haina
ile folikulo ditu gorputzean. Gizakien ileak motzagoak, finagoak eta pigmentu
gutxiagokoak dira, eta ikusten zailagoak.

Gizakiaren azalaren eta ilearen kolorea melanina izeneko pigmentuaren araberakoa
da. Kolorea marroi oso ilunetik larrosa oso argira joan daiteke eta ilea
horaila, gorria, arrea eta, batez ere, beltza izan daiteke. Zientzialari gehiene
ustez aldaketa hauek eguzki erradiaziok igortzen dituen izpi ultramoreetatik
babesteko garatu zen, melanina eguzkiaren aurrean blokeatzaile ona baita.
Larruaren pigmentazioa gaur egun geografikoki estratifikatua dago eta orokorrean
izpi ultramoreen mailarekin du harremana. Gizakiaren larruak eguzkiaren
indarrarekin batera iluntzeko gaitasuna ere badu, beltzarantzea.

Egunero behar den lo kopurua 7-8 ordu artekoa da pertsona nagusi batean eta 9-10
artean ume batean. Zaharrak direnek 6-7 ordu inguruan egiten dituzte egunean.
Jendarte modernoetan oso ohikoa da hau baino gutxiago lo egitea eta honek egoera
txarrak sortu ahal ditu, nekea, agresibitatea eta bestelako gaixotasunak kasu.

Gizakiak espezie eukariota bat dira. Zelula diploide bakoitzak 23 kromosoma pare
ditu, horietako bakoitza gurasoen batetik jasota. 22 pare autosomak dira eta
beste pare bat sexuaren determinaziorako. Uste da 20.000 eta 25.000 gene artean
dituela. Beste ugaztun batzuetan gertatzen den bezala gizakiek XY
sexu-determinazio sistema dute, non emakumeek XX kromosoma parea duten eta
gizonek XY. X kromosoma handiagoa da eta informazio gehiago du Yk baino.
Honegatik X kromosoman agertzen diren gaixotasun genetiko batzuek eragin
handiagoa dute gizonengan emakumeengan baino, hemofilia kasu.

Gizakiek 2 ebakortz, letagin 1, 2 aurreko hagin eta 2 hagin dituzte barail-erdi
bakoitzean. Bere formula, beraz honakoa da:

Gizakiaren bizitza zikloa beste karenadunen antzekoa da. Gizaki berriak modu
bibiparoan sortzen dira fertilizazioan. Espermatozoide batek obulu bat ernaltzen
du emearen barruan sarketaren ondoren. Hala ere in vitro ernalkuntza dela eta
hau kanpoan ere egin daiteke. Obulo fertilizatua, zigoto izenekoa, umetokiaren
barruan garatzen doa enbrioi batean bilakatu arte. 38 asteren buruan (9
hilabete) umeki bilakatu eta ondoren jaiotzen da. Guztiz hazi denean emakumearen
gorputzetik atera eta arnasa bere kasa hartzeko gai da, ume bat bilakatuz.
Momentu honetan kultura moderno gehienek pertsona gisa onartzen dute eta beraz
legearen babes osoa izango du, nahiz eta jurisdikzio batzuetan pertsona izatea
uteroaren barrura ere hedatzen den.

Beste espezie batzuekin alderatua gizakien jaiotza arrikutsua da. 24 ordu baino
gehiago irauten duten erditzeak ez dira arraroak eta umearen edo amaren heriotza
eragin dezakete. Umekiaren buruaren tamaina dela eta (burmuin handia izateko
beharrezkoa) eta emakumean duen aldaka estua dela eta (bi hanken gainean
ibiltzeko beharrezkoa dena) ozta-ozta sartzen da bata bestean zehar.. XX.
mendean zehar medikuntzan egon diren berrikuntzak direla eta erditzean hiltzeko
aukerak asko murriztu dira. Hala ere garapen bidean dauden herrialde askotan
oraindik ere arriskuak badirau, non erditzea dela-eta dagoen heriotza tasa 100
aldiz handiagoa baita.

Herrialde garatuetan jaioberriek 3-4 kg. inguruko pisua dute eta 50 - 60 cm.
arteko tamaina dute., Hala ere jaiotzan pisu gutxi izatea ohikoa da herrialde
garatuetan eta umeen heriotza tasan eragin handia du. Umea jaio berria denean
oso ahula da eta urte nahiko behar ditu hazten jarraitzeko. Heldutasun sexuala
12-15 urte inguruan heltzen da. Neskek 18 urte arte hazten jarraitzen dute eta
Mutilek 21 urte arte. Modu honetan gizakien bizitzaren zikloa haurtzaro,
nerabezaro, gaztaro, heldutasun eta zahartaroan bana daiteke. Hala ere azkeneko
atal hauek ez dira oso finkoak eta iraupen ezberdina dute.

Bizi itxaropena ezberdina da herrialde ezberdinetan. Lehen Munduko populazioa
pixkanaka-pixkanaka zahartzen ari da, batez besteko adina 40 urtekoa da gaur
egun (Monako da altuena, 45,1 urterekin). Hirugarren munduan, ordea, batez
besteko adina 15-20 urte artean dago; Uganda da gazteena, 14,8 urterekin. Hong
Kongen bizi itxaropena 84,8 urtekoa da jaiotzean emakumeengan eta 78,9
gizonengan, Swazilandian, ordea (eta batez ere HIESa dela eta) 31,3 urtekoa da
bi sexuentzat. Bost europarretik batek 60 urte baino gehiago ditu baina bakarrik
20tik 1 heltzen da adin horretara Afrikan.

100 urte baino gehiago dituzten biztanleen kopurua 210.000 inguru zen 2002an
Nazio Batuen Erakundearen arabera. Jeanne Calment da ezagutzen dugun pertsonarik
zaharrena, 122 urterekin. Munduan dauden 60 urteko 100 emakumeko 81 gizon daude.

Hasierako Homo sapiensek bilketa-ehiza metodo bat erabiltzen zuten elikagaiak
lortzeko. Euren dietan urtaroetako landareak (fruituak, haziak, tuberkuloak,
zizak...) eta ehiza tartekatzen zuten. Uste denez gizakiek gutxienez Homo
erectusetik aurrera sua erabili dute sukaldaritzarako.

Gizakiak orojaleak dira, bai landareak bai animaliak jan ditzakete. Bakarrik
bietako bat jaten duten gizaki taldeek edo gizabanakoek beharrezkoak diren
sustantzia batzuen eskasia izan ohi dute. Animaliak bakarrik jaten dituztenek
gaixotasun batzuk dituzte eta bakarrik landareak jaten dituztenek B12
bitaminaren eskasia izan ohi dute.

Gizakien dieta oso ondo aurkeztua dago bere kulturan eta elikagaien zientzia bat
egotea ekarri du. Orokorrean gizakien 2tik 8 astera iraun dezakete janaririk
gabe, duten gantzaren arabera. Urarik gabe, ordea, 3-4 egun baino ezin da iraun.
Hala ere janaririk ez edukitzeak arazo handiak sortzen ditu eta urtero 300.000
bat gizaki hiltzen dira elikagai eskasiagatik. Umeen elikadura txarrak ere
gaixotasun ugari sortzen ditu. Hala ere munduan dagoen elikagaien banaketa ez da
ona eta loditasuna agertzen da munduko leku askotan, baita epidemia gisa ere.
Herrialde garatuetan eta garatzen bidean dauden batzuetan heriotza tasa altua
dago gehiegizko loditasuna eta horrek sortzen dituen gaixotasunak direla eta.
Loditasuna xahutzen direnak baino kaloria gehiago jateagatik sortzen da eta
gizakietan beste animalietan baino ohikoagoa izaten da.

Azkeneko 10.000 urtetan nekazaritzaren sorrera eta garapena eman da. Gertakarik
honek asko aldatu du gizakiek jaten dituzten elikagaiak. Hiriak eta
populazioaren gehikuntza ekarri du, dentsitatea igotzea eta gaixotasunen
garapena eta kutsadura azkarragoa izatea. Denbora eta munduko gune bakoitzean
jaten diren eta elikagaiak eta hauek prestatzen erak asko aldatu eta aldatzen
dira.

Giza eboluzioa ulertzeko alde batetik Homo generoa bera ikertu behar da baina
gaita ere hainbat hominido eta hominino, Australopithecus gisa. Gizaki
modernotzat Homo sapiens bera jotzen da. Orain dela 130.000 urte baino gehiagoko
fosilei, antzinako ezaugarri batzuk oraindik gordetzen dituztenak Homo sapiens
idaltu (Gizaki jakintsu zaharra) izenarekin identifikatu ohi dira. Anatomikoki
modernotzat jo daitezkeen gizakiak orain dela 130.000 urte agertu ziren Afrikan.

Gaur egun bizirik dauden espezierik gertuenak Pan generoko bi animalia dira: Pan
paniscus (Bonoboa) eta Pan troglodytes (txinpantzea). Bi espezie hauek arbaso
bera dute eta duten antolaketa dela eta bereizten dira nagusiki: (beste
ezaugarri anatomiko batzuk ere badituzte, hala ere) Bonoboa matriarkala da eta
txinpantzea patriarkala da. Genoma osoaren sekuentziazioa eginda R. J. Brittenek
egiten duen ikerketan honakoa esaten du:

Beste ikerketa batzuek ere antzeko datuak eskaintzen dute. Lan horiek hartuta
gizakien linajea txinpanzeenetik orain dela 5 milioi urte gutxi gora behera
bereiztu zela aurkitu da eta goriletatik orain dela 8 milioi urte. Txaden
aurkitutako hominido burezur bat (Sahelanthropus tchadensis gisa klasifikatua)
orain dela 7 milioi urtekoa da eta barez baliteke bereiztea lehenago eman izana.

Gaur egun gizakiaren eboluzioaren inguruan bi teoria garrantzitsu daude.
Lehenengoak, Afrikatik kanpora hipotesia, gizakia Afrikan sortu zela dio eta
bertatik kanpora joan zela zeuden beste Homo guztiak ordezkatuz. Hipotesi
multiregionalak dioenez gizakiaren eboluzioa leku batean baino gehiagotan eman
zen aldi berean hominido populazio ezberdinetatik abiatuz.

Lynn Jorde eta Henry Harpending genetistek proposatu dutenez gizakien barnean
dauden DNA aldaketak oso txikiak dira beste hurbileko espezie batzuekin
alderatua. Hau azaltzeko Pleistozenoa bitarte gizakien populazioa oso txikia
izan behar zuela ondorioztatu da, agian 10.000 baino gutxiago eta aukerak daude
1.000 inguru izateko. Horrela oso bariabilitate genetiko txikia egongo
litzateke. Hau azaltzeko Toba katastrofearen teoria erabili da.

Gizakiaren eboluzioan aldaketa morfologiko eta fisiologiko garrantzitsuak egon
dira Homo eta Pan bereiztu zirenetik. Lehenengo aldaketa (bai denboran eta bai
definizioan erabiltzen delako) Hominina azpileinua definitzeko erabiltzen dena
da. Aldaketa hau bi hanken gainean ibiltzera moldatzea litzateke, zuhaitzetako
(denbora guztian edo zati batean) bizitza batetik. Horretarako hainbat aldaketa
eman ziren belaunen valgusean, gorputzaren goikaldearen indarrean eta besoen eta
hanken arteko luzeran (hanka luzeak besoekin alderatua). Honen ondoren
burezurraren tamaina eta horrekin batera burmuinarena handitu ziren. Gaur egun
tamaina hau 1.400 cm³ inguruko bolumena da, gorila eta txinpanzeetan baino askoz
handiagoa. Gainera eskuen erabileran hobekuntza nabarmenak egon ziren
hortzeriaren tamaina murrizten zen bitartean. Letaginaren txikitzea eman da.
Laringearen eta hezur hioidearen jaitsiera ere eman zen, hitz egiteko gaitasuna
ematen duena. Garapenari loturik burmuinaren hazte tamainan heterokronia bat
ematen da, ikasteko prozesua luzatuz (haurtzaroa luzatzen baita). Burmuinaren
tamainaz gain honen berrantolakuntza bat ere eman zen, adibidez hitz egiteko
beharrezkoak diren Brokaren area eta Bernickeren arearen tamaina eta egoera.
Gizaki emeetan (emakumea) aldaketak daude obulazioan eta honen bukaeran
estrogeno kopurua 1/3 baino ez da jaisten, beste primate batzuetan ia guztiz
desagertzen den bitartean. Gizakiak gainera kultura materiala du eta hauek
edukitzeak statusa ere adierazten du. Aldaketa guztien ordenak eztabaida sutsuak
pizten ditu gaur egun.

Antropologo gehienen ustez Homo sapiens Afrikako sabanan sortu zen orain dela
200.000 urte Homo erectusen eboluzioaz. Orain dela 40.000 urtetik Eurasia eta
Ozeanian bizi zen eta gutxienez 10.000 urte dira Amerikan bizi dena. Eurasian
bizi zen Homo neanderthalensisa eta Homo erectusa desplazatu zituzten.

Orain dela 10.000 urte arte gizak iguztiak ehiztari-biltzaileak ziren (gaur egun
ere batzuk aurki daitezke). Normalean talde nomada txikietan bizi ziren.
Neolitikoan nekazaritza sortu zen eta horrekin batera gehiegizko janariaren
produkzioa. Gizakiak egonkortu ziren eta lehenego herriguneak sortu. Horrek
animalien etxekotzea eta metalgintza ekarri zuen. Nekazaritzak komertzioa eta
kooperazioa handiagotu zituen gizarte konplexuagoak sortzen. Herriak zibilizazio
bilakatu ziren Ekialde Hurbilean, Mesopotamia inguruan.

Orain dela 6.000 urte inguru lehenengo protoestatuak sortu ziren Mesopotamian,
Antzinako Egipton eta Indus haranean. Hauek defendatzeko militarrak sortu ziren
eta horrekin batera gobernu burokratikoak eta administrazioa. Estatuen artean
kooperazioa eta konpetentzia sortu zen gerrak sortuz. Orain dela 2000 eta 3000
urte artean Persiarrek, Txinatarrek eta Erromatarrek konkistaren bitartez
inperio erraldoiak sortu zituzten, lehenengo inperioak sortuz. Erlijio
garrantzitsuak sortu ziren Ekialde Hurbilean, Judaismoa kasu eta Hinduismoa Hego
Asian.

Erdi Aroaren erdialdean ideia berri eta iraultzaileak sortu ziren. Txinan
inprenta eta iparrorratza asmatu zituzten eta Islamaren Urrezko Aroa izan zen
zientzialari ugarirekin. Europan klasikoen berraurkikuntzak eta inprentak
Pizkundea sortu zituen XIV. mendean. Amerikan inka, maia eta aztekek zibilizazio
handiak sortu zituzten. Hurrengo 500 urtetan inperialismoaren garapenak Amerika,
Asia eta Afrikako leku ugari Europarren kontrolpean utzi zituzten,
independentziaren aldeko mugimenduak sortzen. Zientzia Iraultza XVII. mendean
eta Industria Iraultza XVIII. eta XIX. mendean garraiobide ugari sortu zituen,
trenbidea eta autoa kasu. Energia lortzeko bideak ugaritu ziren, argindarra eta
ikatza gisa. Gobernuetan ere berrikuntzak egon ziren, demokrazia parlamentarioa
eta Komunismoa bezala.

Aldaketa horiek direla eta gizakiak geroz eta elkarlotuagoa eta globalizatuagoa
den mundu batean bizi dira. Gertakari honek zientzia, artea eta teknologiaren
garapena baimentzen duen bitartean kulturen desgerpena, arma oso suntsikorrak
eta kutsadura ere errazten du.

Hasierako giza populazio finkoek ura behar zuten gertu bizi ahal izateko eta
bizi ereduaren arabera beste baliabide natural batzuk, lur emankorra gisa
(nekazaritza eta abeltzantza egin ahal izateko). Beste batzuek urtean zehar
ehiza egon ahal izatea ere behar zuten. Hala ere gizakiek gaitasun handia dute
euren ingurunea aldatzeko metodo ezberdinen bitartez: ureztatzea, [hirigintza]],
eraikuntza, garraioa eta baliabideak sortuz. Merkatu eta garraio egituraren
bitartez baliabideetatik gertu egotea ez da beharrezkoa jada eta horregatik
herri edo hiri baten hazte gaitasuna ez dago zuzenean lortuta bertan dituen
baliabideekin.

Teknologiak gizakia kontinente guztietan eta klima anitzetan bizitzeko gaitasuna
eman dio. Azkeneko hamarkadetan gizakien Antartika esploratu dute, ozeanoen
hondoak eta espazioa, nahiz eta bertan bizirautea denbora luzez zaila egiten
den. 6.600 milioi biztanle baino gehiagorekin gizakiak dira ugaztunen artean
talderik ugarienetarikoa. Gizakien gehiengoa %61a Asian bizi da. %14
Ameriketan, %13a Afrikan eta %12a Europan. Gainontzeko %0,5a Ozeanian bizi da.

Gizakia ingurune ekologiko itxi batean bizitzeko gaitasuna badu ere hau oso
garestia da. Antartika eta espazioan bizitzea epe laburretan egin izan du eta
gehienez jota lurretik kanpo 30 bat biztanle eduki ditu aldi berean. 1969tik
1972era biztanleria hori gehitu zen, batez ere Ilargiaren esplorazioan, 200 bat
izatera heldu baitziren. 2007an oraindik ez da beste planetarik bisitatu nahiz
eta Nazioarteko Estazio Espaziala 2000ko urriaren 31n jaurti zenetik populazio
egonkorra dagoen espazioan. Hainbat robot ere egin ditu beste planeta batzuk
ikertzeko.

1800etik 2000ra giza populazioa 6koiztu egin zen (1.000 milioitik 6.000
milioira). 2004an populazioaren %39,7a inguru (2.500 milioi) hirietan bizi ziren
eta espero da XXI. mendean hau igoko dela. Gizakia hirietan biltzeak poluzio eta
krime mota batzuk sortu ditu. batez ere hirien zentruan eta periferiako hainbat
auzotan. Hala ere kultura handiagoa eta gosetei erresitentzia handiagoa sortu
du.

Gizakien bere ingurunean oso efektu dramatikoa dute. Uste denez iraganean
gizakien ehizagatik hainbat espezie galbidera eraman ziren eta horregatik
gizakia superpredatzaile gisa ezagutu ohi da. Gaur egun poluzioa dela eta klima
aldaketari laguntza ematea posibleena litzateke.. Klima aldaketa hauek
Holozenoko estintzioaren arrazoietako bat litzateke; horrela jarraituz gero
hurrengo mendean espezieen erdia ere desagertu ahal da.

Giza burmuina nerbio-sistema zentralaren erdigunea da eta zentzu guztien
koordinazio lekua. Burmuinak autonomoak diren hainbat ekintza kontrolatzen ditu,
hala nola arnasa-hartzea eta liseriketa. Burmuinak kontzienteak diren beste
batzuk ere kontrolataen ditu, nahita eginiko ekintzak, hala nola, pentsatzea,
arrazoitzea eta abstrakzioa. Prozesu hauek psikologiak aztertzen dituenak dira.

Giza burmuina horrelako ekintzetan oso garatua dagoela esaten da eta, beraz,
adimentsuagoa dela beste espezie batzuk baino. Beste animalia batzuk tresna
sinpleak sortzeko gai dira baina gizakien teknologia askoz garatuagoa da,
aldaketa etengabeekin. Antzinako gizakiek zerabiltzaten tresnak ere edozien
animaliak egiten dituenak baino askoz landuagoak ziren.

Giza sexualitateak funtzio soziala betetzen du, birsortze biologikoaz gain:
intimitate fisikoa sortzen du, loturak eta gizabanakoen arteko jerarkiak. Sexuak
traszendentzia izpirituala du ohitura batzuetan. Sexua, gainera, hedonistikaren
bitartez sariak lortzeko ere bidera daiteke. Gogo sexuala, edo libidoa, gizakiek
ahalik eta azkarren sexua edukitzeko gogoa da eta maitasuna, estasia eta
jeloskortasuna ekar dezake.

Sexualitateak garrantzi handia du gizakien artean eta hau obulazio izkutuan,
dimorfismo sexual handian (txinpanzeekin alderatua) eta emeek obulaziotik kanpo
sexu-erlazioak izateko duten gaitasunean ikusten da.

Horretaz gain gizakiek sexu jarrera ugariak eta oso anitzak dituzte:
Heterosexualitateaz gain homosexualitatea ere badago. Sexuak funtzio
birsorgailuaz gain, bestelakoak ere izan ditzake eta horregatik gizonak (arrak)
emakumearen (emearen) aluan egindako sarpenaz gain, bi sexuen ipurtzuloan egin
dezake eta felazioa zein cunnilingusa ere praktikatu, besteak beste. Gainera
gizakiek familia-planifikazioa egiten dute eta hainbat neurri har ditzakete
birsortzea lortu edo ekiditeko.

Kulturaren definizio bat ematea zaila bada ere talde batek dituen ezberdintasun
material, intelektuak, emozional eta izpiritualen multzo gisa uler daiteke,
artea, literatura, bizimodua, balore sistema, ohiturak, erritualak eta
siniskerak barne hartuta. Giza biologia eta giza portaera eta kulturaren arteko
lotura oso estua da eta horregatik zaila egiten da bi gai horiek ezberdintzea.
Horregatik gai batzuk arlo batean edo bestean jartzea konbentzioz erabaki ohi
da.

Kulturaren barruan baloreak, arau sozialak eta asmakuntzak sartzen dira. Kultura
baten baloreek etika zer den zehazten dute. Oso loturik agertzen dira arauak eta
ohiturak. Asmakizunek hiru kontzeptu horiek biltzen dituzte.

Antropologiak duen kulturaren ulermenak oso zaila egiten du jende askoren artean
animalia bat direla gogoraraztea.

Gizakiek kontzeptuak, ideiak eta argibideak batak-besteari hitzez eta idazten
igaroarazteko duten gaitasuna ez da ikusten beste espezie guztietan. Hitz
egiteko gaitasuna gizakiaren oinarrizko definizioak sartzen da. Hizkuntza
gizakien arteko komunikazioren zentruan kokatzen da eta gainera nazioak,
kulturak eta talde etnikoak batzen dituen ezaugarria da.

Idazkeraren asmakuntza K. a. 4. milurtekoan hainbat hizkuntza objektu materialen
gainean fosilizatzea ekarri zuen eta eboluzio kulturalean garrantzi handia izan
zuen. Hizkuntza oso loturik dago ohitura eta erlijioari.

Hizkuntzalaritzak hizkuntzen egitura eta euren artean dagoen harremana
deskribatzen du. Gaur egun 6.000 bat hizkuntza ezberdin daude mudnuan, zeinu
hizkuntzak barne, eta beste hainbat desagertutako hizkuntzak dira.

Musika fenomeno intuitibo natura bat da, erritmoan, harmonian eta melodian
oinarritua. Musika entzutea baliteke unibertsiala izatea eta entretenimendu
moduan ulertu ahal izatea orokorra izatea. Musika ikasi eta ulertzea, bestalde,
nahiko ohikoak diren diziplinak dira. Etnia bakoitzak bere musika motak ditu eta
aldakortasun handia dago.

Literatura, idatzi eta, batzuetan, ahoz transmititzen den lanak, prosa,
olerkiak, drama eta fikzio zein ez-fikzioa biltzen ditu. Literaturaren barruan
genero epikoa, legenda, mitologia eta folklorea sartzen dira.



https://eu.wikipedia.org/wiki/El_D%C3%ADa

El Día Donostian 1930etik 1936ko uztailera arte argitaratutako egunkaria izan
zen.

El Día Donostian argitaratu zen 1930eko ekainaren 1etik 1936ko uztailaren 16 edo
17ra arte. Primo de Rivera diktaduraren erorialdia gertatu ondoren, gipuzkoar
talde batek egunkari berri bat sortzeko premia ikusi zuen. Erlijio katolikoa,
euskaltzaletasuna eta politikoki independientea izateko apustua egin zuen, nahiz
eta praktikan EAJren inguruko egunkaria izan.

El Díaren talde sortzailea 1930ean osatu zen Pecsa (Prensa Editorial Católica
Sociedad Anónima) izenarekin. Pedro Mendizabal Rezola, Migel Urreta, Bernardo
Zaldua, Ignacio Villar eta Kandido Rekondo izan ziren taldeko kideak.
Merkataritza-Erregistroa Elkarteen 45. liburua, 170. orrialdea. Babesleen artean
abertzale ezagunak zeuden, besteak beste, Abelino Barriola, Rikardo Leizaola,
Juan Antonio Irazusta, Pio Montoia eta Jose Ariztimuño Aitzol. Salbuespen
bakarra, Julian Elorza izan zen, karlista eta Diputatu Nagusi izandakoa.

Pecsa elkarteak egunkari berria martxan jartzeko El País Vasco egunkariaren
enpresa erosi zuen eta Jabier Landaburu, Gasteizko El Heraldo Alavés egunkariko
erredaktorea izan zen El Díaren behin-behineko zuzendaria, Jose Lekaroz Goñi,
zuzendari izendatu arte.

Primo de Riveraren diktadura erori eta handik sei hilabetera ekin zitzaion El
Día egunkariaren argitaratzeari eta sei urteko bizitza izan zuen Gerra Zibilaren
hasiera arte. Hasierako urteetan El Díaren egoitza aurreko El País Vasco
egunkariarena izan zen, baina laster aldatu zen Easo kalera. Egoitza berriak
hobekuntzak ekarri zituen egunkariarentzat, bai itxura eta orrialde kopuruen
aldetik eta baita era, sailen antolaketari dagokionez. Kirol saila indartzeaz
gain, pedagogia atal berri bat sortu zen guraso eta hezitzaileei zuzendua.

Aldi berean El Díaren enpresak arratsaldeko egunkari bat sortu zuen Easo
(1931-1932) izenekoa, baina ez zen oso arrakastatsua izan zen eta urte beteko
iraupena izan zuen.

El Díaren sustatzaile nagusia Jose Ariztimuño “Aitzol” izan zen, eta berak
idazten zituen El Díaren editorialak. Horretaz gain, Euzkadin ere idazten zuen
eta Yakintza aldizkariaren zuzendaria ere izan zen.

Kolaboratzaileen artean, besteak beste, Fausto Arozena, Xabier Lizardi, Ander
Arzelus Luzear, Jose Artetxe, Aita Donostia, Lauaxeta, Aingeru Irigaray, Jose
Antonio Irazusta, Alberto Onaindia, Antonio Labaien, Jose Migel Barandiaran eta
John Zabalo Txiki ilustratzailea aipatu behar dira.

El Díak etenaldi ugari izan zituen. II. Errepublika sortu eta berehala
hirurogeita lau egunetan ez zen argitaratu, Gobernuak egunkari katolikoei agindu
zien etenaldiaren ondorioz. El Díaren kasuan, erlijioaren gaia estatutuaren
defentsarekin nahastu zen eta arrazoi horrengatik debekua luzeagoa izan zen.

El Díaren ardatz nagusiak erlijioa, euskara, euskal kultura, estatutua,
abertzaletasuna eta gizarte arazoak izan ziren. Ezkioko Ama Birjinaren
agerkundeak, Mateo Mujika, elizbarrutiko gotzainaren herbesteratzeak eta Jesusen
Lagundiaren desegiteak islada handia izan zuten. Euskararen alorrean berriz, oso
sutsu jokatu zuen, elebitasuna defenditzen zuen eta hasieratik Euskal Orria
euskaraz idatzitako orri bat izan zuen, Ander Arzelus Luzearren ardurapean.
Maila politikoan euskal estatutuaren aldeko defentsa sutsua egin zuen.

1936ean Gerra Zibilaren hasieran El Día argitaratzeari utzi zitzaion eta garaiko
donostiar egunkarien artean Frente Popular izeneko gerra egunkaria sortu zuten.

Egunkariaren bildumari dagokionez Donostiako Liburutegi Nagusian 1. zenbakitik,
hau da, 1930eko ekainaren 1etik 1.815 zenbakira, 1936ko ekainaren 30 bitartera
argitaratu ziren zenbakiak daude. Ale guztiak digitalizatuak izan dira eta
Donostiako Udal Liburutegien Sareko Liburutegi Digitalean daude eskuragarri.



https://eu.wikipedia.org/wiki/Eguzki-sistema

Eguzki sistemak eguzkiaren inguruan, oro har orbita ezberdinetan jirabiran,
dabiltzan objektu ezberdinak (planetak, planeta nanoak, sateliteak, asteroideak,
kometak...) biltzen ditu. Zentzu zabalagoan, eguzkiak espaziora bidalitako
partikulen eraginpean dagoen espazio eremu osoa hartzen du. Espazio honen kanpo
mugak heliopausa du izena.

Lurraren sorrera Eguzki sistemaren sorrerarekin loturik dago. Eguzki sistemaren
sorrera duela 5000 milioi urte inguru kokatua dago, nebulosako materialak
dardaratzen eta elkarri eragiten hasi zirenean, inguruko izar baten leherketak
sortutako talka-uhinaren ondorioz seguruenik. Nebulosako materia hori trinkotzen
hasi eta gerorako sistemaren erdigunean kokatu zen, masa horren grabitazio-indar
ikaragarriak konprimitu eta berotu zuelako, erreakzio nuklearrak sortzeko
bezainbeste, materia hori.

Eguzki-igorpen handi horiek putz egin eta materiaren parte handi bat
espaziorantz bidali zuen. Bestea, izar gaztearen inguruan biraka geratu zen
disko lau bat osatu (disko protoplanetarioa) grabitate-indarraren eraginez
gertatu zen. Disko horretan, materialik trinkoenak erdigunetik gertuago kokatu
ziren. Gero, planetesimala, kontzentrazioak, sortu ziren materiazko diskoan.
Horiek eguzkiaren inguruko orbita desberdinetan kokatu ziren eta elkarren kontra
talka egiten eta apurtzen hasi ziren, gero eta gorputz handiagoetan metatzeko,
inguruko materia askea erakartzeko grabitazio indar handiagoarekin. Horrela,
planetesimalak etorkizuneko planeten ernamuina izan ziren.

Eguzkitik hurbilen materialik trinkoenez osaturiko planetak sortu ziren
(harkaiztsuak direnak) eta urrunago, planeta gasdunak trinkotu ziren. Azkenik,
planetak hoztu eta askatutako gasekin atmosfera bat sortu zuten, gas horiek
grabitate handiko planetetan bakarrik geratu ziren atxikirik.

Eguzki-sistemak zortzi planeta ditu: Merkurio, Artizarra, Lurra, Marte, Jupiter,
Saturno, Urano eta Neptuno hain zuzen ere. 1930ean aurkitu zenetik 2006 arte,
Pluton eguzki sistemako bederatzigarren planeta kontsideratu zen. 2006ko
abuztuaren 24an, Nazioarteko Astronomia Elkarteak, eguzki sistemako objektuak
sailkatzeko maila berria erantsi, planeta nanoena, eta hauen barnean sartu zuen
Pluton. Beraz, egun zortzi dira eguzki sistemako planetak.

* Diametroa eta masa, Lurrarekin konparatuak. ** Orbitaren makurdura,
ekliptikaren aldean. *** Satelite naturalak.

Eguzki-sistemak bost planeta nano ditu: Ceres, Pluton, Haumea, Makemake eta Eris
hurrenez hurren.

Nazioarteko Astronomia Elkarteak planeta, planeta nano edo satelite ez diren
eguzkiaren inguruan orbitatzen diren gorputzak gorputz txikiak direla dio. Hauek
asteroide gerrikoan edo Neptunoz haraindiko objektuekin (Kuiperren gerrikoan edo
Oorten hodeian) daude eta hiru kategoriatan sailkatzen ditugu:



https://eu.wikipedia.org/wiki/Danimarka

Danimarka (danieraz: Danmark ˈd̥ænmɑɡ̊ ahoskatua), ofizialki Danimarkako
Erresuma (danieraz: Kongeriget Danmark, ˈkɔŋəʁiːəð ˈd̥ɛnmɑɡ̊ ahoskatua),
Iparraldeko Europako estatu bat da, Suediaren hego-mendebaldean eta Norvegiaren
hegoaldean kokatua, hegoaldean Alemania mugakide duena. Erresumak bi lurralde
autonomo ditu Ipar Atlantikoan: Groenlandia eta Faroeak. Eskandinaviar herrialde
bat da, eta historiaren nahiz kulturaren aldetik lotura estuak ditu bere auzoko
Suedia eta Norvegiarekin. Kopenhage du hiriburu.

Danimarka monarkia konstituzionala da, demokrazia parlamentariotzat eratua.
Herrialde zentralizatua da, baina Groenlandiak eta Faroeek autogobernua dute.
Danimarka kontinentalean dautza erresumaren botere judizial, legegile eta
exekutiboa. Faroeak erresumaren barnean dagoen herritar-komunitatea da; eta
Groenlandia, bereizirik dagoen eta autodeterminazio eskubidea onartzen zaion
herria. 1973an Danimarka Europar Batasuneko kide bihurtu zen, baina Faroeek eta
Groenlandiak kanpoan geratzea erabaki zuten.

Jutlandiako penintsulak eta zenbait uhartek (Sjaelland, Fionia, Vendsyssel-Thy,
Lolland, Falster, Bornholm) osatua; Groenlandia eta Faroe Uharteak ere
Danimarkaren menpe daude. 43.069 km² eta 5.167.000 biztanle (danimarkarrak,
daniarrak). Hainbeste uharterekin itsasertz luzea dauka Danimarkak, 7.314
kilometroko ertza hain zuzen ere. Danimarkako inongo puntu ez dago itsasertzetik
52 kilometro baino urruago. Bestalde, 68 kilometro luze den muga dauka
Jutlandian Alemaniarekiko.

Danimarkan iparralderen dagoen puntua Skagen da, 57°43′23 iparraldera hain zuzen
ere, hegoalderen dagoen puntua berriz Gedser, Falster uhartean. Bornholm uhartea
berriz Danimarkako uharteditik urrun samar dago, Baltikoan ondo sartuta.
Urrutiago daude oraindik Faroeak eta Groenlandia, hauek Ozeano Atlantikoan.

Lurralde zapala da (gune gorena: Ejer-Bavnehøj, 172 m). Ibai eta erreka ugari
daude, laburrak. Klima ozeanikoa du, heze samarra, izan ere itsasoz inguraturik
dago, mendebaldean Skagerrak itsasartea baitu eta ekialdean berriz Kattegat
itsasartea.

Neolito arotik bizi da jendea Danimarkako lurretan. Brontze Aroan zibilizazio
aurreratu bat izan zen bertan. Erromatarrek jutoen leinu germanikoa kokatu zuten
gaur egungo Jutlandian, heruloak ekialdeko irletan eta danioak Suedia hegoaldeko
Eskania eskualdean.

III. mendean danioek hartu zuten gaur egungo Danimarka jutoak eta heruloak beren
lurraldeetatik kanporatuz. IV. eta VI. mendeen arteko migrazio handietan jutoek,
anglo eta saxoiekin batera, Ingalaterra konkistatu zuten. Heruloek berriz
Odoakro erregearen gidaritzapean Mendebaldeko Erromatar Inperioaren bukaera
ekarri zuten 476. urtean Erroma konkistatuz.

VIII. mendetik X.eraino, daniarrei, suediarrei eta norvegiarrei bikingoak
zeritzen. Europa osoan barna ibili ziren, kolonizatzen, arpilatzen eta
salerosten.

X. mendean Harald erregeak Danimarkako lurraldea kristautu eta batu zuen, eta
1017an haren iloba Kanuto Ingalaterrako koroaz jabetu eta Ingalaterra, Danimarka
eta Norvegia elkartu zituen Danimarkako Erreinuan. Kanuto II.a hil ondoren
(1036), ordea, berriro bereizi ziren hiru estatuak.

Erdi Aroan elizaren eta erregeen arteko loturak estutu ziren eta feudalismoa
finkatu zen. XII-XIII. mendeetan Valdemar etxearen eskutik Danimarkako koroa
Europako iparraldean nagusitu zen. Absalon apezpikua izan zen garai hartako
estrategarik handiena, Itsaso Baltikoko piratekin bukatu eta itsasoz haraindiko
Estoniako lurrak konkistatuz. Ordukoa da Dannebrog banderaren kondaira ere.
Itsaso Baltikoaren gaineko kontrol honi esker ekonomia asko indartu zen eta urte
oparoak izan zituen, baina Alemaniako merkatari-hirien ezinikusia irabazi zuen
eta 1343. urtean Hansa ligak Danimarkari gerra deklaratu eta garaipena lortu
zuen. Valdemar IV.ak bere lurren subiranotasuna mantentzeko kalte-ordain handiak
onartu behar izan zituen.

1397. urtean Margarita I erreginak Norvegia, Suedia eta Danimarkako monarkiak
batu zituen Kalmarko Batasunean Estatu handi eta boteretsua osatuz. Suedirarren
eta daniarren arteko lehia ordea handia zen eta hainbat matxinaden ondoren
Suediak askatasuna lortu zuen 1523an. Norvegia eta Danimarkak elkarrekin
jarraituko zuten 1814 arte.

1520. urtearen inguruan Luteranismoa iritsi zen Eskandinaviara. 1534 eta 1536
arteko gerra zibilak protestanteen garaipena ekarri zuen. Nobleek apezpiku
katolikoak atxilotu zituzten eta abade-etxe eta monasterioak konfiskatu. XVI eta
XVII. mendeetan Kristian IV.a erregearen eskutik Danimarkak borroka ugaritan
hartu zuen parte hegoaldean indarra hartzen ari zen katolikoen aurka eta
iparraldean gero eta indartsuagoa zen Suediaren aurka.

1849 arte absolutismoa izan zen nagusi, eta lehenago eskuratutako hainbat
lurralde galdu zituen; Napoleonen gerretan haren alde borrokatu ondoren Norvegia
eman behar izan zion Suediari (Kielgo ituna, 1814), eta Schleswig eta Holstein
galdu zituen 1864an. XIX. mende bukaeran gizarte aldaketa sakonak izan ziren:
industriaren hazkundearekin batera langile migrazio handiak gertatu ziren,
sindikatuak sortu ziren, nekazaritza eraberritu zen eta legedi aurrerakoia
ezarri zen.

Neutrala izan zen Lehen Mundu Gerran, eta neutral iraun nahi izan bazuen ere,
Hitlerren osteek inbaditu zuten 1940an. Naziek daniarrekin elkarlana bultzatu
nahi zuten hala ere, eta 1943an hauteskundeak egitea ere onartu zieten, alderdi
komunista kanpoan utzita izan arren. Naziek beren aldetik juduak atxilotzeari
ekin zioten eta askok Suediara ihes egin zuten. Normandiako Lehorreratzea
gertatu zenean, naziak beldur ziren polizia daniarrak arazo bihurtuko ote ziren
eta denak atxilotzea erabaki zuten. Gehienek hala ere Suediara alde egin zuten
baina atxiloturiko 2000 poliziak Alemaniara deportatuak izan ziren eta gehienak
ez ziren itzuli. Daniar erresistentziako burua zen Ole Lippmanek Erresuma Batuko
Royal Air Forcerekin batera planifikatu zuen Kopenhagen zeuden alemaniarre
egoitzen aurkako aire erasoa. 1945eko martxoaren 22an izan zen. 123 zibil hil
ziren (hegazkin batek nesken eskola baten kontra jo baitzuen) eta 26 preso
politikotatik 18k ihes egitea lortu zuten.

Nazio Batuen Erakundeko (1945) eta NATO-ko (1949) kide da, eta Europako Ekonomia
Erkidegoko kidea 1973tik. 1992an Maastrich-eko Itunari ezezkoa eman zion
Danimarkako herriak, baina baietz esan zion 1993an. Urte horretan
sozialdemokratek koalizio gobernua eratu zuten, Poul Nyrup Rasmussen
sozialdemokrata Lehen ministro dela.

1849an Danimarkako monarkia konstituzional bihurtu zen. Erregea (edo erregina)
estatuaren batasun-ikur garrantzitsuena den arren, funtzio protokolarioak dituen
pertsonaia bat da, botere exekutiboa erabat gobernuaren esku baitago.

1953tik aurrera Danimarkako botere legegilea ganbera bakarreko parlamentuaren
esku dago. Parlamentua herritarrek aukeratzen dute gutxienez lau urtetik behin,
nahiz eta lehen ministroak hauteskundeak aurreratzeko ahalmena duen. Parte
hartze handia izan ohi da hauteskundeetan, % 85 ingurukoa. Sistema
proportzionala denez, botoen % 2 baino gehiago lortzen duten alderdi guztiak
ordezkatuta daude parlamentuan, baita Faroe Uharteak eta Groenlandiako
ordezkariak ere.

Alderdi asko dauden arren, garrantzitsuenak sozialdemokratak eta liberalak dira
nagusi. Sozialdemokratek Bigarren Mundu Gerratik 1982ra eta 1993tik 2001era
agindu zuten. Tradizioz langile alderdia izan arren, egun klase ertainen
ordezkariak dira gehienbat. Liberalek (popular-kontserbadoreekin batera) 1982tik
1993ra eta 2001tik aurrera gobernatu dute azken hauteskundeetaraino. Hauteskunde
hauek 2011eko irailaren 15ean izan ziren eta liberalek irabazi bazuten ere,
sozialdemokratek osatu dute gobernua beste bi alderdirekin batera. Helle
Thorning-Schmidt lehen ministro izatea lortu duen lehen emakumezkoa izan da.

Bestalde, 1908an Fredrik Bajerrek Bakearen Nobel Saria jaso zuen, Danimarkan ez
ezik Europan ere erakunde bakezaleak bultzatzeagatik.

Margrethe II erreginarekin, hauek izan dira herrialdeko gobernuaren buruak
1972tik gaur egun arte:

Danimarka 5 eskualdeetan banatzen da. 2007tik aurrera ezarri zuten banaketa
administratibo mota hau. 2007ra arte konderritan banatzen zen herrialdea. Hona
hemen egungo eskualdeen zerrenda:

Nahiz eta Danimarka estatu zentralizatua den, Faroe uharteei eta Groenlandiari
autonomia eman zitzaien 1948 eta 1979 urteetan hurrenez hurren. Aurretik
konderri estatusa zuten. Gaur egun, bi autonomiadun lurralde horiek, beraien
gobernu eta legebiltzar propioa dute. Hala ere, Danimarkako Parlamentuan bi
eserleku ditu lurralde bakoitzak.

Danimarkako biztanle gehienak jatorri germaniar-gotikoa dute, historiaurrean
bertan bizi ziren leinuen ondorengo dira. Groenlandian inuit jatorriko
herritarrak daude, baita Feroe Uharteetako herritarrak ere.

Inmigrazio tasa %6 ingurukoa da. %96 baino gehiago arraza zurikoa da (daniarra
edo Europako beste herrialderen batekoa). Gainerakoak Afrika edo Asiatik
etorritako etorkinak edo beraien ondorengoak dira.

Daniera da estatuko hizkuntza ofiziala, eta Danimarka osoan hitz egiten da.
Alemana hegoaldeko zenbait lurraldetan hitz egiten da.

Erlijioz, daniar gehienak (%84) Estatuko Elizako kide dira (luteranoak).
Gainerako gehienak katolikoak dira. Hala ere, etorkinen artean musulmanak gero
eta gehiago dira, biztanleria osoaren %3 inguru.

Kopenhage hiriburua Eskandinavia-Baltiko eskualdeko ekonomi zentru indartsua da,
izan ere 50 kilometroren barrruan 3'5 milioi biztanle izanik Europa iparraldeko
hirigune populatuena baita. Horrela, Suedia eta Danimarkaren Barne produktu
gordinaren %25a ekoizten du. Atzerriko 2.100 konpainia finkatu dira Kopenhagen,
jarduera desberdinak betetzen dituztenak. Sektore garrantzitsua medikuntza,
biologia eta ikerketak osatzen dute, horregatik sarritan eman izan zaio "Medicon
Valley" ezizena. Untzigintza ere aipatzekoa da, bertan baitago munduko
ontziegile nagusia den Maersk konpainiaren egoitza nagusia. Azkenik Microsoft
konpainiak Europa Iparralderako egoitza bertan ezarri du.

Energia ustiaketari dagokionez, Ipar itsasoan petrolio ugari du eta munduko
exportatzaileen artean 32.a da. Argi-indarra sortzeko ikatza erabiltzen badu
ere, dagoeneko ekoizpenaren % 25-28a haize-sorgailuek sortzen dute.

Danimarkan garraioaren inguruan egindako lanik garrantzitsuenak uharte arteko
zubiak izan dira, izan ere Belt Handiko zubia (Europako luzeena, munduko
hirugarrena) eta Øresund zubiari esker Eskandinavia Europa kontinentalarekin
errepidez eta trenbidez lotzea lortu baita.

Kopenhageko aireportua Eskandinavia guztiko handiena da, eta herrialdeko hiri
handi guztiek beren aireportua ere badute.

Ferri zerbitzu bikaina dauka Danimarkak, bai uharteen artean eta baita Norvegia,
Suedia, Alemania eta Poloniarekin lotzen dutena ere.

Danimarka ingurugiroa eta energia berriztagarrietan aintzindaria den herrialdea
da. 70. hamarkadan energiaren %50a energia eoliko bidez lortzeko helburua
finkatu zuen eta gaur egun jadanik %20ra iritsi da, mundu mailan bosgarrena,
indar elektrikoaren kontsumoan 56. izan arren. Horretarako Jutlandiako
mendebaldeko kostan hamar itsasparke eoliko ditu, tartean munduko bigarren
handiena den Horns Rev 2 bere 91 haize-sorgailuekin, Esbjergetik 60
kilometrotara itsasoan barrena. Mundu mailako haize-sorgailuen ekoizle handiena
ere bada, merkatu guztiaren %38a (2003) ekoizten duelarik.

Samsø irla bereziki da aipagarria, izan ere bertako biztanleen
elektrizitatea %100ean energia eolikoak sortzen baitu (10 aerosorgailuko
itsasparkea dute) eta beroaren %75a berriz eguzki-energia eta
biomasa-energiarekin lortzen baitute.

Bestalde 2009ko abenduan Klima aldaketari buruzko XV konferentzia antolatu zuen
Nazio Batuen Erakundeak Kopenhagen.

Hans Christian Andersen da zalantza barik daniar idazlerik ezagunena mundu
mailan haur-literaturan egindako lanagatik ("Sirenatxoa" eta "Ahatetxo
itsusia"). Azpimarratu behar da Nobel Saridunak izan ziren Henrik Pontoppidan
(1917), Karl Adolph Gjellerup (1917) eta Johannes Vilhelm Jensen (1944).

Filosofoen artean Søren Kierkegaard da nagusi. Bere pentsakerak eragin handia
izan zuen ondorengo Eskandinaviako eta Alemaniako idazle eta filosofoetan.

Zinema mailan Lars von Trier eta beste zenbait zuzendarik Dogma95 proiektua
aurrera atera zuten eta hau izan da daniar zinemagintza famatu egin duen
proiektua.

Danimarkako kirol nagusia futbola da, baina aipatzekoak dira eskubaloia eta
txirrindularitza besteak beste.

Futbolari dagokionez garaipenik handiena Danimarkako futbol selekzio nazionalak
lortu zuen 1992an Eurokopa irabaztean eta ondoren 1995eko FIFA Konfederazio Kopa
ere irabazi zuten. Klub mailan aipatzekoak dira Danimarkako Superligan aritzen
diren FC København eta Brøndby IF taldeak. Beste batzuk aipatzekotan Aalborg BK,
Odense BK eta Aarhus GF.

Eskubaloiari dagokionez nesken selekzioa da aipagarriena, Olinpiar Jokoetan hiru
urre, eta Munduko Txapelketa bat ere irabazi baitute, baita Europako hiru
txapelketa ere. Mutilen selekzioak 2008 eta 2012ko Europako txapelketak irabazi
ditu eta 2011.ko Munduko Txapelketan bigarrena izan da.

Txirrindulari famatuak ere izan ditu Danimarkak, hala nola 1996ko Frantziako
Tourraren irabazlea izan zen Bjarne Riis eta baita Michael Rasmussen ere.

Azkenik tenisari dagokionez Caroline Wozniacki aipatu behar da, 2011ean WTAko
lehenengo postuan dagoena.

Danimarkak zientzilari handiak eman ditu eta hainbatek Nobel Saria irabazi ere
bai. Hona hemen Nobel sarituen zerrenda:



https://eu.wikipedia.org/wiki/Continental_hotela_(Donostia)

Continental hotela Donostiako Erdialdean zegoen, Zubieta kaleko 22. zenbakian.
Fatxada nagusiak Kontxako pasealekuara ematen zuen eta La Perla bainuetxea ere
gertu zuen. 1884an ireki zuten eta XIX. mendearen amaieran hirian ireki zen
bigarren hotela izen zen, antzinako Londres hotela edo Hotel du Palais 1876an
inauguratu ondoren.

Sortzailea, jatorriz euskalduna eta Madrilen kokatuta zegoen Agustín Galíndez
bankaria izan zen. Eraikuntzaren proiektu berria 1880.urtean udaletxean aurkeztu
zuen. Jose Goikoa arkitektuak sinatu zuen La Concha hotela izenpean, nahiz eta
gero izen hau ez zen mantendu.

Hotela sortu zen Miarritzeko eredua jarraituz eta ohitura zenez XIX. mendeko
eragin arkitektoniko frantziar nabermenarekin. Sotoa, eta lau solairuk osatzen
zuten. Nabarmentzeko Donostian lehenengoak izateagatik: bi zerbitzu: igogailua,
eta jatetxearen ondoan ‘’’neguko lorategia’’’ izenekoa.

Inaugurazioa 1884ko maiatzaren 15ean izan zen. Politika-munduko pertsona
ospetsuen presentziarekin: garaiko Aurrekoetxea alkatea, diplomatikoak eta
ekonomiaren inguruko kargu publiko batzuk. Garai hartako hostalaritza giroan
ohitura zenez, hoteletan goi mailako ardura frantziarren eskuetan jartzen zen
fidagarritasun eta estiloaren islada zelako . Hasieran E.Lestgarens eta hortik
aurrera 1887an P. Hourcade, eta 1894an François Estrade zuzendariak izan ziren.

François Estrade zuzendari zela mendearen hasieran bultzatu zituen erreforma
nagusienak. Francisco Urcola Lazcanotegui arkitektu donostiarra arduratu zen
1904an eta 1905ean. Goiko pisua aldatuz kanpoko itxura aldatu zuen. Beheko
solairuan bi aldaketa aipatzen ziren nagusiki: zentroan patio ireki bat eta
jangelan hondartza aldera leihate handiak. François Estrade berak, ondoko etxeak
erosita, 1911an Luis Elizalde arkitektoaren eskutik, zabaltze lana egin zuen,
izena birmoldatuz Continental Palace.

Gerra Zibilaren ondoren María Eugenia Duport izan zen, Madrid Palace Hotel S.A.
Elkarte barruan.



https://eu.wikipedia.org/wiki/Aleman

Alemana (Deutsch) indoeuropar hizkuntza bat da, germaniar hizkuntzen taldekoa.
Alemania, Austria, Liechtenstein eta Suitzan hitz egiten da batez ere, eta Mundu
osoko 11. hizkuntza da hiztunen kopuruari bagagozkio, 120 milioi hiztun baititu.
Europar Batasuneko mintzatuena da, 100 milioi hiztunekin. Hizkuntza horren
euskal izenak alamanen germaniar tribuan du jatorria.

Alemana nagusiki Alemania (herrialde horretako biztanleriaren % 95ek baino
gehiagok ama hizkuntza du), Austria (% 89) eta Suitzako (% 65) hizkuntza da.
Luxenburgo eta Liechtenstein herrialdeetako hizkuntza ofiziala ere bada.

Alemaniezko hiztunen komunitateak dituzten beste europar herrialde batzuk honako
hauek dira: Italiako iparraldean, Bolzano-Hego Tirolgo probintzia); Belgikako
alemaniar hiztunak dituzten ekialdeko kantoiak; Frantzian, Alsazia eta Lorrenako
lurralde historikoetako departamentuetako hainbat udalerri; eta, azkenik,
Danimarkan, Hegoaldeko Jutlandian hainbat udalerri ere baitaude.

Bestalde, badira alemanezko hiztunen komunitateak Txekiar Errepublika,
Eslovakia, Hungaria, Polonia, Errumania, Serbia, Errusia, Kazakhstan eta
Namibian ere.

Alemana germaniar hizkuntzen familiako mendebaldeko adarra osatzen du, germaniar
hizkuntzen familia bera indoeuropar hizkuntzen multzoaren barnean dagoelarik.
Germaniar dialektoak usadioz bi talde nagusitan banatzen dira: goi-alemana eta
behe-alemana.

Alemanaren dialektoen arteko ezberdintasunak bistakoak dira. Hala, bada,
dialekto mugakideen artean baizik ezin dute elkar ulertu hiztunek, maiz.
Dialekto batzuk ulertezinak zaizkie aleman estandarraz baizik mintzatzen ez
diren hiztunei. Dena dela, alemanaren dialekto guztiek continuum bat eratzen
dute.

Euskaraz edo latinez bezala, alemanez hitzak deklinatu egiten dira. Lau kasu
ditu hizkuntzak: nominatiboa, akusatiboa, datiboa eta genitiboa.



https://eu.wikipedia.org/wiki/Peru

Peru (gaztelaniaz: Perú; kitxuaz: Piruw; aimaraz: Piruw), ofizialki Peruko
Errepublika (gaztelaniaz: República del Perú, reˈpuβlika ðel peˈɾu ahoskatua)
Hego Amerikako mendebaldeko estatua da, Andeen eta Ozeano Barearen artean
kokatua. Iparraldean Ekuadorrekin eta Kolonbiarekin egiten du muga, ekialdean
Brasilekin eta mendebaldean Ozeano Barearekin.

Hiriburua Lima da. Etniak: amerindiarrak % 45; mestizoak % 37; zuriak % 15;
beltzak, japoniarrak, txinatarrak eta beste % 3.

Andeak Peruko iparraldetik hegoaldera zabaltzen dira. Gailur nagusiak: Huascaran
(6.768 m), Yerupaja (6.634 m), Coropuna (6.615 m), Ausangate (6.380 m), Solimana
(6.320 m), Ampato (6.310 m), Salcantay (6.271 m), Chachani (6.075 m), Hualca
Hualca (6.025 m), Sabancaya (5.976 m), Misti (5.821 m) eta Pichu Pichu (5.664
m).

Ura Ozeano Barean isurtzen duten ibaiak laburrak eta ur-emari txikikoak dira.
Hego-ekialdeko ibai txiki batzuek itsasora ez baina Titikaka aintzirara isurtzen
dute ura. Titikaka aintzirak 8.288 km2 ditu, eta 3.810 metroko garaieran dago
Peruren eta Boliviaren arteko mugan. Peruko ibai nagusiak, ordea, Amazonas
ibai-arroari dagozkio: Marañon, Ucayali, Huallaga, Santiago, Pastaza eta Napo.
Marañon eta Ucayali ibaiek bat egin ondoren, Iquitos portutik ekialdera,
Amazonas deritzo ibaiari.

Peruko klimak alde handiak ditu lurraldearen alderdi batetik bestera, eta Ande
mendien alde banatara erabat desberdina da. Oro har, urteko batez besteko
tenperatura 19-22 °C artekoa da kostaldean, 1-14 °C artekoa mendietan eta
24-35 °C artekoa ekialdeko oihanean. Kostaldeko klima eztia eta, Hego
Ameriketako gainerako mendebaldeko kostan bezala, oso idorra da. Peruko
itsaslaster hotzak Peruren latitude berean diren beste toki batzuetakoa baino
klima samurragoa eragiten du kostaldean. Oso euri gutxi egiten du urtean zehar
(50 mm), baina lainoa izaten da hilabeteetan. Noizbehinka, El Niño deritzon
urlaster beroaren eraginez, euri-jasa handiak izaten dira. Mendialdean ez da
tenperatura-gorabehera handirik hilabete batetik bestera, baina berealdiko
aldaketak izaten dira egunean zehar. Cuscon, esate baterako, urtarrilean 11 °C
eta uztailean 8 °C izaten dira batez beste, baina 22 °C-rainoko gorabehera izan
daiteke egunean zehar. Euria urrituz doa iparraldetik hegoaldera eta ekialdetik
mendebaldera. Euri gehiena abendutik martxora izaten da. 4.500 edo 5.000 m-tik
gora elurra da beti. Oihaneko klima bero hezea da. Ia egunero izaten da euria.
Iquitos portuan, adibidez, 2.286 mm euri izaten dira urtean.

Kostaldean landare gutxi dago: lehorrera egokitutako landare batzuk (kaktusak
eta algarroboak) hazten dira, eta ibarretan oasiak dira. Mendialdean ugariago
dira: lehorrera egokitutako zuhaixkak, kaktusak, piper-arbolak (Schinus molle)
eta belar luzeak, ibarretan lertxunak, mendiarteko goi-lautadetan borrajaren
familiako landareak, belardiak eta landare lekadunak, eta zenbait tokitan
eukaliptoak. Oso landaretza oparoa da oihanak hartzen dituen Ande mendien
ekialdean eta Amazonas arroan: goma-arbola, kaoba, kina-arbola, kakaotzea,
banilla, curare-arbola.

Andeetako antzinako kulturen artean (Chavin, Paracas, Mochica, Nazca, etab.)
Inka zibilizazioa nagusitu zen lurraldean. XII. mendearen inguruan sortu zen;
XV. mendearen erdialdetik aurrera izan zituen urterik oparoenak, eta Hego
Ameriketako inperio ahaltsuena eta handiena izatera iritsi zen espainiarrak
heldu aurreko urteetan. Gaur egungo Peru, Ekuador, Bolivia eta Argentinako eta
Txileko iparraldea hartzen zituen.

Ozeano Barea aurkitu ondoren, espainiar esploratzaileek Hego Ameriketako
kostaldea aztertu zuten, eta Peruko inperio handiaren berri izan zuten. 1531n
Francisco Pizarro lurraldea konkistatzera abiatu zen 180 soldaduren buru.
Espainiarrek Atahualpa inken erregea atxilotu eta, hark bahisaritzat gela bete
urre ordaindu bazuen ere, hil egin zuten (1533). Urte horretan bertan, Lima
hiria sortu zuten espainiarrek, itsasorako aterabidea izateko. 1543an Espainiako
Karlos I.a erregeak Peruko erregeorderria sortu zuen konkistatzaileen arteko
guduak amaitzeko eta koroaren aginpidea Hego Ameriketan sendotzeko.
Erregeorderriak ia Hego Amerika osoa hartzen zuen. Erregeordeen lehen egitekoa
konkistatzaileen matxinadak menderatzea izan zen. Francisco de Toledoren
gobernupean (1569-1581), lurraldearen barne-antolamendua egituratu eta
ekonomiaren hazkundea bideratu zen, zilarraren ustiapenean oinarritua. Lima
erregeorderriaren hiriburu eta, bi mendez, Hego Ameriketako merkataritza-gune
nagusi bilakatu zen. Erregeorderriak XVII. mendean zehar izan zituen urterik
oparoenak, baina, nolanahi ere, arazo askori aurre egin behar izan zien:
itsaslapurren erasoei, espainiarren arteko gerrei, amerindiarren matxinadei,
administrazio- eta erlijio-arazoei, kontrabandoari eta izurriteen eta lurrikaren
ondorio larriei, besteak beste.

XVIII. mendean garrantzia galdu zuen Peruko erregeorderriak, ekonomiaren
hazkundea moteldu egin baitzen erregeorderriaren zatiketagatik,
zilar-ekoizpenaren beherakadagatik eta biztanleriaren urritzeagatik neurri handi
batean. Mende horretan zehar, Peruko erregeorderria hirutan zatitu zen: Granada
Berria (1717), Rio de Plata (1776) eta Txile (1778). Bestalde,
kolonia-erregimenarekiko morrontzak Hego Ameriketako korrejidoreen eskuetan
zegoen merkataritzaren monopolioa, zerga-igoerak eta Tupac Amaru amerindiarraren
matxinada eragin zituen (1780-81). Kreole aristokraten artean ere burujabe
izateko asmoa gero eta sendoagoa zen. Hala ere, XIX. mendearen hasierako
askapen-mugimenduak sortu zirenean, Espainiako koroak Hego Ameriketan izan zuen
azken babesgune bihurtu zen Peru. 1821ean José de San Martín argentinar
jeneralak Peruren burujabetasuna aldarrikatu zuen Liman, Simón Bolivar
Askatzaileak Junineko eta Ayacuchoko guduetan (1824-25) De La Serna
erregeordearen osteak menderatu zituenean gauzatu zena.

1902tik aurrera, Estatu Batuetako Cerro de Pasco Investmen Company konpainiak
bere gain hartu zuen meen ustiapena. Augusto Leguía lehendakari izan zen
urteetan (1908-12 eta 1919-30) aginpide handia eskuratu zuen, erdi-mailako
klaseetara eta sortu berria zen langileriara hurbiltzen ahalegindu zen, eta
berrikuntza asko eragin zituen. 1929an militarrek Leguía aginpidetik kendu eta
Sánchez Cerro teniente koronela ezarri zuten haren ordez. Sánchez Cerrok gogor
zapaldu zuen burgesia txikiaren eta langileen artean gero eta jarraitzaile
gehiago zituen APRA alderdiaren matxinada bat 1932an. 1933an hil zuten Sánchez
Cerro, eta Benavides jeneralarekin oligarkiak iraun zuen aginpidean (1933-39).
1962an APRA alderdiko Haya de la Torre atera zen garaile, baina militarrek
hauteskundeak baliogabetu eta nekazarien matxinadak gogor zapaldu zituzten.
1965ean MIR ezkerreko mugimendu iraultzaileak, Castro eta Guevararen
jarraitzaileak, borroka armatua hasi zuen; Peruko gudarosteak erraz menderatu
zuen.

1980an Sendero Luminoso mugimendu maoista sortu zen, eta borroka armatuari ekin
zion. Gobernuak salbuespen-goera ezarri zuen Liman eta Callaon, eta militarren
zainpean jarri zituen Ayacucho eta mendialdeko beste probintzia batzuk.
Oinarrizko giza eskubideak ez ziren errespetatu, eta biztanleek, bizirik iraun
nahi bazuten, Sendero Luminosoren edo gudarostearen alde egin beharra zuten.
1990ko hauteskundeetan Mario Vargas Llosa idazlea aurkeztu zen eskuineko
alderdietako koalizio baten buru, baina Alberto Fujimoriren Cambio-90 alderdia
atera zen garaile. 1992an Fujimorik, gudarostearen laguntzarekin, estatu-kolpe
bat eragin zuen, munduko herrialde gehienek arbuiatu zutena. Fujimorik
Legebiltzarra eta epaien aginpidea deuseztatu, eta esku handia bereganatu zuen.
1997ko maiatzean, kargutik kendu zituzten Auzitegi Konstituzionaleko kideak,
Peruko konstituzioak Fujimori berriro hautatzea debekatzen zuela
adierazteagatik. 2006ko hauteskundeetan Alan García Pérez iritsi zen agintera,
eta kanpainan gogor kritikatu bazuen ere Toledoren gobernua, berak jarraitu egin
zuen haren politika ekonomikoarekin. 2007an, poliziari egindako hainbat erasok
nabarmen utzi zuten Sendero Luminoso berriro ere armatzen ari zela.

2011ko uztailaren 28an Ollanta Humala Tasso hautatu zuten lehendakari,
hauteskundeak Alberto Fujimoriren alaba Keiko Fujimori Higuchiri irabazita.

2016ko uztailaren 28an Pedro Pablo Kuczynski hautatu zuten lehendakari,
hauteskundeak Alberto Fujimoriren alaba Keiko Fujimori Higuchiri irabazita.

Iparraldean, Amazonas, Cajamarca, La Libertad, Lambayeque, Loreto, Piura, San
Martín eta Tumbes.

Hegoaldean, Apurímac, Arequipa, Ayacucho, Cusco, Huancavelica, Huánuco, Ica,
Madre de Dios, Moquegua, Puno eta Tacna.

Peruko biztanleen ia erdiak amerindiarrak dira. Ketxuak eta aimarak dira
amerindiar talde nagusiak, eta mendialdean bizi dira. Kostaldean mestizoak dira
gehienak, amerindiarren eta espainiarren nahastearen ondorengoak. Biztanleen %
15 inguru europarren ondorengoak dira. Gizatalde txikiagoen artean, aipagarriak
dira beltzak eta mulatoak (afrikar esklaboen ondorengoak), asiar jatorrikoak
(japoniarrak eta txinatarrak), eta Amazonas aldeko amerindiar taldeak.

Biztanleen hiru laurdenak hirietan bizi dira. Hiriburuaz gainera, Arequipa
(industria- eta nekazaritza-eremua, 726.000 biztanle), El Callao (herrialdeko
arrantza-portu nagusia, 684.000 biztanle), Trujillo (merkataritza-gunea, 627.000
biztanle), Chiclallo (411.500 biztanle) eta Cusco (inken inperioko hiriburua,
herrialdeko historia- eta arkeologia-hiri nagusia, 257.800 biztanle) dira Peruko
hiri nagusiak.

Peruko lurraldearen egitura eta eraketa direla eta, lurren % 3 baino ez da
nekazaritzan erabilgarria. Oro har, Perun lantzen diren gaien artean, arroza,
azukre-kanabera, kafea eta kotoiarenak dira emaitza oparoenak. Peruko lurrik
emankorrenak kostaldeko oasiak dira. Baliabide aurreratuekin lantzen dira, eta
ureztatuak daude gero eta alderdi gehiagotan. Lursail horietan, besteak beste,
kotoia, azukre-kanabera, arroza, patatak, mahatsondoak eta olibondoak lantzen
dira. Emaitzaren parte bat kanpora saltzen da.

Mendialdeko lursailak, berriz, txikiak dira, mailaka antolatuak, amerindiarrek
oso baliabide urriz lantzen eta bizibidea ateratzeko erabiltzen dituztenak.
Mendian egiten diren gai nagusiak artoa eta patatak, eta ondoren, mandioka,
garagarra, garia, basartoa eta kina-arbola dira.

Oihanaldeko alderdi batzuetan, XX. mendearen erdialdeaz gero kafea, platanoa,
arroza, artoa eta fruitu tropikalak lantzen dira. Bestalde, Perun oso zabalduak
daude kina-arbola eta koka. Koka-hostoa, amerindiarrek beretzat erabiltzen
dutena kenduta, Kolonbiara eta handik, kokaina bihurtua, Europara eta Ipar
Ameriketara saltzen da. Peruko oihanek lurraldearen erdia baino gehiago hartzen
dute, baina ustiapena ez dago guztiz aurreratua: kautxu-arbola, kaoba, ebanoa,
zedroa, palisandroa. Zura ibaietan barrena garraiatzen da Atlantikoraino.

Abere-hazkuntzak nolabaiteko garrantzia du, Andeetako indiarren artean batez
ere: ardiak, behiak, ahuntzak, llamak, alpakak, bikuinak, zaldiak, astoak eta
hegaztiak. Alpakaren eta bikuinaren ilea oso aintzat hartua da. Llama zamari
gisa erabiltzen da.

Peruk mea-baliabide handiak ditu, eta meagintzak NPGaren % 15 eta langileen % 8
hartzen ditu. Ustiatzen diren mea askoren artean kobrea, zilarra, beruna, zinka
eta burdina dira nagusiak. Peru munduko kobre-ekoizle handienetako bat da.
Petrolio- eta gas-hobiak ere badira. Halaber, oso baliabide handiak ditu uraren
indarraren bidez argindarra sortzeko, baina ibai nagusiak hirietatik urrun
izateak garestitzen du azpiegitura elektrikoak eraikitzea eta hedatzea.

Peruko industria aurrerabidean dago, baina arazoak ugari dira. Aipagarriak dira,
besteak beste, petrolio-findegiak, altzairugintza, industria kimikoa,
janari-industria, tabakogintza eta zementugintza. Perun lantzen den kotoiaren,
eta artilearen zein alpaka-ilearen kalitate onari esker, ehungintzak ere
garrantzi handia du. Lantegi gehienak kostaldean daude. Bestalde, Peruko
eskulangintza kalitate handikoa da (urre eta zilargintza, zeramika, ehungintza
etab). Industriak NPGaren % 16 eta langileen % 14 hartzen ditu.

Peruko kultura antzinako herrien eta espainiarren ekarriez osatua da. Antzinako
herriak eraikitzaile bikainak izan ziren. Aipagarriak dira inken eta inken
aurreko aztarnategiak: Chanchango hondakinak, Machu Picchuko gotorlekua eta
Cuscoko harlanduzko harresia eta gotorlekua. Geroago, espainiar kolonizatzaileek
eliza eta tenplu bikainak eraiki zituzten Peruko hiri nagusietan. Aipagarriak
dira, besteak beste, Limako katedrala, San Frantzisko eliza eta komentua,
Cuscoko katedrala, Jesus eta Mariaren eliza eta Jesusen Lagundiaren eliza, eta
Arequipako San Inazio eliza. Margolaritzan garrantzi handia izan zuen Cuscoko
eskolak XVII. eta XVIII. mendeetan. Espainiako Sevillako eskolaren eragina
nabari da Peruko orduko margolaritzan eta eskulturan. Literaturan zenbait
idazlek ospe handia izan du: César Vallejo, XX. mendeko poeta nagusietako bat,
Ciro Alegría eta José María Arguedas eleberrigileak, indiarren bizimodua islatu
dutenak, eta, XX. mendearen erdialdetik aurrera, Alfredo Bryce Echenique eta,
batez ere, Mario Vargas Llosa.

Gaztelania hizkuntza ofizial eta nagusia da herrialde osoan. Halaber, ketxua
erdialdean (Ancash, Huánuco, Pasco, Junín eta Lima) eta aimara hegoaldean (Puno,
Tacna eta Moquegua) ofizialak dira nagusi diren eskualdeetan.



https://eu.wikipedia.org/wiki/New_York

New York (ingelesez New York City eta ofizialki The City of New York) Estatu
Batuetan bizilagun gehien (8.200.000) dituen hiria da. Izen bereko estatuan
dago, Ozeano Atlantikoaren ertzean, Hudson ibaiaren bokalean. Herbeheretarrek
eratu zuten 1625ean, merkataritza-helburuetarako gune gisa, eta Estatu Batuetako
hiriburua izan zen 1785etik 1790era. Estatu Batuetako hiririk handiena izan da
1790ez geroztik. Hasieran hiria Manhattan uharteko hegoaldean eraiki zen, baina
XIX. mendean hiri-bilbea etengabe hedatu zen. Munduko portu natural
aproposenetako batean dago kokatuta, eta merkataritza eta finantza gune
nagusietako bat da. Horrez gain, New Yorkek mundu osoan eragin itzela dauka
hedabide, hezkuntza, entretenimendu, arte, moda eta publizitate arloetan.
Halaber, nazioarteko arazoak aztertzeko gune oso garrantzitsua da, eta bertan
dago Nazio Batuen Erakundearen egoitza nagusia.

"The City that Never Sleeps" ezizena eman diote, "Inoiz lo egiten ez duen
hiria", alegia, hiriak gauez duen bizitza dela-eta. Era berean, Sagar Handia
("The Big Apple") ezizena ere jaso ohi du.

Hiriko auzune eta ikur asko arras ezagunak dira mundu osoan zehar. Askatasunaren
Estatua izaten zen milioika eta milioika etorkinek XIX. mendearen bukaeran eta
XX. mendearen hasieran Estatu Batuetara itsasontziz iristean ikusten zuten
lehenbiziko erreferentzia. Wall Street, Manhattan uhartearen hegoaldean,
finantza-zentro global nagusia izan da Bigarren Mundu Gerraz geroztik, eta
bertan dago New Yorkeko Burtsa.

Bestalde, New York hiriaren ezaugarri bereizgarrienetakoa da bertako etxe
orratzen ugaritasuna: munduko eraikinik garaienetako asko hiri hartan daude,
esate baterako, Empire State Building.

New York kultur mugimendu askoren sorlekua da; besteak beste, Harlem
Renaissance, literaturaren eta ikusizko artearen esparruan; espresionismo
abstraktua ("New Yorkeko Eskola" gisa ere ezagutua), margolaritzan; eta hip hop,
punk, salsa eta Tin Pan Alley, musikan.

New York Estatu Batuetako ipar-ekialdean, New York estatuko hego-ekialdean eta
Washington eta Boston arteko bide erdian dago Hudson ibaiaren bokalean kokatuta,
honekOzeano Atlantikora itsasoratzean babesturiko portua sortzen du, hiriaren
hazkunde ekonomikoa hobetzeko laguntzen duena. Hiriaren gehiena hiru uharteetan
banatuta dago: Manhattan, Staten Island eta Long Island, eraikitzeko lur urria
baita.

Harlem ibaiak, Ekialdekoa eta Hudson ibaien artean, Manhattan eta Bronx auzoak
banatzen ditu. Ibaiei lur-eremu batzuk irabazi eta gero, hiriak 831,4 km²
azalera du: lekurik garaiena Staten Island dagoen Todt muinoa da (124,9 metro).

Napoli edo Madril hirien latitude berean izan arren, New Yorkek klima heze
kontinentala du, kontinentearen barnealdetik aire hotza dakarten haizeak direla
eta. Kostaldean dagoenez, negu hotzak ez dira barnealdean bezain hotzak eta
urtean ia 63,5 eta 88,9 zm elurra du; aro epela batez bestean 199 egunekoa da.
Uda beroa eta hezea da: urtean, batez besteko 18 eta 25 egunen artean 30 °C
baino gehiago du.

Ezohikoak badira ere, New Yorken haize-erauntsiak badaude. 1981ean batek
Manhattango hegoaldea urez bete zuen eta 1938an beste batek 700 hildako utzi
zituen.

New Yorkeko inguruetan gutxi gorabehera 5000 amerindiar bizi ziren
(lenapetarrak), gaur egungo hiriaren kokalekua Giovanni da Verrazzano italiarrak
1524an deskubritu zuenean. Esploratzaile hark Frantziako koroaren zerbitzuan
ziharduen eta tokiari "Nouvelle Angoulême" ("Angulema Berria") deitu zion.

Toki hori biztanle europarrez populatzen hasi zen herbeheretarrek 1614an
larru-merkataritzarako gune bat sortu zutenean Manhattanen hegoaldeko muturrean,
"Nieuw Amsterdam" ("Amsterdam Berria") deitu zutena. 1626an Peter Minuitek,
Herbehereetako kolonia haren zuzendariak, Manhattan uhartea lenapetarrei erosi
zien, 60 florinen balioaren truke.

1664an ingelesek hiria konkistatu eta "New York" izena jarri zioten, York and
Albanyko duke ingelesaren omenez. Ingelesen eta herbeheretarren arteko bigarren
gerraren amaieran, herbeheretarrek Run uhartearen gaineko kontrola lortu zuten,
ingelesek New York kontrolatzearen truke. Run Indonesiako uharte txiki bat da,
eta garai hartan New York baino askoz ere ondasun baliotsuagoa zen, bertako
zuhaitzetatik lorturiko espezieei esker.

Independentzia Gerran, hiria zenbait borroka garrantzitsuren gertalekua izan
zen. Manhattan iparraldeko Fort Washingtoneko guduaren ondoren (1776),
britainiarrek Ipar Amerikan zeukaten egoitza politiko eta militar nagusia
bihurtu zen, okupazio militarra 1783an amaitu zen arte.

Handik gutxira, Estatu Batuetako hiriburu bilakatu zen, Estatu Batuetako
Konstituzioa berretsi zen eta, 1789an, Estatu Batuetako lehen presidenteak,
George Washingtonek, bertan hartu zuen bere karguaren jabetza. 1790erako, New
York Estatu Batuetako hiririk handiena bihurtu zen, Philadelphiaren aurretik.

XIX. mendean hiriak eraldaketa handiak izan zituen, immigrazioaren eta
garapenaren ondorioz. 1811ko plana jarraituz, hiriko kale-sarea hedatu egin zen,
Manhattan uhartearen osotasuna hartzeraino. 1819an Erie ubidea ireki zen eta,
horren bitartez, Ipar Amerikaren barrualdeko lurralde eta nekazaritza-merkatu
handiak Ozeano Atlantikoarekin komunikatuta geratu ziren.

XX. mendeko lehen erdian zehar, New York nazioarteko zentroa bihurtu zen
industria, merkataritza eta komunikazioaren alorretan. 1920ko hamarkadan New
York City helmuga nagusitzat hartu zuten afrikar jatorriko amerikar herritar
askok eta askok, Estatu Batuen hegoaldetik abiaturiko migrazio handiaren ("Great
Migration") garaian. 1916rako, Afrikako diasporak Ipar Amerikan zeukan
hiri-kokagune handiena zen New York. Harlem Renaissance mugimendua
alkohol-debekualdiaren garaian loratu zen: horrek denboran bat egin zuen loraldi
ekonomiko batekin eta horren ildotik etxe orratzen eraikuntzan pizturiko
norgehiagokarekin.

1948an New York hiria munduko hiririk jendetsuena izatera iritsi zen, Londresen
aurrertik (azken horrek ehun urtez eutsi zion bere nagusitasunari). Gerraren
suntsipenik jasan gabe, munduan New York nagusitu zen hiri aitzindari gisa, Wall
Street izanik Estatu Batuak munduko botere ekonomiko izaterainoko igoeraren
gidari, Nazio Batuen Erakundearen egoitza nagusia (1959an bukatua) izanik New
York hiriaren eragin politikoaren erakusgarri, eta New Yorkeko espresionismo
abstraktuak Parisen ordez New York ipiniz artearen munduaren zentro gisa. 1980ko
hamarkadan finantzen industria indarberritu egin zen, eta horrek hoberantz
bultzatu zuen hiriaren zerga-egoera. 1990eko hamarkadan arrazen arteko tirabirak
baretuta zeuden, delitu-tasek beherakada ikusgarria izan zuten, eta
etorkin-sorta berriak iritsi ziren Latinoamerika eta Asiatik.

New York izan zen 2001eko irailaren 11ko atentatuen gertalekuetako bat: ia 3000
pertsona hil ziren World Trade Center negozio-gunearen suntsipenean. Orube
horretan "Freedom Tower" ("Askatasunaren Dorrea") eraikiko da. 2013an bukatuta
egongo dela aurreikusita dago.

New York Estatu Batuetako hiririk jendetsuena da: 2005ean 8.213.839 biztanle
zituen, hots, estatuaren eta gune metropolitarren % 40 da. Azken hamarkadan,
hiriaren biztanleria handitzen ari denez, demografoek 2030. urterako 9,2 eta 9,5
milioi biztanle artean izango dituela uste dute.

Hiriko demografiaren ezaugarri nagusi biak biztanle dentsitate eta aniztasun
kulturala dira. 100.000 biztanle baino gehiago dituzten estatubatuar hirien
artean dentsitaterik handiena du, 10.194 bizt/km² hain zuzen ere.

Aniztasuna ere handia da. Historian zehar, hainbat etorkin bertaratu ziren bere
portua ezen Melting Pot (euskaraz: "arragoa") izeneko politika lehendabizikoz
Lower East Side auzoan erabili baitzuten. Jatorriaren arabera, etorkin-multzo
handienak herrialde hauetakoak dira: Dominikar Errepublika, Txina, Jamaika,
Guyana, Pakistan, Ekuador, Haiti, Trinidad eta Tobago, Kolonbia eta Errusia.

Gune metropolitarrean, Israeldik at dagoen munduko judu komunitaterik handiena
dago: izan ere, newyorktarren % 12k judutar jatorria du Estatu Batuetako
amerindiarren laurden bat eta afroamerikar komunitaterik handiena ere baditu.

Hiriak Euskal Etxea badu, eta Estatu Batuetako 44etako bat da. 1913an sortua,
Ipar Amerikako lehendabizikoa izan zen. Euskal Etxeak hainbat ekitaldi antolatu
ditu, adibidez 2009an Korrika.

Ameriketako Estatu Batuetako beste euskaldunak ez bezala, New Yorkeko gehienak
ez dira aspalditik joandako etorkinak edo haien senideak, baizik eta azken
hamarkadetan lana dela-eta bertara joandakoak. Munduko kultura-hiriburuetako bat
izanik, hainbat euskal artistak bertan etxebizitza dute, bai euskaldunek (Ainhoa
Arteta, Mikel Urmeneta, eta abar) bai euskaldunekin lotura duten amerikarrek
(adibidez, Julian Schnabel).

1898an eratu zenetik, New York hiria metropolitar udalerria da, alkatea eta hiri
batzarra duen aginte sistema, alegia. Lau urtetik behin hautatzen dituzte eta
agintaldi bi baino ezin dituzte bete.

Egungo alkatea Michael Bloomberg da, demokrata ohia eta Estatu Batuetako Alderdi
Errepublikarrari esker, 2001ean eta 2005ean independente hautatua.

New York City bost auzo edo barrutik (ingelesez, "boroughs") osatzen dute:
Brooklyn, Queens, Bronx, Manhattan eta Staten Island ("The Five Boroughs").

Barruti bakoitzaren barruan gune oso ezberdinak daude, eta jatorri askotako
bizilagunak: txinatarrak, latinoamerikarrak, ekialdeko europarrak... Dena dela,
auzo askoren mugak ez daude oso zehazturik.

New York nazioarteko merkataritza gune eta munduko ekonomiaren hiriburuetako bat
(Paris, Londres eta Tokiorekin batera) da. 2005ean bere gune metropolitarraren
metropolitar produktu gordina (BPG moduko magnitudea) 952,6 milioi estatubatuar
dolarrekoa zen, Estatu Batuetan handiena izanik. Bertan enpresa nagusi askok
dute bere egoitza, tartean Fortune aldizkariak argitaratutako 500 aberatsenen
zerrendaren 44k.

Herrialde independentea balitz, munduko 15 nagusien artean egonen litzateke.
Wall Streeteko New Yorkeko burtsa eta NASDAQ munduko lehendabiziko eta bigarren
burtsarik handienak dira, kapitalizazioa kontuan hartuta.

Hiriko jarduera ekonomikorik nagusienetariko bat turismoa da, New Yorkek urtero
40 milioi bisitari inguru dituelako. Empire State, Ellis uhartea, Broadwayeko
antzerkiak, Met museoa, Central Park, Rockefeller Center, Times Square, Bronxeko
zoologikoa edo Lorategi Botanikoa lekurik bisitatuenak dira. Bosgarren eta
Madison etorbideetan daude hiriko saltoki garestienetako batzuk.

Hiriko eskola publikoen sistema udalerriak ustiatzen du. Haren 1.200 eskoletan
1,1 milioi ikasle daude: Gainera, badaude beste 900 eskola pribatu, tartean
Estatu Batuetako nagusietariko batzuk

Hirian, Barnard Collegek, Columbiak, Fordhamek eta New Yorkeko Unibertsitateak
beren egoitzak dituzte.

Newyorkarrek garraio publikoa erabiltzen dute, izan ere, familia gehienek ez
baitute automobilik.

New Yorkeko metroa New York eta inguruko herriak batzen dituen garraiobidea da.
1904ko urriaren 27an inauguratu zuten eta gaur egun, munduko luzeenetarikoa da,
guztira 370 km baititu. Metroa 27 liniak eta 468 geltokik osatzen dute.

Hiriak 12.000 taxi baino gehiago ditu eta autobus eta trenbide asko. Hiru
aireportu nagusi ditu: John F. Kennedy, Newark-Askatasuna eta LaGuardia
aireportua, urtero 100 miloi bidaiarik baino gehiagok erabiliak.

Tom Wolfe idazleak New Yorken «kultura airean dagoela ematen du, klimaren
ezaugarri bat izango balitz» esan zuen. Hirian hainbat mugimendu kulturalek izan
zuten bere jaioterria, tartean Harlemen berpizkundea. Musikan 1940ko hamarkadan
jazz, 1970eko hamarkadan hip hop eta 1980ko hamarkadan punk eta hardcore
mugimenduen hiriburu bilakatu zen. Metropolitan Opera House eta Carnegie Hall
opera aretoak izateaz gain, 1880ko hamarkadan Broadway eta 42. kaleko antzerkiek
genero berria sortu zuten, musikala, hain zuzen ere.

Hiriko gastronomia bere biztanleen bezalako aniztasuna du, italiar eta juduen
bagel, cheesecake edo pizza famatuak lekuko. Egun, gero eta falafel eta kebab
gehiago badaude halaber eta kaleetan oraindik hot dog eta pretzel dira nagusi.
Hirian ere hainbat haute cuisine jatetxe daude.

New York hiriarekin loturarik estuena duen eraikin-mota etxe orratza da. Hain
zuzen ere, etxe orratzaren agerpenaren ondorioz aldatu zen bertako hiri-paisaia,
Europako tradizioaren ildoko etxe txikiz osaturiko hirigune bat izatetik
negozio-auzoetan gailenduriko bertikaltasunera.

2008ko abuztuan, New Yorkek garaiera handiko 5.694 eraikin zeuzkan eta haietako
48k 200 metro baino gehiagoko garaiera dute: hortaz, munduko beste edozein hirik
baino gehiago dauzka.

Arkitekturaren ikuspegitik, New Yorkeko eraikinak estilo askotakoak dira. Horien
artean, aipatzekoa da Woolworth Building (1913), "Gothic Revival" estiloko etxe
orratza, espaloitik ikus daitezkeen xehetasun gotiko ugariz hornitua.

Equitable Building eraikitzean sortu zen arazo larriari aurre egiteko asmoz
1916an onetsiriko arau batek ("Zoning Resolution") ezarri zuenez, handik aurrera
eraikitzekoak ziren etxe guztiek "atzeraguneak" behar zituzten izan; hau da,
eraikin batek, bere garaierako puntuetan, "lodiera" ezberdina behar zuen izan,
halako moduan non goragoko solairuen azalera txikiagoa izango baitzen
beheragokoena baino. Horren ondorioz, eraikin garaiek harturiko itxura da
hainbat "koskaz" osatuta egotearena. Antolaketa horren helburua zera zen, modua
egotea eguzkiaren argia espaloietaraino iritsi ahal izateko. Art Déco estiloko
Chrysler Building (1930) eraikinaren diseinuak (zenbat eta garaiago iritsi,
hainbat eta estuago bilakatzen da eraikina, gailurrean daukan altzairuzko orratz
batean amaitzeraino) baldintza horiek betetzen ditu. Eraikin horixe bera da,
historialari eta arkitekto ugariren iritziz, New Yorkeko eraikinik onena, dituen
apaingarri arras bereizgarriak kontuan harturik. Nazioarteko estiloko eraikinei
dagokienez, Estatu Batuetako adibiderik argienak dira Lever House (1952) eta
Seagram Building (1957), azken hori Ludwig Mies van der Rohe arkitektoarena.

Zenbait lehiaketa ospetsu ere ospatzen dituzte hirian: ezagunenak AEBetako
Irekia tenisean eta New Yorkeko maratoia dira.

Manhattango Metropolitan Museum of Artek bi milioi artelan ditu. Urtero 4,5
milioi bisitari izanik , munduko museorik nagusietariko bat da. Hiriko beste
museo garrantzitsu bat Museum of Modern Art da, ingelesezko haren siglekin
ezaguna (MoMA). Badaude beste hainbat museo ere, tartean Frick Bilduma, Brooklyn
museoa, Queenseko Arte Museoa, The Cloisters edo Solomon R. Guggenheim museoa.

New York Hall of Science, Skyscraper Museum eta Staten Island Institute of Arts
& Sciences zientzia museoak izan arren, famatuena Estatu Batuetako Historia
Naturalaren Museoa da.

New Yorkek 113 km²-ko azalerako parkeak eta 22 kilometroko hondartza publikoak
ditu. Natura-gune nagusiak honako hauek dira:

New Yorken munduko telebista, publizitate, musika eta hedabide industriaren
talderik nagusietariko batzuk daude, adibidez Time Warner, News Corporation,
Hearst Corporation edo Viacom. Estatu Batuetako hiru egunkari nazionaletako bi
newyorkarrak dira: The Wall Street Journal eta The New York Times hain zuzen
ere. Badaude beste egunkari asko ere, tartean The New York Daily News edo The
New York Post.

Estatu Batuetako lau telebista-kate nagusiek (ABC, CBS, FOX eta NBCk) bertan
dute bere egoitza, baita kablezko hainbat kanalek ere, adibidez MTV, Fox News,
HBO edo Comedy Central.

  Lankevich, George L. (1998), American Metropolis: A History of New York City,
NYU Press, ISBN 0814751865 .   Burrows, Edwin G.; Wallace, Mike (1998), Gotham:
A History of New York City to 1898, Oxford University Press .   Burgess, Anthony
(1976), New York, Little, Brown & Co. .   Federal Writers' Project (1939), The
WPA Guide to New York City, The New Press .   Jackson, Kenneth T. (1995), The
Encyclopedia of New York City, Yale University Press .   Jackson, Kenneth T.;
Dunbar, David S. (2005), Empire City: New York Through the Centuries, Columbia
University Press .   White, E. B. (1949), Here is New York, Little Bookroom .  
Whitehead, Colson (2003), The Colossus of New York: A City in 13 Parts,
Doubleday .   Belden, E. Porter (1849), New York, Past, Present, and Future:
Comprising a History of the City of New York, a Description of its Present
Condition, and an Estimate of its Future Increase, G.P. Putnam,
http://books.google.com/books?id=Jv-nXd8W8b0C&printsec=titlepage .



https://eu.wikipedia.org/wiki/Ingalaterra

Ingalaterra Erresuma Batua sortzen duten herrialdeetako handiena da, uharteko
hegoaldearen bi herenak baino gehiago hartzen baitu (130.395 km2) eta populazio
osoaren % 83 (50.690.000 biztanle 2006an) baitauka.

Nazioarteko historian, ikaragarrizko eragina eduki du, bai ekonomiaz, Britainiar
Inperioaren bidez, baita kulturaz ere, bertako hizkuntza (ingelesa) planeta
osoan hedatuena eta garrantzitsuena izanda.

Askotan Erresuma Batua izendatzeko erabiltzen da, baino desegokiro. Herrialdeko
beste nazioekin (Gales eta Eskozia) eta Irlandarekin ez du beti harreman
historiko onik izan.

Historikoki, Ingalaterrako banaketaren oinarria konderriak ziren. Banaketaren
sorrera ingelezko lurralde-batasun tradizionaletatik zetorren. Herrialdea batu
baino lehen, batzuk erreinuak ziren, Essex edo Sussex bezala; beste batzuk,
dukerriak, Yorkshire, Cornwall eta Lancashire esaterako edo soilik,
nobleteriaren lurraldeak, Berkshire bezala.

XIX. mendeko bukaeran, herrietako gobernua berrantolatu zuten. Industrial hiri
handiak sortzen zirenean, konderri berriak hirien inguruan sortu behar zuten,
adibidez, Manchester Handia. 1990eko hamarkadan, John Major lehen Ministroaren
berrikuntzak agintaritza berria sortu zuen, barrutiak sortzen. Horrek nahasmena
ekarri du, gaur egun zaila baita konderri zeremonial ohikoak, konderri
metropolitarrak eta ez-metropolitarrak desberdintzea.

Egun, Ingalaterra lau banaketa administratiboetan banatzen da: eskualdeak,
konderriak, barrutiak eta parrokiak.

2014ko azaroaren 27rako David Cameronek Ingalaterrako auziei buruzko eskumena
diputatu ingelesei erreserbatzeko asmoa aurkeztu zuen eta horri EVEL, English
Votes for English Laws (boto ingelesak lege ingelesetarako) izena jarri zion.



https://eu.wikipedia.org/wiki/Inauteri

Inauteriak edo inauteak bereziki Europan eta Amerikako hiri eta herrietan
neguaren bukaera aldera jendeak mozorroturik ospatzen dituen jaiak dira,
desfileak eginez edota besterik gabe jai-giroan murgilduz, kantuz, dantzan eta
zarata eginez. Inauterien ezaugarri berezia da, beste jaien aldean, umore,
parodia eta satira giroa, gizarte ordena urratu eta alderantzikatzen duena. Jai
hauetako giro alai eta bizia islatzearren, inauterietako adituek "denbora kartsu
bizia" eta "jaien jaia" erabili izan dituzte euren definizioetan. Historikoki,
kristautasunaren tradiziotik abiatzen diren jaiak dira, baraua eta beste zenbait
gabetze dakartzan Garizumaren aurretik ospatzen baitira, baina antzinako
paganismoan daude sustraiturik, negua amaitu eta udaberria hasteari loturik.

Inauteriak ospatzen diren herrialdeetako hizkuntza gehienetan izendatzeko gehien
erabiltzen den terminoa carnaval/carneval/carnival da, kristautasunaren
inauterien ondorengo Garizuman haragia jateko debeku erlijiosoarekin loturik.
Batzuen arabera, antzinako erromatarrek Isis jainkosaren omenez egiten zuten
currus navalis izeneko desfiletik dator, erromatar jatorriaren hipotesia
indartuz horrela. Egun, ordea, carne levamen edo carnisprivium Erdi Aroko
latinezko adierazpenen jatorria hobesten da, Garizuman haragia jateko debekuari
erreferentzia egin eta kristau jatorriaren hipotesia baieztatzen dituena.

Euskal Herrian, berriz, inauteriak, inauteak eta aratusteak (azken hau, haragia
jaten uztearekin loturik) deitzen zaie jai horiei. Bestelako izen bereziak
erabili izan dira, hala nola Lapurdin eta Nafarroan zanpantzarrak (jaietako
pertsonaiari erreferentzia eginez) eta Gipuzkoan asteartinak (inauterietako
astearteari erreferentzia eginez). Espainian, carnestolendas eta antruejo
terminoak ere erabili izan dira, bereziki inauteri tradizional zenbait
izendatzeko.

Paganismoan eta antzinako mundu-ikuskeran sustraiturik badaude ere, bereziki
zeltiar kulturako elementuekin loturik, geroagoko beste kultura, erlijio eta
ohiturekin izandako elkarreraginaren emaitza dira inauteriak, eta bereziki
kristautasunaren baitan kokatu behar dira, Garizumarekin loturik. Erdi Aroko
alderantziketa-jaiek ere bere eragina izan dute toki batzuetako inauterien
erritu zenbaitetan. Azkenik, kultura burges hiritarren exhibizionismoa ere
hirietako inauteriak moldatzeko osagai garrantzitsua izan da.

Inauteriak Saturnalia eta Lupercalia erromatar jaiekin ere lotu dira. Saturnalia
jaietan normalean baimendu gabeko jokabideak onartzen diren eta hiritarrek klase
sozialak ahaztu eta oturuntzak ospatzen zituzten elkarrekin. Jai horietan
printzea ere izendatzen zen, egungo inauteri askotan dauden errege eta erreginen
antzera. Printze honen zeregin nagusia jaiak ospatzen zituztenei zentzugabeko
aginduak ematea zen. Lupercalia jaiak otsailean ospatzen ziren eta
ugalkortasunarekin zeuden loturik.

Inauterien jaiak mugikorrak dira egutegian; hau da, urte batetik bestera data
zehatza aldatu egiten da, kristau liturgia-egutegiko Garizuma eta Pazkoa kristau
ospakizunak erreferentzia harturik. Oro har, inauteri jaiak Garizuma abiatzen
den aurreko astean hasi eta Garizuma hasierako hausterre-egunaren bezperara arte
luzatzen dira, munduko hainbat lekuetan Mardi Gras moduan ezagutzen den hurrengo
asteko asteartera arte hain zuzen; bestela esanda, Pazko aurreko zazpigarren
igandea da inauteri-igandea. Toki batzuetan hurrengo asteburuan ere ospatzen
dira inauteriak, Garizuma hasita dagoela, piñatako inauteriak izenarekin,
Algortan, Altsasun, Bilboko Santutxu auzoan, Altzan eta Errenterian. Beste
batzuetan, ordea, lehenago dira: Zubietan eta Iturenen esaterako, inauteriak
urtarrileko azkeneko igandearen osteko lehen astelehen eta asteartean ospatzen
dira.

Eguberrietatik Garizuma bitartean ospatzen diren neguko jaiak ere (Epifania,
Kandelaria, San Blas jaia, Santa Agata jaia, besteak beste) inauterien zikloaren
barnean kokatu izan dira. Hori baino lehenago gertatzen diren jaia zenbaitek ere
inauterietako ezaugarriak dituzte, Lazkaoko San Nikolas jaia esaterako, non
haurrak apezpiku bilakatzen diren, Saturnalia erromatar jaietako errituari
jarraiki.

Claude Gaignebet etnologoaren arabera antzinakoek urtea ilargi t'erdiko
zikloetan banatzen zuten urtea, ziklo horietako bakoitzak 40 eguneko epea betez
gutxi gorabehera. Kandelaria egunean, otsailaren 2an hain zuzen, goizenera,
hasten dira inauteriak. Horrela, nabarmendu behar da Eguberritik otsailaren 2ra
arte, 40 eguneko edo ilargi t'erdiko zikloa dago, inauterien baitan sartu ohi
diren neguko zikloko jaiek betetzen dutena eta Garizumak 40 eguneko beste ziklo
batez jarraipena ematen diona. Inauteri jaien data mugikorra da ordea, eta ez da
beti gertatzen otsailaren 2an: Pazkoa udaberriko lehenengo ilargi betea da eta,
beraz, inauteria neguko azken ilargi berria da. Beraz, otsailaren 2ko data
finkoa, eguzkiaren egutegian oinarritzen den gregoriar egutegiko data hain
zuzen, antzinako ilargiaren egutegira egokitu behar da inauterien data
zehazteko, inauterien antzinako jatorria agerian utziz horrela.

Hipotesi baten arabera, Kandelaria eguna neguaren eta, beraz, denboraren eta
eguraldiaren bilakaeraren erreferentzia gisa baliatzen da; adibidez, Europa
osoan zabaldurik dagoen tradizio baten arabera, hartza otsailaren 2an bere
ezkutalekutik zerua behatu eta iluna badago (ilargi berria eta, beraz, ospatu
egingo da inauteria), atera egingo da; argia badago (ilargi betea), berriz,
beste 40 egunez itxarongo du (inauteria bezalaxe).

Euskal Herrian zaratarekin lurra esnatzeko deia zegoela uste izan da eta
horregatik ereite jai batekin harremandu da inauteria askotan. Horren adibideak
ikusi ahal dira Sakanako inauterietan: (Olaztin zimaurra botatzen da gurdi
batetik eta Altsasuko momotxorroek goldea erabiltzen dute lurra esnatzeko.
Ituren eta Zubietan, berriz, joaldunak ateratzen dira, zarata eginez, erritmo
jakin bati jarraiki. Hainbat herritan,pertsonaia doilor jakin bat egiten da erru
kolektiboaren petzero, esaterako, Arabako Porretero izeneko pertsonaia, zeina
epaitu eta putreek jan dezaten errekara botatzen den.

Egun hiri inauterietako osagai nagusiak mozorroa, musika eta dantza badira ere,
inauteri tradizonaletan ekintza-esparru zabalagoa zegoen: txantxak, zarata
sortu, eltzeak puskatu, elkarri ura, zahia, irina eta beste gauzak bota, puxikaz
eta makilez jo, txakur eta katuen buztanei gauzak lotu, oilarrekin jolastu,
etxez etxeko eskeak egin ondoren oturuntzak, iseka egin, irainak bota, sekretu
eta zurrumurruak zabaldu eta abar.

Beste batzuen arabera, udaberriaren hasierarekin lotzen dituzte, eta, beraz, jai
hauek duten kutsu kristaua ondorengo bilakaera bati zor zaio. Inauterietan izaki
mitologiko gaiztoak uxatzen ziren eta zarata handia ateratzeko baimena zegoen.
Kristautasunak jaiak bereganatu eta arestian aipatu diren jaiaren denbora-mugak
jarri bide zituen.

Hiri inauteriak XIX. mendearen bukaeran moldatu ziren eta ikuskizun moduan eratu
ziren, desfile nabarmen eta luxuzkoak antolatuz eta horietan miresmena eta
lilura bilatuz, askotan turismoari begira. Hiri inauteri horiek Errenazimentutik
Aro Modernora arte Europako errege-gorteetan ospatzen diren
maskara-dantzaldietan dute jatorri, XIX. mendean hirietako burgesiako klaseek
garapen bidean ziren hirietara moldatu zutena. Ameriketan ospatzen diren
inauteriak ere hiri inauteriak dira gehienetan eta horietan bereziki nabarmena
da Rio de Janeiroko inauteria.

Antzinako tradiziozko inauteriak, berriz, Europan ospatzen dira gehienbat, han
eta hemen herri txiki bakanetan, eta jarraipen biziarekin Euskal Herriko eta
Espainiako zenbait eskualdeetan. Hala ere, herri txikietako antzinako inauteriak
galbidean daudela eta berezko izaera galdu dutela esan daiteke. Batzuen ustez,
inauteri tradizionalak galdu egin dira; esaterako, Julio Caro Barojaren
hitzetan: "Inauteria hil egin da, hil egin da, eta ez urtero berpizteko garai
batean bezala". Nolanahi ere, desberdintasun nabarmenak daude oraindik ere
tradizioari jarraiki ospatzen jarraitzen den tradiziozko inauterien eta bereziki
hirietan ospatzen diren inauterien artean. Diferentzia moduan, hiri
inauterietako disfrazak eta antzinako inauterietako mozorroak bereizi izan dira:
hiri inauterietan eder edo umore itxura izatearren pertsonak mexikarrez edo
txinatarrez disfrazatu egiten diren bitartean, antzinako inauterietan
mozorroaren helburua nortasuna erabat ezkutatzea litzateke, ordena irauliz
burutzen diren ekintzak anonimatuan utzi eta pertsonaren erabateko bihurketa
lortzeko. Gainera, mozorro tradizionala iraunkorra da eta urtez urte errepikatu
egiten da eta askotan belaunaldiz belaunaldi ere bai. Beste alde nabarmena
antolakuntzari buruzkoa da: antzinako inauterietan herritarrak ziren modu
autonomoan inauteriak antolatzen zituztenak, baliabide eskasekin, askotan
erabilgarriak ez ziren jantziekin eta urtez urte erabiltzen diren maskara eta
bestelako osagarriekin; hiri inauterietan, berriz, udalak eta jai-batzordeak
dira ikuskizunak antolatu eta askotan konpartsen gastu handiko mozorroak eta
azpiegiturak finantzatzen dituztenak.

Euskal Herrian inauteriak antzinatik ospatzen dira. Hala ere, Hego Euskal
Herrian, Francoren diktadurak jai hauek debekatu eta galzorian jarri zituen.
Toki batzuetan, Tolosan esaterako, jarraipena izan zuten garai hartan Udaberri
jaiak izena hartuta.

Gipuzkoan, Tolosa (ikus Tolosako inauteriak) eta Donostiako hiri inauteriak dira
jendetsuenak. Herri askotan, kaldereroen jaia ospatzen da inauterien aurreko
asteetan. Donostian, artzainak eta inudeak izeneko jaia ere ospatzen da
inauterien aurreko igande batean.

Inauteri tradizionaletan ospe berezia dute Ituren eta Zubietako inauteriak,
Lantzeko inauteriak, Unanuko inauteriak eta Zalduondokoak. Antzuolan sorgin
dantza izeneko dantza tradizionala egiten da, non mutilak neskaz mozorrotzen
diren. Enkarterrin Carrascoliendas izenarekin opsatzen dira inauteriak eta
parte-hartzaileek oilar beltz bat eskuan, koplak abesten zituzten oilar
beltzaren historia eta orduko kontuei buruz.Zuberoan maskaradak izaten dira
inauteri garaian. Maskarada bi taldetan banatuta dago, beltza eta gorria.
Bigarrena guztiz ordenatua da eta bertan dantzari finek hartzen dute parte.
Lehenengoa zikina eta baldarra da.

Espainian oso ezagunak dira Cádiz eta Tenerifeko inauteriak. Cádizen chirigota
izeneneko kantari taldeak agertzen dira eta mozorrotuta joateaz gain umorezko
kritika soziala egiten dute kantuz. Tenerifen desfilea da ekitaldi ikusgarriena,
Rio de Janeiroko inauteriaren antzera. Hiri-inauteri horietaz gainera, inauteri
tradizionalak baduade; esate baterako, zamarrón izeneko pertsonaia arrunta toki
askotako inauterietan.

Mende askotan zehar Parisko inauteriak famatuenetakoak izan baziren ere, XX.
mendean zehar bertan behera geratu ziren, harik eta XX. mendearen bukaeran
arrakasta handiz berreskuratu ziren arte. Ospetsuak dira, orobat, Dunkerque,
Annecy, Granville eta Limoux hirietako inauteriak. Karibeko Martinika eta
Guapalupeko inauteriak bertako inauterien ezaugarriak dituzte.

Veneziako inauteriak dira Italia osoan ezagunenak. 1268tik ospatzen dira,
gutxienez. XVII. mendeko jantzi landu eta ikusgarriekin mozorrotzen dira,
maskara landuekin.

Londresko Notting Hill auzoan milioi bat eta erdi pertsona biltzen dituen
desfilea ere egiten da. Bertako Karibeko immigranteek ekarritako inauteria da
eta Brasilgo inauterien antzekoa da.

Bereziki frantziar kolonizazioan jatorri duten inauteriak ospatzen dira hiri
batzuetan, Mardi gras izenarekin. Ospetsuena New Orleans hiriko inauteria da,
baina beste hiri batzuetan ere ospatzen dira, hala nola Mobile eta Pensacolan.

Munduko inauteri ezagunenak dira, bereziki Rio de Janeiroko inauteria. Han,
karroza landu eta koloretsuekin desfile ikusgarriak egiten dira, sanba musikak
lagunduta dantza eginez etengabe.



https://eu.wikipedia.org/wiki/Getxo

Getxo Bizkaiko kostaldearen erdialdeko udalerri bat da, Bilboaldean eta Uribe
Kostan kokatua, Bilboko itsasadarraren eskuinaldean, Bilbotik 15 kilometrora.
77.759 biztanle dituenez, Euskal Herriko hiririk jendetsuenetan seigarrena da.

Getxon dago Bizkaiko Zubia deritzon 1893ko burdinazko zubi esekia, UNESCOk
gizateriaren ondare izendatua eta Portugaleterekiko lotura egiten duena.

Getxok hainbat hondartza ditu: Areeta auzoan Areetako hondartza; Algortan,
Ereaga eta Arrigunaga; eta Sopela aldean, Azkorri eta Barinatxe, azkeneko bi
hauetan nudismoa egitea dago. Barinatxe hondartzan Getxo eta Sopela artean
banatuta dago.

Getxoko udalerri osoa Gobela ibaiak zeharkatzen du. Honen bokalea Leioan dago
kokatuta, Ibaizabal ibaira isurtzen ditu urak. Horren aurretik hainbat padura
sortzen ditu, adibidez Bolue eta Fadura, Bolue errekaren urez.

Ibaizabal ibaiaren azkeneko zatia Portugalete eta Getxo artean egiten da,
itsasoratu aurretik.

Getxo iparraldean Galea lurmuturra dago. Bertan dago kokaturik Printzearen
gaztelua.

Getxoren inguruko lehenengo erreferentziak XVI. mendean agertu ziren. Bertan
Fortun Sanchez de Getxo eta Otxoa Ortiz de Getxo aipatzen dira. Elizate
gehienetan bezala, garai hartan, eliza eta dorretxeen inguruan biltzen ziren
hainbat baserri ziren herriak.

Andra Marin ikus daitezke garai horretako txapitel erromaniko batzuk. Horien
ikerketak XII. mendera eramaten gaitu, lehenengo monasterio edo tenpluaren
peskizan. Gaur egungo eliza XVIII. mendean eraikia izan zen. Mende horretan jada
Getxok bere leloa hartua zuen: Kaltea Dagianak Bizarra Lepoan.

XVIII. mendearen inguruan Portu Zaharra ere sortzen da. Horren hedaduraz,
Algorta herria sortu zen. XIX. mendean, berriz, Espainiak eliza eta herri-lurren
desamortizazioa gauzatu zuen eta ondorioz, lur komunal hareatsuak saldu ziren
eta Areeta sortu zen.

Mendearen bukaeran, Txurrukak Gobela ibaia desbideratu zuen, eta hala, Neguritik
igarotzeari utzi zion. Trenbidea iristearekin bat,Areetaren ondoan, baina
trenbideak bereizita, Itzubaltzeta (Erromo) sortu zen.

Getxoko armarrian, arbolaren aurrean otsoa ikusten da eta goian, arbolatik
eskegita bezala, bi tupina. Badago euskaraz idatzitako lelo bat ere, gaurko
grafiaz: Kaltea Dagianak Bizarra Lepoan. Leloak kalte egin duenari abisu egiten
dio. Kalte egin duenak atzera begira bizi beharko du, getxoztarrak bere atzetik
joango direlako.

XX. mendearen bigarren erdialdean Getxok oso populazio hazkunde handia izan
zuen, Bilboaldearen industrializazioaren ondorioz gertatutako immigrazio
uholdearen eraginez. Hazkundeak ez zuen, Bilboaldeko beste toki batzuetan
bezala, geldialdirik izan mendearen bi azken hamarkadetan, baina pixka bat
moteldu zen. XXI. mendearen hasieran, berriz, beherakada txiki bat gertatu zen
populazioan.

Udalerria, hiru barrutitan dago banaturik, Elexaldek barruti propioa osatzen du,
Areeta eta Itzubaltzeta auzoek beste bat eta udalerriko beste auzo guztiak
Algortako barrutian daude kokaturik, azken hau izanik populatuena. Hau da
barrutiko dagoen biztanle kopurua:

2015eko hauteskundeetako zerrendarik bozkatuena EAJrena izan zen eta Imanol
Landa bihurtu zen alkate.

BI 637 errepideak, Uribe kostako igarobideak (Leioa eta Sopela lotzen dituena),
udalerria gurutzatzen du Neguri, Algorta eta Andra Mari auzunetatik igarota.

Itsasontziz heldu daiteke 2006tik Getxora. Pride of Bilbao ferryak orain bertan
du geltokia.

Oraindik Elexalde auzoan hitz egiten den euskararen Mendebaldeko euskalkiaren
aldaera bat da Getxoko jatorrizko hizkuntza. Gaur egun, Getxoko udaleko datuen
arabera udalerriko biztanleriaren %48,56 erdaldun elebakarra da, euskaldunak,
berriz, %19,9 dira. Gainontzeko %31,5a elebidun hartzaileek osatzen dute.

Iturri beraren arabera euskaldunen ehunekoa igoz joan da, 1981etik 2001era
bikoiztu egin da euskaldunen ehunekoa (%9tik %19,9ra). Dena dela, ezagutza hori
ez da erabileran islatzen, biztanleen %4,83k bakarrik erabiltzen baitu eguneroko
bizitzan. Hala ere, erabiltzaileen kopurua ere igoz joan dela ikusi da, nahiz
eta erabileraren hazkundea ezagutzarena baino askoz apalagoa izan
(1989ko %3,40tik 1997ko %4,68ra).

2012ko irailaren 13an, Emaus Gizarte Fundazioak bidezko merkataritzaren aldeko
hiria izendatu zuen; Euskal Autonomia Erkidegoko lehen udalerria izan zen Getxo,
Bilborekin batera. Mundu osoan izendapen hori 1100 hirik baino ez dute.
Udalerriko eragileek (dendak, ikastetxeak, elkarteak, enpresak eta udala)
elkarrekin lan egiten dute, bidezko merkataritza bultzatzeko.



https://eu.wikipedia.org/wiki/Euskaltzaindia

Euskaltzaindia euskara zaindu, aztertu, zabaldu, batu eta hobetzea helburu duen
hizkuntza akademia ofiziala da, 1918an sortua, gehienez 32 euskaltzain osoz
osatua (2007 arte, 24 euskaltzain oso ziren). Euskaltzain oso horiez gainera,
baditu —kopuru mugarik gabe— hainbat euskaltzain urgazle eta euskaltzain
ohorezko ere. Euskaltzaindiaren zuzendaritzak kide hauek ditu: euskaltzainburua,
euskaltzainburuordea, idazkaria, diruzaina, Iker sailburua eta Jagon sailburua;
zuzendaritzako kide izateko, nahitaezkoa da euskaltzain oso izatea.
Euskaltzaindiaren goiburua Ekin eta jarrai da.

Euskaltzaindia, zuzenbidez, Hego Euskal Herriko lau aldundiek sortu zuten, Eusko
Ikaskuntzarekin batera. Egoitza Bilboko Zazpikaleetako Plaza Barrian du, eta
ordezkaritzak ditu Gasteizen, Donostian, Iruñean eta Baionan. Euskaltzaindiaren
finantzaketa iturri nagusia diru laguntzak dira, eta gaur egun lau erakunde
publiko hauek ditu finantzatzaile nagusi: Eusko Jaurlaritza, Arabako Foru
Aldundia, Bizkaiko Foru Aldundia eta Gipuzkoako Foru Aldundia. UPNren Nafarroako
Gobernuak diru laguntzak ukatu zizkion, akademiak Nafarroa Euskal Herriaren
barruan agertzen duelako.

Euskaltzaindiaren berariazko helburuak Arautegi akademikoan azaldurik eta
mugaturik daude (1920). Hasierako Arautegi hura behin eta berriz eguneratua izan
da (eta osatua ere bai, Barne-Erregelen bidez), izan ere garaian garaiko
hizkuntzazko edo kulturazko aldakuntzek halaxe eskatu baitute une bakoitzean
(1954, 1972, 1976, 2005, 2009, 2011).

Hala ere, Euskaltzaindiaren azken xedeez ziharduten arautegi-artikuluek berretsi
baizik ez dituzte egin hastapenean esandakoak, premiazko zehaztapen berriak
gehituz (ik., adibidez, 1976ko 1. artikulua). Horregatik, gogoratzekoa da
Euskaltzaindiaren lehenengo Arautegian Erakundearen xedeak nola marraztu ziren
(nahiz eta orduko hizkera aski aldatua dugun gaur):

Eusko Ikaskuntzaren lehenengo biltzarrean, lau lurralde historikoetako (Araba,
Bizkaia, Nafarroa eta Gipuzkoa) aldundien babesean sortu zuten, Oñatin, 1919an.
Sortze-ekitaldian orduko Espainiako erregeak, Alfontso XIII.ak honako hau esan
zuen:

Irailaren 5ean izendatu ziren lehen lau euskaltzainak: Resurreccion Maria Azkue,
Luis Eleizalde, Julio Urkixo eta Arturo Kanpion.

1919an onartu zen hamabi euskaltzain izendatzeko araudia eta honakoak izendatu
ziren: Txomin Agirre, Piarres Broussain, Jean-Blaise Adema, Erramun Intzagarai,
Jose Agerre, Juan Bautista Eguskitza, Raimundo Olabide eta Pierre Lhande.
Resureccion Maria Azkue izan zen lehenengo euskaltzainburua eta hamabiak izan
ziren lehen euskaltzain oso.

Erakundearen helburuak, era honetan agertzen dira lehenengo Arautegian: "1.
Izkeraketz eta gizarteketz, euskera ayolaz landu ta yagoten zain egotea, Bazkun
aunen elburua da: andik ere bere izena. 2. Zainbide bioi dagokienez, Sail bitan
ere bereizturik euskaltzaiñak beren arloan diardukete; euskal-ikerleen sailean,
ta yagoleenean, lagun bakoitza bietan dagokelarik."

Aurrera egin ahala kopuru hori handitu egin da eta egun euskaltzain osoak 24
dira. Euskaltzain osoez gain, urgazleak 150 inguru dira. Ohorezko euskaltzainak:
J. Alliers, J. Bilbao, J. Caro Baroja, Basarri, J. Etxaide, J. Garate, N.
Holmer, J.M. Jimeno, B. Larrakoetxea, G. Lopez de Gereñu, A. Martinet, S.
Onaindia, R. de Rijk, H. W. Terence, P. de Irizar eta Y. Zytsar. Euskaltzain
osoen kopurua finkoa da, baina ohorezkoena eta urgazleena beharren araberakoa
da. Euskaltzain osoek hitza eta botoa dute, baina gainerakoek hitza bakarrik.

Euskaltzaindia, hasieran, bi ataletan banatu zen: ikerketa-atala, euskararen
hizkuntza arazoak bideratuko zituena, eta ariketa lana burutuko zuen atala, hau
da, gizarteko alor guztietara euskararen erabilera bultzatuko zuena. Hasierako
urteetan batzarrak gazteleraz egiten ziren eta konpondu behar izan zituen
arazoen artean euskara batuarena zegoen. Halaber, neologismoen ugaltze handiko
garaiak ziren eta berauek arautu eta onartu beharra zegoenez, lan horri ere ekin
zion. Elerti lehiaketak antolatu zituen, euskara ikastegietan irakats zedin
saiatu zen, euskara neurtzeko azterketak gertatu eta burutu eta bertsolari
txapelketak antolatu zituen. Euskaltzaindiaren erabakiak argitaratzeko "Euskera"
aldizkaria sortu zen.

Espainiako Gerra Zibilak eta Mundu-Gerrak eragin handia izan zuten,
euskaltzainak bi bandoetan bereizirik eta sakabanaturik gelditu baitziren.
Azkueri euskaltzain-taldea berpizteko eskaria egin zitzaion, baina Azkue zaharra
zen eta Krutwig arduratu zen lan horretaz (1941). Nola hala, berriro lanean hasi
ziren eta aldizkaria ere berrargitaratu zen; 1956az geroztik eten gabe
argitaratu da.

Euskararen arazoaren inguruan biltzarrak antolatzen ditu; lehena Arantzazun egin
zen, 1956an. Oihartzun berezia izan zuen Euskaltzaindiaren 50. urteurrena zela
eta 1968an Arantzazun burututakoa. Bertan, euskara batua sortzeko bideari ekin
zioten eta hizkuntza idatziari buruz arauak eta erabakiak hartu zituzten:
idazkera, joskera, jokabidea, aditza eta hiztegia. Euskaltzaindiak bigarren aldi
horri ekin zionetik lan joria egin du, literatur lehiaketak, gramatika lehen
urratsak eman (EGLU), hiztegigintza erabakiak, idazkera landu, euskal
alfabetatze eta euskalduntzean lehen urratsak eman, Euskararen Gaitasun Agiria
(EGA), eta abar.

Azken urteotako lan nagusiak lau dira: Orotariko Euskal Hiztegia, Euskararen
Herri Hizkeren Atlasa, Euskal Gramatika eta Hiztegi Batua.

2013ko irailaren 23an Europako Parlamentuaren Europar Hiritarra 2013 saria jaso
zuen. Sari horren bitartez, urtero saritzen dira europar balioen alde borroka
egin, estatu kideen eta herritarren arteko integrazioa edo lankidetza bultzatzen
eta Europar Batasuneko Oinarrizko Eskubideen Gutunean azaltzen diren balioak
aldarrikatzen dituzten pertsonak eta erakundeak.

2013ko abenduaren 3an, Euskararen Nazioarteko Egunean, Euskaltzaindiko Gramatika
Batzordeko hamabost kideek dimisioa eman zuten batzorde horretan zituzten
karguetatik; izan ere, haien irizpideen aurka Euskaltzaindiko zuzendaritzak
erabaki zuen gramatika labur bat egitea eta lan hori beste lantalde bati ematea,
eta batzordeko kideen iritziz erabaki horrek beren gaitasun akademikoa zalantzan
jarri zuen. Pello Salaburuk agertu zuenez, —ordu arte, batzorde hartako buru
izan zen—, Gramatika Batzordearen 32 urteko ibilbidean, gramatika arloko kontuak
batzorde horrek kudeatu izan zituen, harik eta Euskaltzaindiaren erabakiak
ibilbide hori hautsi zuen arte. Ondoren, Ibon Sarasolak ere dimisioa eman zuen
Hiztegi Batua gidatzeko arduratik, Euskaltzaindiko giroa egokia ez zela eta.

Dimisioa eman arte, Pello Salaburuk adierazi zuenez, Euskaltzaindiko
zuzendaritzatik batzorde hori hain zuzen ere batzordeari dagozkion gaietatik
alboratzea aspalditik zetorren, eta azken erabaki harekin lehertu egin zen
egoera. Ibon Sarasolaren esanetan, Euskaltzaindian bi ildo daude: batetik,
«beste ezeren gainetik» arauemaile litzatekeen akademia nahi dutenak, «mundu
guztian bezala» (eta ildo horretakoak dira Gramatika Batzordekoak eta Ibon
Sarasola bera); bestetik, malguago jokatu nahiko luketen euskaltzainak,
«Euskaltzaindia euskaltzaleen elkarte bihurtu nahi» dutenak. Zuzendaritzak
horretan «erantzukizuna» baduela ohartarazi zuen Sarasolak. Edozein hizkuntza
akademiaren eginkizun nagusia gramatika eta hiztegia arautzea dela eta
Euskaltzaindia eginkizun hori bazterrean uzten ari dela esan zuen. Horren
adibidetzat aipatu zuen 2013an Euskaltzaindiak akademiako kidetzat Jabier
Kaltzakorta (herri literaturako aditua) hautatu izana, Itziar Laka (gramatikako
aditua) baztertuta. Ibon Sarasolaren iritzira, Andres Urrutiak euskaltzainburu
kargua utzi ezean, arazoak ez zuen konponbiderik.

2013ko abenduaren 20an, Euskaltzaindiak, Baionan osoko bilkura eginda, aho batez
onartu zuen Zuzendaritzari dei egitea, Euskararen Akademiaren barruan gogoeta
aldia ireki dezan, Gramatika batzordea barne, euskaltzain guztien arteko
lankidetza areagotzeko eta horretarako egutegia finkatzeko. Izan ere, osoko
bilkuraren ustez, Euskaltzaindiko batzorde guztiak dira balio berekoak eta
euskaltzain oso guztiak mailakideak, eta aurreko egunetan gertatutako tirabirak
eta esamesak ez dira mesedegarri Euskaltzaindiarentzat, euskararentzat eta
euskal kulturarentzat. 2014ko urtarrilaren 18an, Andres Urrutia
euskaltzainburuak desadostasunak bide instituzionaletik bideratu behar direla
adierazi zuen, eta Euskaltzaindiaren lana gizarteratu behar dela.

2015eko abenduaren 18an eta 2016ko martxoaren 16an, Euskaltzaindiko langileek
lanuzteak egin zituzten, lan hitzarmenaren alde. 2016ko urriaren 27an,
Euskaltzaindiako zuzendaritzak eta langileen ordezkariek, hitzarmen propio
baterako oinarriak ezartzen dituen aurreakordioa sinatu zuten. Horrenbestez,
urriaren 28rako deitutako greba deialdia bertan behera utzi zen.

2012ko urriaren 18an, Bilbon, Akademiaren egoitzan egin zen bilkura berezian,
euskaltzainek datorren lau urterako Zuzendaritza berria aukeratu zuten, lagun
hauek osatua, hain zuzen ere:. 2016ko urriaren 28an Zuzendaritza berretsi zuten.

Euskaltzainak Euskaltzaindiko kideak dira, hau da, euskararen akademiako kideak.
Eginkizunen arabera, hiru mailatan sailkatuta daude:

Euskaltzain osoak Euskal Akademiako kide izatearen eskubide guztiak dituzten
euskaltzainak dira (hau da, Euskaltzaindiko zuzendaritzako kide izan daitezke,
eta boto eskubidea dute Euskaltzaindiak akademia gaiak aztertzeko egiten dituen
bileretan). Euskaltzain osoek, sortzez edo jatorriz, Euskal Herri guztikoak izan
behar dute, horrela euskalki guztiek Euskaltzaindian ordezkaria izan dezaten.
Gaur egun 28 dira, eta gehienez 32 izan daitezke. Euskaltzain osoak 75 urtera
iristen direnean, euskaltzain emeritu bihurtzen dira automatikoki. Emerituen
kopurua ezin da euskaltzainen heren bat baino gehiago izan.

Hona hemen gaur egun Euskaltzaindiak eskaintzen dituen zerbitzuak eta haien
arduradunak:

1919an Euskera aldizkaria argitaratzen hasi ziren, eta zenbait etenaldi izan
zituen, halabeharrez. 2009ko urrian Erlea aldizkaria argitaratzen hasi da,
Bernardo Atxagaren zuzendaritzapean.

Koordenatuak: 43° 15′ 34.1″ N, 2° 55′ 21.59″ W﻿ / ﻿43.259472°N,2.9226639°W﻿ /
43.259472; -2.9226639



https://eu.wikipedia.org/wiki/Belgika

Belgika (izen ofiziala, Belgikako Erresuma; nederlanderaz: België, frantsesez:
Belgique, alemanez: Belgien) Europar Batasuneko mendebaldeko estatua da. Bi
eskualde nagusik osatzen dute herrialdea: Valonia frantsesduna hegoaldean eta
Flandria nederlanderaduna iparraldean, tartean Bruselako eskualdea dagoela.
Hiriburua Brusela da. 30.519 km² ditu, eta 10.827.519 biztanle zituen 2010ean
(belgikarrak). Hizkuntza ofizialak nederlandera, frantsesa eta alemana dira, eta
katolizismoa da erlijio nagusia.

Belgikak 1830. urtean lortu zuen burujabetasuna, erlijioa aitzakia harturik
Herbehereetatik bereizita. Lehen Mundu Gerran eta Bigarren Mundu Gerran alemanen
mendean egon zen. Harrezkero, eta bere txikitasunean, herrialde moderno eta
teknologian aurreratua bilakatu da, Europar Batasunaren barruan. Azkeneko
urteotan, krisi ekonomikoak, flandriarren eta waloniarren arteko tirabirak, eta
eskuin muturraren gorakadak kinka larrian jarri dute herrialdearen barne egoera
eta izatea bera.

Belgikako ekonomian, garrantzi handikoak dira industria (elikagaiak, siderurgia,
ehungintza) eta, batez ere, zerbitzuak. Hartara, zerbitzuek ematen dute
Belgikako barne produktu gordinaren % 74,7, industriak % 24,3 eta
nekazaritzak % 1.

Belgikak mugakide ditu Ipar itsasoa eta Herbehereak iparraldean; Alemania
ekialdean; Luxenburgo hego-ekialdean; eta Frantzia hegoaldean eta
hego-mendebalean.

Belgikan hiru alde nagusi bereizten dira: kostalde zelaia, erdiko meseta eta,
hegoaldean, Ardenetako mendigunea. Herbehereetan bezala, kostalde zelaian Ipar
Itsasoari dike eta ubideen bidez eremuak kendu diote. Erdialdeko meseta eremu
laua da, haran emankor eta ibai asko dituena. Hala ere, badaude kobazulo eta
arroila txikiak ere. Ardenak, berriz, malkartsuagoak dira. Baso eta haitz asko
dituenez, ez da laborantzarako aproposa. Iparraldeko Frantziarako doan eremu
honetan herrialdeko fauna basati gehiena bizi da. Bertan ere, herrialdeko
tokirik altuena dago, 694 m. besterik ez dituen Signal de Botrange, hain zuzen
ere.

Bi ibai nagusi daude, Eskalda eta Mosa, Frantzian sortuak biak, eta biak ontziz
ibiltzeko modukoak eta ubideez lotuak. Belgikak mea baliabide handiak izan ditu,
baina gaur egun agortuta daude gehienak.

Klima ozeanikoa da oro har (Köppen klima sailkapenaren arabera, Cfb), gogorragoa
mendialdean. Bataz besteko tenperatura urtarrilean 3°C-koa eta uztailean
18 °Ckoa da eta prezipitazioa urtarrilean 65 milimetrokoa eta uztailean 78
milimetro koa.

Bere biztanle-dentsitate handia eta mendebaldeko Europan bere kokapena direla
eta, Belgikak ingurumen-arazo larriak jasaten ditu. 2003ko txosten baten
arabera, Belgikako ibaiak Europan kalitate txarrena dutenak dira.

Belgika, 10 lurralde edo probintziak osatzen dute: Alde batetik, Valoniako
eskualdean Hainaut, Lieja, Luxenburgo, Namur eta Valoniako Brabante.

Beste aldetik, Flandriako eskualdean Anberes, Ekialdeko Flandria, Flandriako
Brabante, Linburgo eta Mendebaldeko Flandria ditugu.

Belgikak Europako biztanle dentsitate handienetako bat du: 340 biztanle/km2.
Biztanle banaketa hori, hala ere, ez da berdina alde guztietan. Iparraldeko
probintziek askoz dentsitate handiagoa dute Ardenetakoek baino. Biztanle
gehienak, % 97, hirietan bizi dira.

Bi gizatalde nagusi daude Belgikan: flandriarrak (jatorriz germaniarrak, % 55)
eta valoniarrak (jatorriz latinoak, % 44); eta askoz txikiagoa den beste bat,
alemanak (% 0,7). Biztanle aktiboen % 7 (250.000 pertsona inguru) etorkinak edo
etorkinen ondorengoak dira: italiarrak, espainiarrak, marokoarrak eta, gutxiago,
turkiarrak eta Afrikako beste herrialde batzuetakoak. Horren antzeko sailkapen
bat egin daiteke hizkuntzan: flandriarrek nederlandera) hitz egiten dute, eta
valoniarrek frantsesa. Nederlandera Belgikako iparraldeko erdian erabiltzen da
(Flandria), eta frantsesa, berriz, hegoaldeko erdian (Valonia). Aleman hiztunak
(% 0,7) ekialdean bizi dira. Biztanleen % 9 elebidunak dira. Hiriburua, Brusela,
gizatalde guztien elkargunea da, eta beraz nederlandera eta frantsesa, biak dira
ofizialak han.

Independentzia aldarrikatu zutenetik, katolizismoak, librepentsamenduak eta
frankmazoneriak ahuldua izanda ere, Belgikako gizarte eta politikan eragin
handia izan du. Belgikako konstituzio laikoak kontzientzia-askatasuna babesten
du eta, gobernuek horren alde egin dute. 2001ean egindako inkesta baten arabera,
belgikarren %47a katolikoa eta %3,5a musulmana da. Valonia baino erlijiosoagoa
den Flandrian egindako ikerketa batean, flandriarren %55a erlijiosoa zirela
eta %36ak jainko bat Lurra sortu zuela uste zuten.

2012an, belgikarren bizi itxaropena 79,65 urtekoa zen. 1960ko hamarkadatik
aurrera, urtero bi hilabetetan hazi da bizi itxaropena, europar
bataz-bestekoaren antzera. Belgikako heriotza-kausa nagusiak gaitz
kardiobaskularrak, neoplasiak, arnas aparatuaren gaitzak eta naturalak ez diren
kausak (istripu eta suizidioak) dira. Naturalak ez diren kausak eta minbizia
nagusiak dira 24 urte baino gehiegoko emakumeen eta 44 urte baino gehiagoko
gizonen artean.

Osasun-sistema gizarte-segurantzak eta zergek ordaintzen dute. Osasun-aseguruak
derrigorrezkoak dira. Mediku eta ospitale gehienak sektore pribatuan aritzen
dira eta gaixoak bere lana ordaindu behar izaten du. Gero aseguru-etxeek
diru-itzultzea egiten dute. Gobernu federalak, hiru eskualdeek eta hiru
komunitateek osasun-sistema ikuskatu eta finantzatu egiten dute. Hau da, sei
osasun-ministerio daude, Flandriako eskualdekoa eta komunitatekoa bat egin
zutelako.

Belgika monarkia konstituzionala, ordezkaritzazkoa eta hereditarioa da.
Belgikako konstituzioa 1831n onartu zen, eta zazpi aldiz berrikusi da
harrezkero, 1993an azkenekoz. Nederlandera hiztunen eta frantses hiztunen arteko
tirabiren ondorioz-edo, konstituzioaren azken aldaketa horretan estatu federal
bilakatu zen Belgika, hiru eskualde autonomotan banatuta: Flandria, Valonia eta
Brusela; bederatzi probintzietan: Brabante (elebiduna), Anberes, Ekialdeko eta
Mendebaldeko Flandria, eta Linburgo (flandriarrak); Hainaut, Lieja, Luxenburgo
eta Namur (valoniarrak); eta 660 bat udalerritan.

K.a. 57an Erromaren mende gelditu zen, eta han bizi zen herri zelta batetik
hartu zuen gaur egun duen izena. K.o. II. mendean germaniar herriek (frankoak,
saxoiak, frisiarrak) menderatu zuten, eta kristautasuna nagusitu zen. Verdungo
itunaren arabera (843) Flandria Frantziako Karlos Burusoilaren esku eta Hainaut
eta Brabante Lotarioren esku (Lotaringia) gelditu ziren. 925ean Lotaringia
Alemaniari lotu zitzaion.

XI-XIV bitartean printzerriak eratu eta garrantzi handiko hiriak sortu ziren
(Gent, Brusela, etab.) industriari esker. XIV-XV. mendeetan Belgika Borgoinako
dukeen esku egon zen, Herbehereen barne, 1477an Habsburgotarrek eskuratu zuten
arte. Arrasko itunaren arabera (1482)an Belgika germaniarren mendean gelditu
zen. Karlos V.a Germaniakoak Espainiako koroa eta Flandria eta Belgika bateratu
zituen.

Napoleonen gerretan Frantziak Belgika okupatu zuen eta gerra amaitu ondoren,
Herbehereak eta Belgika batu eta erreinu bat sortzea erabaki zuen Ingalaterrak.
Belgikak, ordea, burujabetasuna eskuratu zuen eta monarkia konstituzionala
ezarri zen, Leopoldo I.a buru zuela (1830).

Bi Mundu gerretan neutral izateko ahalegina egin zuen baina Alemaniak eraso zion
bietan. 1951n Leopoldo III.ak nazien aldeko jarrera erakutsi zuela eta, Balduino
semearen alde abdikatu zuen. 1945ean NBEn, 1948an Benelux elkartean eta 1949an
NATOn sartu zen. `

1960an burujabetasuna onartu behar izan zion Belgikar Kongo edo Zaireri (1908an
eskuratutako lurraldea; gaur egun Kongoko Errepublika Demokratikoa).

1991ko hauteskundeetan, Vlaams Blok alderdiak (Flandriar Blokea, atzerritarrak
kanporatzea aldarrikatzen zuen talde xenofobo bat) sei aldiz halakotu zuen
legebiltzarkideen kopurua Parlamentuan. Eskuin muturraren gorakada zela,
batetik, eta ekologistena, bestetik, lehen ministroak kargua utzi zuen. Lau
hilabete geroago, 1992an, Jean-Luc Dehaenek hartu zuen kargua,
demokratakristauen eta sozialisten koalizo gobernu baten buru.

1990. urteaz gero Belgikak garrantzi handiko papera bete zuen Europako
erakundeetan, eta Europar Batasunaren lehendakaritza lortu zuen 1993ko bigarren
erdian. Urte hartan bertan garrantzi handiko bi gertaera izan ziren: Belgika
estatu federal bilakatu zen, hiru eskualde edo estaturekin, eta Balduin I.a
erregea hil zen. Haren anaia Alberto II.ak hartu zuen erregetza. Bestalde,
langabezia tasa inoiz baino handiagoa zen (% 14,1). Dehaenek langabeziari aurre
egiteko plana prestatu zuen sindikatuekin; 1994ko maiatzean langabezia
tasa % 9,8 zen. Alderdi sozialistako hiru ministrok kargua utzi zuten
ustelkeriaz akusaturik.

1994an agerian geratu zen jendearen mesfidantza gobernu koalizioarekiko:
ekaineko Europarako hauteskundeetan eta urriko udal hauteskundeetan sozialistek
botoak galdu zituzten, eta bien bitartean Vlaams Blok Anberesko bigarren
alderdia izatera iritsi zen.

1995eko maiatzaren 21ean egin ziren Belgikako estatu federaleko
legebiltzarrerako lehenengo hauteskundeak. Boto emaileek, diputatuez gainera,
Brusela, Flandria eta Valoniako hiru biltzar berrietako 75 kideak hautatu
zituzten. Dehaenek aise irabazi zuen hauteskunde nazionaletan, eta gobernuburu
izendatu zuten ostera.

1996an Vlaams Bloken presioak eta eskandalu larri batzuek zalantzan jarri zuten
Belgikako estatuaren izatea bera. Marc Dutroux kasuaren ikerketak, pedofiliako
akusazioaren pean, kinka larrian jarri zituen sistema politikoa, poliziala eta
judiziala, frogatuta geratu baitzen haien gaitasunik eza, elkarren lehia eta
bezerokeria. Urte hartan bertan, Guy Coeme, lehendakariorde ohia eta Defentsako
ministroa, espetxean sartu zuten alderdi sozialistako beste zazpi agintarirekin
batera iruzur, engainu eta ustelkeriaz akusatuta.

1996ko ekainean, Vlaams Blok alderdiko kide eta Europako parlamentuko diputatu
Fran Van Heckek, Belgikaren zatitzea Bruselan gauzatzeko asmoa azaldu zuen.
Vlaams Blokek Flandria Herbehereekin lotzea proposatzen du. Giza eskubideen
aldeko elkarteek xenofobiaren gorakada salatu zuten 1997an, poliziak Said Charmi
droga trafikatzailea balaz josita hil zuelako. Lekuko batzuen arabera poliziak
hilarazi zuen. Hil horretan bertan egindako inkesta baten arabera, belgikar
frankofonoen % 74 ez dator bat Belgikako gizartearen helburuekin. Azken
urteetan, liskar handiak izan dira bi belgikar komunitateen artean: hainbat
gobernuk behin eta berriz eman behar izan du dimisioa, batzuen eta besteen
interesak adostu ezinez, eta estatuaren beraren batasuna kolokan jarri izan da
sektore askotatik.

2014ko urriaren 7an, Charles Michelek (MR) Eli Di Rupo ordezkatu zuen Belgikako
lehen ministro gisa —2011tik zegoen kargu horretan, eta bere alderdia
koaliziotik kanpo geratu zen (PS)—. Michelek MRko liberalen, N-VA Flandriako
alderdi independentistaren, CD&Vko demokristauen eta Open VLDko liberalen babesa
zuen. Hauteskundeak maiatzaren 25ean izan ziren Belgikan. Urriaren 10ean,
Charles Michel izendatu zuten Belgikako lehen ministro. Gobernuko koalizio
berria zentro-eskuineko lau alderdik osatzen zuten, hiru flamenkok eta
frankofono batek. Karguen zin egitea urriaren 11eko egin zuten Errege Jauregian.

Abenduaren 1ean, sute batengatik beste erreaktore nuklear bat gelditu zuten.
Tihange 3 gelditutako laugarren erreaktorea zen, izan ere, Tihange 2
erreaktoreek zerbitzutik kanpo jarraitzen zuten eta Doel 4ren aurka sabotajea
egin zuten.

Abenduaren 14an, austeritatearen kontrako grebak Belgika gelditu zuen, izan ere,
erretiroa 67 urtera atzeratu nahi zuten eta soldata igoera automatikoak kendu.

Abenduaren 15ean, Ganteko etxe batera sartu ziren lau gizon eta horietatik hiru
atxilotu zituzten. Armatutako beste gizon bat zegoen apartamentuan pertsona bat
bahituta zuela. Gertakariak ez zuen terrorismoarekin harremanik. Bestalde,
Austeritatearen kontrako grebak Belgika geldiarazi zuen.

2015eko urtarrilaren 6an, bortxaketengatik zigortutako presoaren eutanasia
bertan behera utzi zuten, ia 30 urte zeramatzan espetxean.

Belgika munduko herrialde industrializatu aurrenetako bat da. Gaur egun
industrian eta merkataritzan ditu ekonomiaren bi oinarri nagusiak. Hala,
biztanleen % 66 hirugarren sektorean aritzen da, eta ia % 30 bigarrenean.
Nekazaritza-abeltzainek ez dute % 3 baizik hartzen, baina oso etekin handiak
ematen dituzte, Belgikako elikagai beharren % 80 asetzen baitituzte gutxi
gorabehera.

Lurraren laurden bat lantzeko erabiltzen da, % 21 bat belardi eta larreetarako,
eta % 21 basoa da. Azkeneko urteotan erremolatxa, patata, garia eta garagarra
landu dira batez ere, fruituez, tomatez eta lihoaz gainera. Dena dela, nekazari
gehienak ez dira baserriko lanetik bakarrik bizi. Nekazaritzarako lur hoberenak
Flandriako zelaiak, Brabante eta Hainaut dira.

Abeltzaintzan zerri, behi, ardi eta zaldi hazkuntza da aipagarriena. Belgikak
kontsumitzen duen haragiaren % 95 ekoizten du, eta behar beste gurin, arrautza
eta esne.

Belgikak garrantzi handiko ikatz hobiak izan ditu, baina gaur egun agortuta
daude: 5,6 milioi tona ikatz atera ziren 1986an, 634.000 tona 1991n, eta 278.000
baino ez 1992an. Ikatza izan zen Belgikako ekonomiaren suspertzaile nagusia XIX.
mendean. Meatze nagusiak Mosa-Sambre eskualdean zeuden, eta besteak beste
Charleroi eta Lieja hirien hazkundea eragin zuten. Etorkin gehienak meatzetan
aritzen ziren lanean. Azkenik, hobi sakonenak ustiatzeak zituen gastu
ikaragarriak eta hidrokarburoen lehiak behartuta, bertan behera utzi ziren.

Belgika Europako herrialde industrializatuenetako bat da, duen kokaleku egokiari
eta garraio azpiegiturari esker. Europako kontinentean Industria Iraultzari ekin
zion lehenengo herrialdea izan zen: kokalekuaz gainera, ikatza eta ehungintza
(Erdi Aroan Flandriako hirien aberastasun-iturri nagusia) izan ziren iraultza
hartako oinarri nagusiak. Industriak bultzada handia izan zuen Bigarren Mundu
Gerraren ondoren, eta beheraldi bat gero, 1950 ondoko urteetan, baina Europako
Ekonomia Erkidegoan (Europar Batasuna, gaur egun) sartzeak (1957) eta inbertsioa
sustatzeko gobernuak bultzatu zituen ekimenek berriro suspertu zuten.

Ehungintzak —garrantzi handiko jarduera, Erdi Aroaz geroztik— kotoia, artilea,
lihoa eta ehun sintetikoak ekoizten ditu, batez ere hiri hauetan: Brujas,
Brusela, Linburgo, Gante, Lieja, Kortrijk eta Malinas. XX. mendearen bukaeran
46.000 tona kotoizko ehun, 32.000 tona artilezko ehun eta 38.000 tona raion eta
zetazko oihal ekoizten ziren urtero.

Belgikako industria kimikoa kobalto eta erradio gatzen munduko ekoizle handiena
da, eta munduko handienetako bat egur-mundruna, ongarriak eta plastikoak
ekoizten.

Garrantzizko beste industria batzuk: ontziolak (Anberes) eta trenak; diamanteak
lantzeko industria (Anberes), munduko inportanteena; farmazia industria; argazki
hornigaiak; beirazko gauzak; altzariak; alfonbrak (Sint-Niklaas); papera eta
kartoia; zementua. Burdinarik gabeko metalen industriak, Kongoko Errepublika
Demokratikoko (Belgikar Kongo ohia) lehengaiez horniturik, era askotako metalez
—kobrea, zinka, beruna, platinoa, germanioa eta uranioa— hornitzen ditu
industria metalurgikoak, kimikoak eta bestelakoak.

Belgikak kontsumitzen duen energiaren % 60 zentral nuklearretan sortzen da, eta
gainerakoa ikatzaren eta petrolio inportazioen mendean dago. Lurralde zelaia
izanik, ezin da uraren indarra erabili.

Bestalde, Belgikan bi hizkuntza multzo nagusien arteko edo, are gehiago, bi
nazio desberdinen arteko tirabirak dira nagusi Bigarren Mundu Gerraz gero:
Valoniako lurraldea, hegoaldean, hizkuntzaz frantsesa; eta Flandriakoa,
iparraldean, non flandrieraz egiten den. Ekialdeko eremu txiki batean, bestalde,
alemanez hitz egiten dute, eta legeen aldetik hizkuntzaren onarpena dute.

1989ko konstituzioak hiru lurralde autonomo ezagutu zituen: Valonia, Flandria,
eta Brusela (elebiduna). 1993an estatu federal bihurtu zen, eta istiluak izan
dira batasunaren aldekoen eta flandriar nazionalisten artean. Halaber, Valoniak
Frantziarekin bat egitea aldarrikatzen duen waloniar mugimendu txikia ere
existitzen da.

Aurrekoez gain, ondoko hizkuntza gutxituak ere Belgikako lurralde desberdinetan
mintzatzen dira: pikardiera, Valoniako Tournai eta Mons barrutietan; linburgera,
Lieja iparraldean; eta luxenburgera, Luxenburgoko probintzian.

Belgika osoa, baina batez ere Brusela hiriburua, Europa osoko komikigintzaren
egoitza nagusienetariko bat da. Comanche, Lucky Luke, Pottokiak, Tintin
(nederlanderaz: Kuifje) edo Spirou et Fantasio bezalako komikiak bertan jaio
ziren.

Belgikan zale gehien duen kirola futbola da, eta talde nagusia RSC Anderlecht
dugu; aipagarri dira, orobat, Club Brugge KV, Standard Liege eta KV Mechelen,
besteak beste. Zale ugari dituzte txirrindularitzak, tenisak, igeriketak eta
judoak ere.

Txirrindularitzan, munduko lasterketarik garrantzitsuenetarikoa
Liège–Bastogne–Liège dugu, Valonian antolatua. Halaber, inoizko txirrindularirik
handienen artean Eddy Merckx belgikarra dago.

Frantziako sukaldaritzaren eragina nabarmena da Belgikan. Sarritan, belgikarrek
gourmetak baino tripontziak (frantsesez: gourmands; nederlanderaz: bourgondiërs)
direla esaten dute, hau da fine cuisine baino grand cuisine edo sukaldaritza
zabala nahiago dutela. Topikoetatik aldenduz, egia esan, Belgikako sukaldaritza
zabala izateaz gain kalitatezkoa ere bada. Izan ere, Belgikan Alemanian ematen
duten kantitatea eta Frantzian ematen duten kalitatea ematen dute.

Edonola ere, herrialdetik at Bruselako gaufreak, txokolateak eta garagardoak
ospetsuak dira. Belgikako sukaldaritza bertoko sasoiko produktuak lantzen ditu
batez ere, adibidez Flandriako carbonade flamande izeneko erregosia edo
Dinanteko couque izeneko galletak.



https://eu.wikipedia.org/wiki/Alaska

Alaska (ingelesez əˈlæskə ahoskatua; aleuteraz: alaxsxaq, «kontinentea» esan
nahi duena) Amerikako ipar-mendebaldeko muturrean dagoen lurraldea da.
Ameriketako Estatu Batuetako (AEB) estatuetako bat da 1959tik. Ozeano Artikoa du
iparraldean, Ozeano Barea hegoaldean, Kanada ekialdean, eta Beringeko itsasartea
mendebaldean. Itsasarte horren bestaldean, Errusia dago. AEBetako gainerako
estatuetatik bereizita dago geografikoki. Hiriburua Juneau da.

Hiru eskualde nagusi bereizten dira Alaskan: batetik, mendilerro garaiak, Mc
Kinley (6.194 m, Ipar Ameriketako gailurrik altuena), Logan (5.956 m) eta San
Elias (5.510 m); bestetik, barnealdeko goi ordokiak, Yukon ibaiak igarotzen
dituenak; azkenik, Brooks mendiek bereizten duten Artiko Ozeano aldea.

Mea aberastasunak handiak dira: urrea (gainbehera), kobre eta petrolio
ustiapenak eta ikatz eta burdin gordailu handiak. Arrantza industria (izokina,
halibuta eta karramarroak) mea industriaren parekoa da; halaber, kontserba
industria. Laborantza (lekadunak eta fruitu mamitsuak) oso zabalduta dago,
latitudea kontuan hartzen bada. Larruki eta zur industria handiak ditu.
Komunikazio zailtasunak oztopo handia dira ekonomiarako. Airezko trafiko handia
du.

Beringek 1741. urtean esploratu ondoren, Errusiaren eskuetara igaro zen,
okupazio hura hala-moduzkoa izan bazen ere.

Ingalaterrarekin izandako Krimeako Gerraz geroztik, Errusiak finantza arazo
handiak zituen. Bestalde, Errusiako tsar Alexandro II.ak eta Abraham Lincolnek
konfiantza harremana ondu zuten, biak ere Mendebaldeko Europako finantza gizon
boteretsuen kontra borrokatu behar izan baitziren (Rothschild familia), bereziki
Ingalaterraren aurka.

Horrenbestez, Estatu Batuetako Andrew Johnson presidente zela, 1867ko martxoaren
30ean, Estatu Batuek Alaska erosi zioten Errusiari, 7,2 milioi dolarren truke
(4,19 $/km²).

Lurraldeak garapen handia izan zuen urreketarien etorrerarekin (1885-1907,
nagusiki). Fairbanks eta AEBek Columbia Britainiarrean barrena lotzen dituen
bidea 1942. urtean eraiki zen, japoniarrek Aleutiarrak hartu ondoan. 1959ko
urtarrilaren 5ean, Alaska AEBetako 49. estatua bihurtu zen. 1964an, lurrikara
izugarri batek astindu zuen Alaskako hegoaldea eta 1989ko martxoan, «Exxon
Valdez» petrolio ontziak izan zuen istripuaren ondorioz, 40 milioi litro
petrolio isuri zen hango kostaldean, kalte ekologiko izugarriak sorraraziz.

Inuit komunitate batzuk ere bizi dira inguru hartan, jatorri europarrekoak
nagusi badira ere.

Hizkuntzei dagokienez, ingelesa da nagusia (hiztunen % 85,7); inuiterazkoak,
berriz, % 5,2 dira eta gatelaniazkoak, % 2,9.



https://eu.wikipedia.org/wiki/Venezuela

Venezuelako Bolibartar Errepublika Hego Amerika iparraldeko estatu bat da,
Karibe itsasoaren bazterrean. Mugakide ditu Kolonbia mendebaldean, Brasil
hegoaldean eta Guiana ekialdean. Itsaso-mugak ditu Trinidad eta Tobago,
Holandarren Antillak, Grenada, Puerto Rico eta Birjina Uharteekin.

1498an Kristobal Kolon Pariako golkora iritsi zen. Espainiako Errege Katolikoei
idatzitako gutun batean lur haiei Graziazko Lurrak deitu zien, eta ezizen hori
gaur ere erabiltzen da Venezuela izendatzeko.

Hurrengo urtean Alonso de Ojedak gidaturiko espedizio batek kostaldea zeharkatu
zuen Maracaiboko aintziraren uretaraino, Paraguaná eta Guajira penintsulen
artean. Ibilbide horretan añú indiarren etxolak ikusi zituzten, uraren gainean
eraikiak. Eraikin horiek Ameriko Vespuziori Venezia gogora ekarri zioten, Piero
de Mediciri bidalitako gutun batean esaten zuen moduan. Horregatik Venezuela
izena eman zion golko horri eta, gero, herrialde osoari.

Venezuela Ipar Hemisferioan dago, nahiz eta hegoaldeko muturra ekuatoretik oso
hurbil egon. Hiru alderdi nagusi bereiz daitezke Venezuelako lurraldean:
iparraldeko mendi gazteak (Andeak eta Kostaldeko mendilerroa), Guyanako
lur-krosko zaharra eta, bien artean, Orinoko ibaia (2.063 km) zeharkatzen duen
Los Llanos sakana.

Venezuelako Andeak bi adar nagusitan daude banatuak. Batak, Perijako
mendilerroak, ipar-mendebaldeko muga egiten du Kolonbiarekin eta Mana Tara
mendian du gailurra (3.370 m). Besteak, Cordillera de Méridak, herrialdeko
mendirik garaiena du: Bolivar mendia (5.002 m). Bi mendikate horien artean
Maracaiboko aintzira dago (50.000 km²), hondoan munduko petrolio-hobi
handienetakoa duena. Kostaldeko mendilerroa Andeen 700 kmko luzapena da. Bi
mendilerro paraleloz osatua da, eta bien arteko sakanean Valenciako aintzira
(364 km²) eta herrialdeko hiri nagusietako batzuk ditu. Beste era bateko egitura
dute, berriz, Lara eta Falcon estatuek, Ande mendien iparraldean, mendi apalez
(Socopo, 1.604 m) eta ibarrez osatuak.

Los Llanos sakan ia lauak lurralde osoaren heren bat hartzen du Ande mendien eta
Ozeano Atlantikoaren artean. Orinoko ibaiak eta Andeetatik iristen zaizkion
adarrek ureztatzen dute. Orinokoren eskuinaldeak Guyanako egitura orografiko
zaharraren muga egiten du. Ibai horren eskuinaldeko adarren higadurak agerian
utzi ditu granitozko haitz handiak, tepui deituak, gainaldeko sabanako zelaian
nabarmentzen direnak (Auyan-Tepui, 2.500 m). Guyanako Curipira, Parima eta
Pacaraimako mendikateek Orinoko eta Amazonas ibaien banalerroa eratzen dute, eta
Venezuelaren eta Brasilen arteko muga egiten. Pacaraimako mendikateko Roraima
mendia da alderdi horretako gailurra (2.810 m).

Kostaldea 2.813 km inguru luze da, hautsia da eta, handik hurbil, Venezuelaren
mendean dauden uharteen artean, Margarita uhartea da handiena (920 km²).
Bestalde, gaur egun Guyana estatuaren mendean dagoen zati handi bat, Esekibar
Guyana hain zuzen ere, beretzat eskatzen du Venezuelak.

Klima ekuatoriala du hegoaldean eta tropikala erdialdean eta iparraldean.
Hegoaldean euri asko izaten da urte osoan, eta baso tropikalak estaltzen du
lurraldearen parte hori. Llanosen ez da euririk abendutik apirilera, eta
sabanako landaredia hazten da, zuhaitzak ibaietako ertz hezeetan baino ez
baitira izaten. Iparraldean mendiek zerikusi handia dute klimaren gorabeheretan,
ez baitiote haizeari sartzen uzten. Hala, iparraldeko behealdeko lurrak oso
beroak eta lehorrak dira. Hori dela eta, jende gehiena 1.000-2.000 m arteko
altitudean bizi da. Euri-sasoian (ekaina-azaroa) ibaiek gainezka egiten dute,
eta lurraldeko behealdeak urpean geratzen dira.

Kristobal Kolon 1498an iritsi zenean, karibeak bizi ziren gaur egungo
Venezuelako lurraldean. Hurrengo urtean Ameriko Vespuzio italiar itsasgizonak
«Venezia txikia» (Venezuela) izena eman zion lurraldeari. Lehenengo espedizioen
ondoren, espainiarrek garrantzi handiagoa eman zioten ekialdeko uharteetako
perlen arrantzari lurraldea konkistatzeari baino.

1528an, Karlos V.a erregeak Welser etxeko alemaniar bankariei saldu zizkien
lurraldea esploratzeko eta konkistatzeko eskubideak, baina haiek, bilduko zutela
uste zuten urrea eta harribitxiak aurkitu gabe, 1546an joan ziren. Mende
horretako erdialdean eraiki zituzten espainiarrek herri nagusiak. 1567an Diego
de Losada konkistatzaileak karaka indiarrak bizi ziren lurraldea mendean hartu
eta Santiago de Leon de Caracas hiria sortu zuen, urte batzuk geroago hiriburu
izendatu zutena. XVII. mendearen bigarren erdian nekazaritza bultzatu zen baina,
hala ere, lurraldeak oso aurrerapen txikia egin zuen XVIII. mendea arte.

1718an Granada Berriko Erregeorderriaren administraziopean geratu zen lurraldea.
1721ean, Filipe V.ak Caracasko Unibertsitatea sortu zuen eta, zazpi urte
geroago, Caracasko Gipuzkoar Konpainiari eman zion merkataritzaren monopolioa
(kakaoa, tabakoa, kafea, anila, kotoia, azukre-kanabera), kontrabandoa eta
itsaslapurrak kentzeko baldintzapean. Konpainiaren jarduerak istilu eta
matxinada franko piztu zituen. 1781ean merkataritza-harreman askeetarako
dekretua onartu zen. Gipuzkoar Konpainiak monopolioa galdu eta 1784an desegin
zen.

Bien bitartean, Estatu Batuen independentziak, Europako ideia liberalen
hedapenak, kreole ilustratuen eta espainiarren monopolioak eta kaltetuen interes
ekonomikoen eraginak burujabetasunaren beharra nabarmendu zuten. XVIII.
mendearen bukaerako matxinada batzuen ondoren, 1806an hasi zen, Francisco de
Mirandaren gidaritzapean, independentziako gerra, Simón Bolívar Askatzaileak
1821ean ia lurralde osoa hartzea lortu zuen arren 1823an espainiar erregezaleen
armada guztiz menderatu zuten arte bukatu ez zena. Venezuela, 1819az gero
Kolonbia Handiaren barruan zegoena (gaur egungo Venezuela, Kolonbia, Panama eta
Ekuador), 1829an banandu eta burujabe egin zen.

1848. urtea arte, oligarkia kontserbadorearen mende egon zen Venezuelako
gobernua. José Antonio Páez jeneralaren lehendakaritzapean (1830-1835 eta
1839-1844) gerra-urteek hondatutako ekonomiak hobera egin zuen, kakaoaren eta
kafearen esportazioan oinarritua. 1830ean konstituzio bat eman zuen,
boto-eskubidea handikiei baino uzten ez ziena eta esklabotasuna onartzen zuena.

1840an Alderdi Liberala sortu zen, botoa emateko eskubidea zabaltzea eta
esklabotasuna debekatzea eskatu zituena besteak beste. Kontserbadoreen eta
liberalen edo federalisten arteko tirabirek baldintzatu zuten XIX. mendeko
politika. Biltzar konstituziogilea egin zen Valencian, baina federalistek ez
zuten onartu han eman zen konstituzioa. Egoera horrek bost urteko gerra zibila
ekarri zuen (1859-1863). Azkenean federalistak atera ziren garaile, eta 1864an
egin zen konstituzioan Venezuelako Estatu Batuak izena ezarri zitzaion
herrialdeari.

1870ean Antonio Guzmán Blancok hartu zuen lehendakaritza eta, 17 urtean zehar
diktadore gisa gobernatuz, erreforma politiko sozialak egin eta ekonomia
modernizatzea lortu zuen. Haren ondorengo gobernualdiak ere diktadoreen eskuetan
ziren: Joaquín Crespo (1892-1898), Cipriano Castro (1899-1908), Vicente Gómez
(1908-1915 eta 1922-1929).

Petrolioa 1912an hasi zen ustiatzen, eta 1920rako munduko bigarren
petrolio-ekoizlea eta lehen esportatzailea zen Venezuela. Horri esker,
kanpo-zorra ordaindu ahal izan zuen eta herri-lan handiak egin ziren. Halaber,
aurrerantzean, atzerriko kapitalek eragin handia izan zuten bertako ekonomian.
Eleazar López Contreras (1935-1941) aurreko erregimenaren gogortasuna leuntzen
eta demokrazia bideratzen hasi zen. Egoera 1959an normaldu zen, Rómulo
Betancourt lehendakariarekin. Nolanahi ere, Betancourtek aurre egin behar izan
zien hirietako gerrilla komunistei eta eskuindarren estatu-kolpeei, baina
alderdi politiko nagusien (sozialdemokratak eta demokrata-kristauak)
elkarlanaren bitartez, demokraziarako oinarriak finkatu zituen. Bera izan zen
agintaldi osoa bete zuen lehen lehendakaria (1959-1964). Aurrerantzean
Venezuelak ekonomiaren aurrerapena eta egonkortasun politikoa lortu zituen.

Rafael Calderak (1969-1974), herrialdea baketu nahian, amnistia eman zien armak
utzi zituzten gerrillariei. Carlos Andrés Pérezek (1974-1979) petrolioaren eta
burdin meen nazionalizazioa bideratu zuen, eta herrialdearen industrializazioa
sustatu. Nolanahi ere, urte horietako aberastasuna gehiegizko kontsumoan eta
ustelkerian galdu ziren. Egoera horri aurre egiteko, Luis Herrera Campinsek
(1979-1984) gastu publikoa gutxitzearen aldeko politika egin zuen, eta Jaime
Lusinchik (1984-1989) eta, batez ere, Carlos Andrés Pérezek (1989-1993) neurri
ekonomiko gogorrak hartu zituzten (pribatizazioa, gasolinaren eta garraioen
prezioaren igoera).

1992an militar talde bat, Francisco Arias buru zuela, saiatu zen Carlos Andrés
Pérez presidentea kargutik kentzen, baina ez zuten beren asmoa bete. Hala ere,
egoera hark nabarmen utzi zituen administrazioaren ustelkeria eta ekonomiaren
krisia. Bai Arias bai Hugo Chávez komandantea, atxilotuak biak, Mugimendu
Bolivartar Iraultzaileko kide ziren. Borroka ugari izan ziren, eta
defentsa-ministroak 51 militar zaurituta zeudela eta 19 hil zirela adierazi
zuen. Estatu-kolpearen egunean bertan, presidenteak konstituzioaren bermeak
indargabetu zituen: bilerak debekatu zituen, prentsa-askatasunak mugatu zituen
eta hainbat herritar atxilotzea agindu zuen. Salbuespen gisa, ordea,
irakaskuntzako sindikatuekin negoziatzea onartu zuen. Egun gutxira, Pérez
presidenteak salbuespen-neurriak bertan behera utzi zituen. Hala eta guztiz ere,
tirabira politikoek aurrera jarraitu zuten, eta Errepublikako presidenteari
kargua uzteko eskatu zitzaion. Krisiaren larritasunaz jabetuta, Pérezek
erreferendum bat egitea erabaki zuen Konstituzioa berritzeko.

1992ko urtearen amaieran beste estatu kolpe saio bat izan zen. Garai horretan
izan ziren gobernadore, alkate eta biltzar legegilerako hauteskundeetan,
gobernuko alderdiak 22 estatutatik 7tan baino ez zuen garaipena lortu. 1993an
Carlos Andrés Pérez presidentea kargutik kendu zuten diru publikoa erabiltzearen
salaketapean. Haren ordez Ramón José Velásquez jarri zuten. 1993. urtearen
amaieran izan ziren hauteskundeak Rafael Calderak (1969-1974 bitartean
presidente izandakoa) irabazi zituen. Hauteskunde haietan abstentzioa40 izan
zen. 1980ko hamarkadaren amaieran, Caracas bortizkeria handieneko hiria izan zen
Hego Ameriketan, eta segurtasun faltak gorantz jarraitu zuen: 1995ean Caracasko
biztanleen %10ek, gutxi gorabehera, armak zituela esan zen. 1994. urtetik
aurrera ekonomia- eta finantza-krisiak larriagotu egin ziren. Caldera
presidenteak ondasun mugiezinen, jabetza pribatuaren eta merkataritzaren gaineko
konstituzioaren bermeak indarrik gabe utzi zituen. Bestalde, atzerrirako bidaiak
mugatu zituen eta baita biltzeko eskubidea ere. Biltzarrak eskubide horiek
berriz adieraztearen alde eman bazuen ere botoa, presidenteak mugak jarri zituen
kapitala atera ez zedin eta espekulaziorik gerta ez zedin. 1995ean gobernuak
atzerriko inbertsioak erakartzeko egin zituen ahalegin guztiak alferrekoak izan
ziren eta, azkenean, petrolioa ekoizteko bertakoei eta atzerritarrei aukera
berdinak ematea erabaki zuen gobernuak. 1997an hainbat ekonomia erreforma jarri
zen abian, industria elektrikoen pribatizazioa, aluminioa eta burdinarena,
sistema judizialaren berrikuntza, eta finantza publikoen antolakuntza berria.
1998an Venezuelak, Saudi Arabia eta Mexikorekin batera, eguneko
petrolio-ekoizpena txikitzea erabaki zuen, upelaren prezioa igoarazteko
asmoarekin.

1998an, Hugo Chávez (hainbat estatu-kolpetan buruzagi izandakoa) hautatu zuten
lehendakari (botoen %56,5). Polo Patriótico zeritzan alderdien batasun baten
buru aurkeztu zen hautagai Chávez eta, ideia sozialista lausoak adieraziz eta
jarrera populista erakutsiz, konstituzio berri bat egitea zen haren helburu
nagusia, berak Bolivartar Iraultza esaten zion proiektuaren barnean. Konstituzio
berria 1999an onartu zen erreferendumean. 1999ko abenduaren 16an euriteek 30.000
hildako baino gehiago eragin zituzten Karibe aldeko estatuetan (Vargasen
bereziki).

2001ean, lurren administrazioari buruzko lege batzuk eman ondoren liskar handiak
izan zituen oposizioarekin, eta, azkenean, lanuzte-deialdia egin zuten sindikatu
nagusietako batek eta enpresaburuen ganberak. 2002an, protesta handiak egin
ziren Chávezen aurka. Manifestazio baten ondoren, tiroak izan ziren eta bi
aldeetako hildakoak izan ziren. Oposizioak eta gobernuak elkarri egotzi zioten
gertatutakoaren errua. Kolpe militar batek Chávez espetxeratu eta Pedro Carmona
enpresaburua izendatu zuen lehendakari, baina berehala hartu zuen oposizioak
hura diktadoretzat, eta handik bi egunera Chávez berriz izendatu zuten
lehendakari, haren jarraitzaileek erreakzionatu, hura askatu, Carmona boteretik
egotzi eta Chávezi itzuli baitzioten agintea. Oposizioak greba orokorrera deitu
zuen eta, 2004an, erreferendum bat eskatu zuen Chávez agintetik botatzeko, baina
erreferendumak Chávezi eman zion garaipena, nahiz oposizioak iruzurra salatu
zuen.

Chávezek joera ezkertiarra zuen. XXI. mendeko sozialismoa esaten zion berak bere
programari eta garapenerako eta gizarte-laguntzako programak sortu zituen.
Inperialismoaren eta Estatu Batuen etsai agertu zen, eta Kuba, Iran, Siria,
Errusia eta Txinaren adiskide.

2006an Chávez berriz aukeratu zuten lehendakari. Konstituzioa aldatuko zuela
agindu zuen, hainbat erreforma ekonomiko egiteko eta lehendakaritza mugagabea
ezartzeko, besteak beste. RCTV telebista-katea ixtea agindu izanak protesta
handiak sortu zituen eta bultzada handia eman zion Chávezen aurkako
ikasle-mugimenduari. 2007an egin zen konstituzioa aldatzeko erreferenduma, baina
Chávezek galdu egin zuen, eta ezin izan zituen bere asmoak bete. 2009ko
otsailean, Chávezek konstituzioa aldatuz agintaldi mugagabea lortzeko beste
erreferendum batera deitu zuen, eta irabazi egin zuen.

2012ko urriaren 7an Chavezek hirugarrenez irabazi zituen Presidentetzarako
hauteskundeak. Baina, kargua hartzeko astirik izan gabe, 2013ko otsailaren 18an
hil zen, minbiziak jota.

Venezuela errepublika federala da, hiru motako banaketarekin: 23 estatu,
hiriburu barruti bat (Caracas barne) eta 72 mendeko federal (uharteak, gehienak
biztanle gabeak). Gainera, Venezuelako estatuak Guyanako Guayana Esequiba delako
lurraldea beretzat eskatzen du.



https://eu.wikipedia.org/wiki/Suedia

Suedia (suedieraz: Sverige, ˈsværjɛ ahoskatua), ofizialki Suediako Erresuma
(suedieraz: Konungariket Sverige), Europa iparraldeko estatu bat da, Europar
Batasuneko kidea. Eskandinaviar penintsulako ekialdean dago kokatua. Mugakide
ditu iparraldean Norvegia eta Finlandia, ekialdean Finlandia eta Botnia golko,
hegoaldean Itsaso Baltiko eta mendebaldean Norvegia eta Ipar Itsaso. Horrez
gainera, Öresund zubiaren bidez, Danimarkarekin lotuta dago, 2000. urtetik.

Stockholm da hiriburua eta biztanle gehieneko hiria. Suediako biztanleria
gehiena (%85 inguru) hiri guneetan bizi da. Horrela, populazio dentsitatea baxua
da (21 biztanle/km²).

Eskandinaviar penintsulan kokatuta, 449.964 km²-ko azalera du. Europako
bosgarren estatu handiena da azalerari dagokionez (munduko estatuen artean
55.a). Lurrazal gehiena (%78) basoz osatuta dago. Hegoaldean hosto galkorreko
zuhaitzak dira ugarien, eta iparraldean koniferoak, garoak eta urkiak.
Nekazaritzarako erabiltzeko lurrak, aldiz, %1a baino ez dira, hegoaldean
kokatuak. Iparraldera hurbildu ahala, basoek erabateko nagusitza hartzen dute.
Mendi eta muinoak mendebaldean dira nagusi, Norvegiarekin mugan (Eskandinaviako
mendiak); gainerako lurralde gehiena nahiko laua da. Suediako punturik altuena
Kebnekaise mendia da (2.111 m) eta baxuena Hammarsjön lakuaren badia (-2,41 m),
hegoaldean.

Suediako irlarik handienak Gotland eta Öland dira. Lakurik handienak, berriz,
Vänern eta Vättern dira.

Herrialdearen ekialdean, Itsaso Baltikoa eta Botniako Golkoa daude, Suediari
kosta lerro zabal bat eskaintzen, zeinek klima gehiago epeltzen duen.
Mendebaldean Eskandinaviako mendiak daude, Suedia eta Norvegia mugatuz. Mendi
horiek itsasoko lainoen sarrera eragozten dute. Horregatik, urteko prezipitazio
kopurua baxua da Suedian.

Suediak hainbat aintzira handi ditu, bereziki hegoaldean. Handienak Vänern,
Vättern eta Mälaren dira. Ibaiei dagokionez luzeenak Eskandinaviako Alpeetan
hasi eta urak Itsaso Baltikora isurtzen dituztenak dira, adibidez Dalälven (520
km), Torneälven (510 km) eta Umeälven (470 km). Klarälven bestalde ibaiak Vänern
aintzirara isurtzen ditu urak eta handik Göta ibaia ateratzen da Kattegaten
itsasoratzeko. Guztiak bat eginda 740 km-ko luzera hartzen du eta honek
Eskandinavia guztiko ibai luzeena bihurtuko luke.

Suediak gehienbat klima epela du, nahiz eta bere latitudea oso iparrekoa izan.
Golkoko itsaslasterrari esker gertatzen da hori. Suediako iparraldeko mendietan
klima subartikoa da nagusi. Zirkulu artikotik iparraldera dagoen herrialdearen
zatian, udan ez da inoiz eguzkia ezkutatzen eta neguan gauak amaigabeak dira.

Gaur egun Suedia bezala ezagutzen den lurraldea, Harri Aroan izan zen
jendeztatua, azkenengo glaziazioaren izotza gutxitzen hasi zen heinean.
Lehenengo biztanleak, ehiztariak eta biltzaileak zirela uste da.

Teoria batek dio, Suetziako populazioa oso dentsoa izan zela Brontze Aroan ere,
periodio hartako herri komertzialetako hainbat aurkipen egin baitira.

IX. mende eta X. mendeen bitartean, kultura bikingoa izan zen nagusi,
komertzioa, inbasioak eta kolonizazioak ekialderantz aurreratuz, herrialde
baltiko, Errusia eta Itsaso Beltzerantz.

1389an, Norvegia, Danimarka eta Suedia errege bakar batez izan ziren lotuak.
Kalmarko Batasuna lotura pertsonal bat bezala hartua izan zen, eta XV. mendean
Suedia ukatu egin zen botereak Norvegiako erregetzan zentralizatzen, eta honek
altxamendu armatuak ere eragin zituen. 1521. urtean Suediak lotura hori alde
batera utzi zuen, Gustav Eriksson Vasak, Suediar koroaren banaketa ezarri
zuenean.

XVII. mendean, Suedia Europako indar nagusienetako batean bihurtu zen, Hogeita
hamar Urteko Gerran parte hartzearen ondorioz, honela Suediar Inperioa sortu
zen. Egoera honek gainbehera egin zuen, Errusia, Iparraldeko Gerra Handian buru
izatera igaro zenean, Suedia bi zatitan banatuz 1809an, honela Finlandia sortuz.

Azken urteetako historia baketsua izan da Suedian, bere azkenengo gerratea 1814.
urtean Norvegiaren aurka izan zelarik. Gerrate honen ondorioz bi herrialdeek
lotura bat sortu zuten, 1905eko urriaren 26an desegina izan zena era baketsuan,
nahiz eta arazo batzuk izan ziren. Suedia neutralitatean mantendu zen bi mundu
gerrateetan eta politika honekin jarraitu zuen Gerra Hotzaren bitartean. Gaur
egun ez da ezta elkarte militar baten kide, baina NATOko entrenamendu
militaretan parte har izan du.

Suedia monarkia parlamentarioa da. 1809an onartutako konstituzioaren arabera,
botere politikoa hiru ataletan banatzen da: legegilea, betearazlea eta
judiziala. Botere legegilea ganbera bakarreko Riksdag edo Parlamentuak burutzen
du. Botere betearazlea Erregeak (egungo erregea Karlos XVI.a Gustavo da) dauka,
baina Ministroen kontseiluak eramaten du aurrera. Botere judiziala 1734ean
antolatu zen. Bere baitan daude lehen instantziako auzitegiak, Entzutegiak eta
Erregearen Auzitegi Gorena.

2006ko hauteskundeen ondoren, Moderatuek, Zentristek, Popular Liberalek eta
Kristau Demokratek zentru eskuineko gobernua osatu zuten, Alderdi
Sozialdemokratak urte askotan edukitako monopolioari amaiera emanez. 2010ean
koalizio hori errepikatu zen. Baina 2010an boterea berreskuratu eta 2014an
Berdeekin batera osatu du Gobernua. Horrela beraz Stefan Löfven bihurtu zen
Suediako Lehen Ministro.

Suedia 21 konderri edo län-etan dago banatuta. Konderri bakoitzean batzorde
administratibo bat dago, gobernuak izendatua izaten dena. Konderri bakoitzean
ere kontzeju bat badago, zein udalerriaren ordezkari da. Kontzeju hau konderriko
hautesleriak aukeratzen du. Aldi berean, konderri bakoitza udalerrietan dago
banatuta, guztira 289 batuz.

Horrez gain, Suediak 25 landskap izeneko probintzia edo eskualde historikoak
ditu. Probintzia horiek ez dute eginkizun administratiborik, baina ondare
historikoaren, kultura-identitatearen eta ohituren ikuspegitik balio handia
dute.

Suediako biztanle gehienak suediar jatorrikoak dira, dena den herrialdeak
gutxienez 17.000 indigena laponiar ditu eta 50.000 finlandiar ere, bi talde
hauek bi gutxiengo etniko garrantzitsuenak dira.

Suedia emigrazio nazio bat Lehen Mundu Gerraren ostean, inmigrazio nazio bat
bihurtu zen Bigarren Mundu Gerraren ostean. Biztanleriaren %12 ia herrialdetik
kanpo jaiotakoak dira eta %25 hauen semeak edo inmigratzaileak dira.
Inmigratzaile talde handienak Finlandiatik datoz, baita Jugoslavia, Iran,
Norvegia, Danimarka eta Poloniatik. Hego Amerikatik etorriak ere asko dira,
batez ere Txile, Uruguai eta Argentinatik.

Gerra Hotzaren garaitik errefuxiatuentzako babesleku izan da. Hala, Pragako
Udaberriaren edo Hungariako Iraultzaren osteko sobietar errepresiotik ihesi
zihoazenek Suedian aurkitu zuten babesa. Baita 1973ko irailaren 11n Txilen izan
zen estatu kolpetik eta Pinocheten diktadura basatitik ihesi zihoazenek ere,
besteak beste.

Suediako hizkuntza nagusia suediera da. Suediera hizkuntza germanikoa da,
daniera eta norvegierarekin lotua, baina ortografia eta ahoskera bereziarekin.
Hizkuntza hau de facto izan da hizkuntza nazionala, baina ez dago berez horrela
aitortua. 2000ko apirilaren 1ean beste hizkuntza batzuei (meänkieli,
finlandiera, samiera, yiddisha eta romania) errekonozimendu ofiziala eman
zitzaien, gutxiengoen hizkuntza gisa.

Ingelesa gero eta gehiago ikasten da ikastetxeetan, eta 50 urtetik beherako
suediar gehienek erabil dezakete. Gaztelania, frantsesa eta alemana ere
irakasten dira eskoletan.

XI. mendetik aurrera Kristautasuna hedatzen joan zen. Erreforma Protestantearen
garaian Eliza Katolikoarekin hautsi eta luterano bihurtu ziren bertako
agintariak eta, ondorioz, baita herritar gehienak ere. XVIII. mendera arte
Katoliko eta juduek eragozpen larriak zituzten Suedian bizi edo lan egiteko.
1951n onartu zen Askatasun erlijiosorako legea.

Gaur egun biztanleriaren %63'2ak Suediako eliza (Svenska kyrkan) jarraitzen du,
luteranismoa oinarri duena. 3.500 eliza inguru ditu eta 6 milioitik gora
jarraitzaile. Beste erlijio komunitateak Eliza ortodoxoa (100.000) eta
Katolikoak (92.000) dira. Azken urteetan musulman ugari etorri dira, 400.000
inguru, hauetatik 110.000 inguruk dute kongregazioan izena emana.

Europako gainerako herrialdeek bezalaxe, Suediako ekonomiak atzeraldia izan zuen
1990eko hamarraldiaren hasieran. Suediako gobernuak zenbait neurri hartu zuen
egoera horri aurre egiteko, eta berehala lortu zituen emaitzak: produkzioak,
esportazioei esker, gora egin zuen, industriaren produktibitatea hobetu egin zen
1992ko koroaren baliogabetzearen eta langileen lan orduak gehitzearen ondoren.

Finantzen oreka bere onera itzuli zen, zorra mugatu zen, prezioak egonkortu
ziren (% 1,5eko inflazioa 1998an), eta truke tasak eta interesak txikitu.
Krisiak sektore publikoan izan zuen eragin handiena, eta langabeziari
(biztanleria aktiboaren % 8) konponbindea aurkitu ezinik dabil gobernua.

Suedia buruaskia da nekazaritza gaiei dagokionez, eta basoen ustiakuntzan,
burdin meategietan eta baliabide hidraulikoetan oinarritzen da industria.
Nekazaritzak BPGren % 2 eta biztanleria aktiboaren % 3 besterik ez du hartzen,
baina hala ere herrialdeko beharren parte handi bat asetzeko adinakoa da. Abere
hazkuntzarekin zerikusia duten jarduerak dira nagusiak (garagarra, haragia,
esnea, etab.).

Laboreetan gehien lantzen dena garagarra da, eta labore-lurren % 16 hartzen du;
oloa (% 14) eta garia (% 11) gutxiago lantzen dira. Larru ekoizle handia da
Suedia, bisoiarena batez ere. Arrantzari dagokionez, sardinzarra da gehien
harrapatzen dena (guztiaren bi heren); bakailaoa, amuarraina eta berdela ere
arrantzatzen dira.

Stockholm eta Göteborg dira arrantza portu nagusiak. Meatzaritza, baso eta
energia hidroelektrikoaren industriari esker, industria herrialde modernoa
bihurtu da Suedia. 1980ko hamarraldian Europako herrialde industrializatuenetako
bat zen. Eraikuntzarako zur erreserba handienetako bat du (herrialdearen % 68).

Azken urteetan, industria tradizionalez gainera (burdina eta zura), gero eta
garrantzi handiagoa hartu dute eraikuntza mekanikoek eta goi mailako
teknologiak. Suediaren tamainako herrialde gutxik dute hark dituen aeronatika
industriak eta industria nuklearrak, automobil fabrikatzaileak, abangoardiako
sektore militar-industriala, goi mailako teknologiako telekomunikazio industria;
horrez gainera, bi botika talde indartsu ditu.

Stockholm, Göteborg, Linköping, Malmö eta Trollhättan dira industria gune
nagusiak. Industria kimikoan jende askok lan egiten badu ere, produkzioaren
parte txiki bat besterik ez du esportatzen. Goi teknologiako sektoreak, hala
nola informatika, elektronika eta medikuntza teknikak, industria produkzio
guztian parte txikia badute ere, munduko herrialde aurreratuenetakoa da Suedia
ikerketaren alorrean.

Hirugarren sektoreak hartzen du langile kopuruaren gehiena; zerbitzuetan % 70k
egiten du lana, eta BPGren % 63 sortzen du. Suediaren ekonomian garrantzi handia
du kanpoko merkataritzak. Alemania, Erresuma Batua, Estatu Batuak, Norvegia,
Danimarka, Frantzia, Herbehereak eta Finladiarekin ditu merkataritza harreman
nagusiak.

1990eko ekonomia krisiaren ondoren Suediako gobernuak hainbat neurri hartu zuen
enpleguaren alorrean: zerbitzu publikoetako lanpostu kopurua % 10 jaitsi zuen
eta zerbitzu horiek aldez pribatizatu zituen. Zerga sistema ere aldatu egin
zuen: errenta zergak gutxitu egin ziren eta ondasunen eta zerbitzuen gaineko
zergak handitu.

Gastu publikoak garbitzea eta prezioak orekatzea zen neurri horien helburu
nagusia. 1998an % 8,1 langabetu zeuden Suedian, baina kontuan hartuta
enpleguaren aldeko neurrien onuradun zirenak, kopuru hori % 12,6ra igotzen da.
Gazteak, etorkinak eta emakumeak dira langabetu gehienak. 2008ko udazkenean,
Suediako ekonomia errezesioan erori zen, nazioarteko krisi ekonomikoaren
eraginez

Suedierazko idazleen artean Astrid Lindgren ("Pippi Långstrump")
ezagunenetarikoa dugu, bai eta Nobel Saria lortu zuten Selma Lagerlöf (1909) eta
Pär Fabian Lagerkvist (1951) ere, besteak beste.

Pop esparruan, ABBA oso musika talde arrakastatsua izan zen 1970eko hamarkadan,
eta oraindik gaur egun ere. Heavy metalen, In Flames taldea dugu, besteak beste.
Folk musikaren arloan, Hedningarna taldea nabarmentzekoa da.

Zinema zuzendari handien artean Ingmar Bergman suediarra dugu. AEBetan arrakasta
itzela lortu zuten aktoreak Greta Garbo eta Ingrid Bergman izan ziren.

Suediako kirol ezagunenak neguko kirolak diren arren futbola da nagusi. Suediako
talde nagusiak Malmö FF, IFK Göteborg eta Stockholmeko hainbat talde dira. Malmo
Europako Kopako finalista izan zen 1979an eta Göteborgek bi UEFA Kopa irabazi
ditu. Munduko liga zaharrenetako bat du, 1896an sortu baitzen. Suediako futbol
selekzio nazionalak ere maila ona eman du eta etxean jokaturiko 1958ko Munduko
Futbol Txapelketan finala jokatu zuen. 1948ko Joko Olinpikoetako Futbol
Txapelketa irabazi zuen gainera. Nesken selekzioa Europako txapelduna izan zen
1984an eta Munduko Txapelketako finala jokatu zuen 2003an.

Suediako eskubaloi selekzio nazionala munduko talde indartsuenetakoa da. Munduko
Eskubaloi Txapelketan domina gehien lortu duen taldea da (11 guztira 2011 arte),
bai eta Europako Eskubaloi Txapelketan titulu gehien eskuratu duena ere (4).

Mundu mailako sona lortu zuten tenislari ugari ere suediarrak dira, hala nola
Björn Borg, Mats Wilander eta Stefan Edberg.

Aipatzekoa da azkenik Suedian Bandy kirolak indar handia hartu du, errusiarrekin
batera munduko talde onenak bertakoak dira. IF Boltic eta Västerås SK-ek seina
munduko txapelketa irabazi dute.



https://eu.wikipedia.org/wiki/Erdi_Aroa

Erdi Aroa Europako historiako aro bat da, Antzinaroaren ondorengoa eta Aro
Modernoaren aurrekoa. Gutxi gorabehera V. mendetik XV. menderainoko tartea
hartzen du, zehazkiago abiapuntutzat 476 urtea hartu ohi da, Mendebaldeko
Erromatar Inperioaren desagerpenarekin, eta amaieratzat Konstantinoplaren
erorialdia eta Ehun Urteko Gerraren amaiera 1453an edota Kolon Ameriketara
iristea 1492 urtean. Erdi Aroaren baitan historialariek beste azpiaro batzuk
—Goi Erdi Aroa, Tarteko Erdi Aroa eta Behe Erdi Aroa— bereizi dituzte. Erdi
Aroan, aldaketa ugari gertatu ziren politika, kultura eta ekonomia arloetan.
Egungo Europako hainbat estatuk oinarriak aro honetan dauzkate, muga politikoak
garai gatazkatsu honetako leinu eta armaden garaipenen ondorioa baitziren.

Mendebaldea esaterakoan, Erdi Aroan, lekua baino, zibilizazioa adierazi nahi da.
Mendebaldea Erromako kristautasunaren eremua da, latina erlijio hizkuntza duena.
Europako mendebaldearekin bat egin lezake (Europa hitza bera Pizkundea aurretik
oso gutxitan erabili bazen ere), Erromatar Mendebaldeko Inperioarekin guztiz bat
egin gabe. Ekialdeko mugak lausoak ziren, eta aroan zehar mugitu ziren.
Ekialdeko Zismaren ostean (1054) batik bat, Mendebaldea eta Bizantziar Inperioa
bereizi ziren, zio politikoengatik erlijiosoengatik baino. Banantze horrek
kristautasunaren lehenengo bi adarrak, eliza katolikoa eta ortodoxoa, ekarri
zituen. Haustura 1204an areagotu zen, Konstantinopla bizantziar hiriburua
gurutzatuek hartutakoan IV. Gurutzadan.

Hortaz, Mendebaldea, Erdi Aroan, erromatar kristautasunarekin dago lotuta
ezinbestez. Gerra eta misioak zirela kausa, Erdi Aroan zehar hedatu zen eremu
hori Europan bertan. XVI. mendean, kontinente zaharretik kanpora ere zabaldu zen
egin ziren aurkikuntza handiak zirela eta (Amerika, Indiarako bidea...). Hala
eta guztiz ere, Erdi Aroko mendebalde hori ez zen guztiz batutako kultura
eremua. Izan ere, hizkuntza- eta politika-bereizketa ugari egon bazeuden,
inperioa ezartzeko saioak gorabehera. Gainera, latinetik eratorritako hizkuntzak
garai honetan garatu ziren. XVI. mendean, protestantismoaren sorrerarekin,
batasun erlijiosoa ere hautsi zen.

Zibilizazio hartan, gizarteak piramide bat osatzen zuen. Behean, nekazariak
zeuden, populazioaren %90. Erpinean, erregea zegoen. Erdian, bi adar antzeman
daitezke: noblezia eta apaizteria. Bien goiko aldean, printzea eta apezpikua
zeuden hurrenez hurren. Printzearen azpian, baroiak, beheko noblezia
(infantzoiak, jauntxoak) eta lur-jabeak.

Kristautasuna Erdi Aroko historiaren bihotzean datza. Izan ere, garai honetako
pentsamoldea markatzen du zeharo. Erromako Aita Santuaren inguruan antolatuta,
Mendebaldeko Erdi Aroko mugak eta mundu kristau katolikoenak bat dira.

Erromatar Inperioaren garaian (Milango ediktuaren bidez, 313an, kristauek
gurtzeko askatasuna lortu zuten) Estatuko erlijio bihurtuta, kristautasuna
Europan zehar Erdi Aroko lehenengo mendeetan hedatu zen. Erlijioaren
zabalkuntzarekin batera, elizaren hierarkia ere eraikitzen joan zen, Aita
Santuaren inguruan. Elizaren burua izanik, Erromako apezpikua Mendebaldeko
botere nagusienetakoa zen, haren autoritate espirituala Petri apostoluaren
ondorengotzan oinarritzen baita.

Bilakaera hau motela izan zen (V. mendetik XIII. mendera), dena den, eta oztopo
andana gainditu behar izan zituen. Lehenik eta behin, Elizako dogmak
kontzilioetan finkatzen ziren, eta, horretarako, denbora igarotzea beharrezkoa
zen. Izan ere, zenbait dogma ez onartzerakoan, heresiak sortzen ziren, Elizaren
ustetan, desagertu beharrekoak, onartutako sinesmen aitormena nagusi zedin.
Horietako bat bisigodoen arrianismoa izan zen, zeinek Iberiar penintsulan VII.
mendera arte iraun zuen.

Horretaz gain, Bizantzioko Elizaren gainean gailendu behar izan zuen Erromako
Elizak. Mendebaldeko Erromatar Inperioaren desagerpenarekin, askoz boteretsuago
suertatu zen zutik zirauen Inperioaren hiriburuko eliza, Bizantziokoa hain zuzen
ere; eta ez zen Erromarenganako mendekotasunik onartzeko prest agertu.
Onartzekotan, berdinen arteko maila handixegoa aitortuko zion Erromari. Nolanahi
ere, bizantziarren ikonoklasiaren krisialdiarekin (726-843), Erromako elizak
gero eta autoritate gehiago lortu zuen ekialdekoen aurrean. Ekialdeko Zisma
gertatzerakoan (1054an Erromako Aita Santuak eta Bizantzioko Patriarkak elkar
eskumikatu zuten) norbanakoen aginte-eremua argi ezarri zen.

Hori bezain garrantzitsua liturgia bakarra ezartzeko auzia da. Izan ere, tokian
tokiko elizak bere usadioak zituen ekitaldi kristauak ospatzerakoan. Irlandako
liturgiak Pazkoa beste data batean kokatzen zuen, eta Britainia Handian ere
eragin handia izan zuen Whitbyko sinodora arte (664). Kristautasuna hedatu ahala
(batik bat erresuma anglo-saxoietan eta frankoen artean), Erroma saiatu zen
Elizako ohitura orok bat egin zezan, besteak beste, bere nagusitasuna
bermatzeko.

Elizak beste oztopo bat botere laikoetan topatu zuen, Aita Santuaren eraginari
aurre egin baitzioten, nork bestearen aferetan eskua sartu nahi baitzuen bere
kasa zuzentzeko. Esaterako, lonbartar erregeek Erroma azpiratu nahi zuten. Hori
zela eta, Aita Santuak Karolingiarrengana zuzendu ziren laguntza eskean VIII.
mendearen erdialdean. Elkarrenganako laguntza honen ondorioz, mendebaldean
inperioa sortu zen berriro Karlos Handiarekin (800). Hala ere, Enperadorearen
eta Aita Santuaren paperak ez zeuden zehaztuta. Hastapenean, Aita Santuaren
eraginaren kalterako izan zen, baina geroago enperadore titulua desagertu egin
zen, hain ahulduta zegoen eta. X., XI. eta XII. mendeetan elizaren barnean
hainbat erreforma egin ondoren, indartu zen Aita Santuaren papera. Inbestiduren
Auzia deritzon prozesuan, germaniar Enperadoreari aurre egin zion. XIII.
mendean, botere erlijiosoa gailendu zen, hein handi batean eskumikatzeko
gaitasunari esker, baita gurutzadak eta lortutako benetako boterea eta
aberastasuna zirela-eta ere. Inozentzio III.ak, bere agintaldian (1198-1216),
abian jarri zituen Dictatus Papae izeneko buldan ezarritako printzipioak (1075),
pontifize-teokrazia zeritzona, alegia.

Ebanjelioetako apostoluen ereduari begira, irizpide katolikoen arabera, "lurreko
mugetaraino" hedatu behar du Elizak, fedeak batzen duen erakundeak. Horretarako,
Erdi Aroan bi modu erabili ziren; alde batetik, era bakezalea eta espirituala,
predikazioa, gizabanakoen borondatezko konbertsioa; beste aldetik, ordea, era
bortitza eta borrokazalea, Germanian gertatu zen bezala, non kristautzeko
prozesua frankoen konkisten eskutik joan zen.

Goi Erdi Aroan, Erromak, ahal zuenean, babestutako misiolarien lanak bi helburu
nagusi zituen, kristautzeari dagokionez. Lehenengoa herri baten elitea edo buru
nagusia konbertitzea zen, honek herriaren gainerakoak kristautzeko egundoko
babesa ekarriko liekeelakoan. Honen eredua frankoen kristautzea izango
litzateke, haren erregea Klovisek 496an edo 498an kristautasun erlijioa hartu
zuenean (kristautu zen lehen errege germaniar paganoa). Bigarrena, nagusien
azpian zeuden jende xeheei Kristoren mezua helaraztea izango litzateke, neurtzen
zailagoa den prozesua (ez dago ahazterik "paganus" landetan bizi denari
izendatzen zitzaion latinez). Apaiz askoren lana izan zen, eta haietako batzuk
ezagunak dira: San Kolonbano Galian, San Agustin Canterburykoa Kent eskualdean,
edo San Bonifazio Frisian.

Antzinako germaniarrak kristautzeko prozesuan, lehenengo pausoak Erromatar
Inperioan bertan eman ziren, honek eta honen erlijio kristauak zeukan ospea
zirela eta. Hala ere, eskala txikiko banan banako konbertsioak izan ziren.

IV. mendean gertatu ziren lehendabiziko kristautze masiboak, godoek arrianismoa
(Eliza Katolikoak heresia izendatutako adar kristau bat) hartu baitzuten.
Kristautasun katolikoa bere erlijiotzat jo zuen lehen germaniar herria frankoak
izan ziren, 496an edo 498an Reimsen bataiatu zirenean. Hala ere, VII. mendean
ere hainbat usadio paganok bizirik zirauten. Lonbardiarrak ere, Italian
sartzerakoan, VI. mendean, kristautu ziren.

Nolanahi ere, horren aurretik Irlandako kristautzea iritsi zen, San Patrizioren
eskutik V. mendearen lehen erdialdean. Irlanda, kontinenteko mugimenduetatik at
egon arren, azkar kristautu zen, eta 590 inguruz geroztik misiolari andana
abiatu ziren bertatik Europa (Britainia Handia eta Germania batik bat) kristau
bihurtzera. Britainia Handiaren konbertsioa Gregorio I.a Aita Santuak Kentera
bidalitako komisio batekin hasi zen 596an. X. mendera arte, hein handi batean
era independentean, irla kristautzean jardun zuten.

Kontinentean, frankoak kristaututa, saxoiak bortizkeria erabiliz konbertitu
zituen Karlos Handiak VIII. mendearen amaieran. Eskandinaviari dagokionez, lehen
misiolariak VIII. mendean iritsi ziren, baina XII. mendera arte ez zen burutu.
Samiek, ordea, XVIII. mendera arte pagano jarraitu zuten. Baltikoko herriak ere
bortizki konbertitu zituzten Iparraldeko Gurutzaden bidez, alemaniarrak
ekialdera hedatzen ziren bitartean. Poloniako erregeak, Mieszko I.ak 966an
onartu zuen, bere boterea indartuko zelakoan. XIII. menderako, erromatar
katolizismoa Poloniako erlijio nagusia zen. Hungariako Erresuma (egungo Hungaria
baino handiagoa) 970 eta 1038 bitartean kristautu zen.

Bulgaria, mendebaldeko eta ekialdeko elizen artean, Boris I.aren agintaldian
hasi zen konbertitzen ekialdeko elizaren eskutik. Eliza horrek egungo
Bielorrusia, Errusia eta Ukraina ere kristautu zituen, VIII. mendean hasita.
Nolanahi ere, 980 inguruan hartu zuen kristautasuna Vladimir Handiak, eta
prozesua XIII. mendera arte ez zen burutu.

Islama erlijio nagusia zuten tokitan ere hedatu zen kristautasuna Erdi Aroan,
bortizkeria erabiliz gehienetan. Hala, gertatu zen Iberiar penintsulan 722tik
(Covadongako borrokaren ustezko data) 1492ra arte, non Granada, zutik zirauen
azken erresuma musulmana, erori zen. Ekialde Hurbilean prozesu berdintsua
gertatu zen, era handiagoan, lehen aldiz 1095ean Urbano II.ak deitutako
Gurutzaden bidez. Nolanahi ere, Ekialde Hurbilean eratutako estatu kristauak
azkenean ere erori ziren, Bizantziar Inperioak Otomandar Inperio musulmanaren
aurrean (1453) egin zuen bezala. Prozesu honetan kristautasunak atzera egin zuen
islamaren mesederako.

Heresiaren kontrako borrokaren historia luzea zen Eliza Katolikoan barnean. Erdi
Aroko Mendebaldean, arrianismoa izan zen lehenengoetakoa, zeinek Hirutasuna
zalantzan jartzen zuen. Godoek kristautasunaren adar hau onartu arren, Rekaredo
erregeak 589an katolizismoa hartu zuen.

Geroztik, noizean behin garatu ziren, batez ere 1000. urtearen inguruan, baina
oso gutxitan finkatzen ziren eskualde bateko populazio gehienaren artean. Hala
gertatu zen Okzitanian katarismoarekin, edo Bohemian Jean Husekin (1369-1415),
besteak beste.

XII. mendetik aurrera, Elizak eskeko ordenen laguntza, frantziskotarrena eta,
batez ere, domingotarrena, izan zuen heresien hedapena mugatu ahal izateko.
Elizaren batasuna bermatzeko, Elizak bitarteko bortitzak erabili zituen
hainbatetan: hala nola, Gurutzada Albitarra, Hustar Gerrak, Gregorio IX.aren
(1227-1241) Inkisizioaren sorrera...

Erdi Aroko Mendebaldea erregeek gobernatu zuten, baina ez era ahalguztidunean,
mugak baitzituen. Izan ere, monarkek beste botere batzuk (tokian tokiko nobleak,
edo Eliza Katolikoa) aintzat hartu behar zituzten. Behe Erdi Aroan, ordea,
erregeen boterea handituz joan ziren hainbat tokitan (Ingalaterran, Frantzian
edo Iberiar penintsulan).

Monarkia Erromatar Inperioaren erortzean eta errege barbaroak etortzean sortu
zen Europan. Errege boterea aitarengandik semearengana eskualdatzen da, leinuak
osatuz. Haren estatus gorena erakustearren, zenbait ikur bereganatuz joan ziren:
koroa, tronua, zeremonia-multzoa, altxamendua...

Dena den, monarkia Europan garaiko sistema politikorik hedatuena bazen ere, ez
zen bakarra. Hainbat errepublika sortu ziren, Veneziakoa esaterako. Aita Santuen
Lurraldean, Eliza zen jauna, Aita Santuak erregeen antzera gobernatzen zuelarik.
Eskumikua arma gisa erabilita, edozein lur-botereri, enperadoreei ere, aurre
egiteko gai izan zen. Izan ere, enperadorearen papera bitxia da. Alde teorikoan,
botere unibertsala du, kristautasun osoaren gainekoa. Hala ere, Eliza eta tokian
tokiko nobleak eta erregeak topatuko ditu aurrez aurre.

Muga lausoko kontzeptua bada ere, esan daiteke Erdi Aroko sistema politiko
nagusia feudalismoa izan zela. Horretan, elkarrenganako betebeharrak zituzten
jaunek eta haien mendeko basailuek, omenaldiko zeremonia batean ezarri den
bezala. Basailuaren betetzekoa leialtasun militarra eta politikoa (auxilium et
consilium) ematea da. Horren trukean, jaunak basailuari mantenua eman behar dio,
(gehienetan) lurralde baten gaineko atarramentua (feudo bat) alegia.

Sistema feudal hau X. eta XI. mendeetan botere publikoaren ahultze-prozesuaren
ondorioa izan da. Enperadoreak, erregeak eta printzeak ez ziren tokian tokiko
jaunen gainean euren boterea ezartzeko gauza. Hori zela eta, aurrez aurreko
erlazioa nagusitu zen, elkarrenganako mesederakoak ziren eskubideak eta
betebeharraz eratuz. Honela, piramide bat osatu zen non erpinean erregea zegoen.
Haren azpian, zehazki kokaturik, gainerako nobleak garrantziaren arabera.

Erdi Aroko artelan gehiena erlijiosoa zen, gehienetan Elizak, edo Elizaren
gizabanako boteretsuek, apezpikuek esaterako, edo bizitza amankomuneko
elkarteek, komentuek esaterako, eskatzen eta ordaintzen baitzuten artea.
Gainera, oso maiz erabilpen liturgikoa zeukan: gurutzeak edo erretaulak, besteak
beste.

Erdi Aroko funtsezko gaietako bat errealismo eza da. Irudigintzako
perspektibaren inguruko eta gizakien figura ulertzeko ezaguera franko Erromako
erorketarekin galdu zen. Hala ere, historialari ugarik adierazi dute errealismoa
ez zela Erdi Aroko artisten kezka nagusia. Mezu erlijiosoa iragarri nahian,
irudi ikonikoak zehaztasun handiz egindakoak baino ziren beharrezkoak

Mendebaldeko Europako arkitektura Erdi Aroan hiru epetan banandu ohi da.
Aurre-erromanikoa da Goi Erdi Arokoari ematen zaion izena. Hurrengo garaietan ez
bezala, lehen epe horretan kontinente osoan ez zen estilo bakarra garatu, baizik
eta hainbat tokitan bere eran eraiki zuten: merovingiarra, karolingiarra,
otoniarra edo asturiarra.

Erromanikoa, estilo nagusia XI. eta XII. mendeetan, Europa osoko lehen estiloa
izan zen Erromako garaietatik. Izan ere, adibideak kontinente osoan zehar daude.
Puntu erdiko arkuak ditu ezaugarri behinena. Honen eratorria, XII. mendeko
Saint-Denisko abadian sortu zen bezala, arte gotikoa izan zen. Honetan, teknikan
emandako aurrerapausoak zirela eta, altuera handiko katedralak dira ikur
nagusia.

Lehen aipatu den bezala, eskuarki Erdi Aroko hasiera eta bukaera datak K. o. V.
eta XV. mendeak izaten dira. Hala ere, herrialde eta historialarien arabera,
data horiek gora edo behera egiten dute.

Hasiera data 476an kokatzen da jeneralean, Erromatar Mendebaldeko Inperioko
azken enperadorea, Romulo Augustulo, tronutik at utzi zutenean. Hala ere, data
hori ez da, berez, oso garrantzitsua, orduko enperadoreen benetako boterea oso
ahula baitzen. Historialari batzuek Erdi Aroaren hasiera III. mendeko
krisialdiaren ostean kokatzen dute, ekonomian (hiriak hustu ziren), gizartean
(kristautasuna nagusitu zen) eta politikan (Diokleziano eta Konstantino
enperadoreek ezarritako erreforma ugariei esker hein handi batean) aldaketa
andana gertatu baitziren. Beste batzuek, Henri Pirennek edo Peter Brownek kasu,
aldiz, Erdi Aroaren hastapena VII. eta VIII. mendeetan kokatzen dute, islamaren
hedapenarekin batera. Garai horri Berant Antzinaroa deitzen diote.

Erdi Aroa noiz amaitu zen erabakitzea are zailagoa da. Izan ere, Europan,
herrialdearen arabera data bat edo bestea hautatzen da. Italian, esaterako, XV.
mendea ikertzen duten historialariek Pizkundeko ikerlaritzat jotzen dute euren
burua. Europako gainerako lurraldeetan XV. mendearen hasiera Erdi Aroa da
inondik inora. Gehienetan gertaera batzuk aukeratzen dira amaiera ezartzeko.
Turkiarrek Konstantinoplaren hartzea edo Ehun Urteko Gerraren bukaera (biak
1453an gertatuta) ohikoak dira. Johann Gutenbergek inprimagailuaren asmatzea
(1455 inguruan), Ingalaterrako erregetzan Yorktarren ordez Tudortarrek boterea
hartzea (1485ean), Iberiar penintsulako azken estatu musulmanaren erorketa edo
Amerikaren Aurkikuntza (biak 1492an), Erreforma Protestantearen hasiera
(1517an), edo Lepantoko borroka ere (1571n) hartu izan dira Erdi Aroa eta Aro
Modernoaren arteko muga ipintzeko.

Gainera, Mendebaldeko Europan, Erdi Aroa bera beste garai txikiagotan ere
banantzen da. Hemen ere, herrialde eta eskolaren arabera, izen bat edo bestea
jasotzen dute garai horiek, aditu guztiak bat ez datozelako. Datak, ordea,
finkoagoak dira. Hemen eredu frantsesari eutsi zaio. Lehenengo aroa, Erromatar
Inperioaren amaieratik 1000 arte, gutxi gorabehera (batzuetan atzerago eramaten
da), Goi Erdi Aroa izango litzateke, nahiz eta hainbat tokitan Lehen Erdi Aroa
ere deitu. Bigarrena, XI, XII. eta XIII. mendeek Erdi Aro Klasikoa osatuko
lukete (urte horietan Erdi Aroko ezaugarri nagusiak -basailutza, gurutzadak,
Aita Santuen eta Alemaniako enperadoreen arteko gatazka- gailurrean leudeke).
Hirugarrena, XIV. eta XV. mendeak Behe Erdi Aroa (beste tokietan Azken Erdi
Aroa) izango lirateke (XIV. mendeko krisialdiak -krisialdi ekonomikoak, Izurri
Beltzak, Ehun Urteko Gerrak- aldaketa ekarriko bailuke).

III. mendeko krisialdiarekin, Erromatar Inperioak gainbehera latza pairatu behar
izan zuen. Aurrera egiteko, zenbait erromatar agintarik, Dioklezianok besteak
beste, erreforma andana abian jarri behar izan zituzten. Berrikuntza prozesu
horrek aldaketa ugari eragin zuen arlo frankotan (ekonomikoan, erlijiosoan,
sozialean, militarrean...), eta oso bestelako gizartea sortu zen, kristaua, hein
handi batean, eta ez hain hiritarra, esate baterako.

Inperioa Ekialdean eta Mendebaldean erdibituta, IV. mendetik aurrera mugaz
bestaldeko herriek gero eta presio handiagoa egin zuten Inperioaren aurka. Mugen
barneko lehendabiziko porrot garrantzitsua Adrianopoliskoa izan zen (378) godoen
kontra. Hainbat herri barbarok 406ko neguan Rhingo ibia zeharkatu ahal izan
zuten, eta, 410ean, Erroma bera arpilatu zuten godoek. Azkenean, Mendebaldeko
Inperioa 476an erori zen, Romulo Augustulo azken enperadorea Odoakro buruzagi
germaniarrak boteretik kanporatzean.

Ekialdeko Inperioak Mendebaldekoak izan ziren lurraldeen gaineko jabetza
aldarrikatu zuen, eta Justiniano enperadorea zela, zati handi samarra bereganatu
zuten. Alabaina, Mendebaldeko Europa herri barbaroen erregetzaren azpian geratu
zen.

Germaniarren migrazioak aspaldikoak ziren, godoak Itsaso Beltzara III. mendean
ere iritsi baitziren. Hala ere, hunoen etorrerak (372-375) egoera aldatu zuen.
Izan ere, hunoen gerrarako ahalmenaren aurrean, godoek ekialdera mugitu behar
izan zuten, erromatarren lurraldera hain zuzen ere (376). Godoek Adrianopolisko
guduan erromatar armada garaitu zuten 378an. Hortik aurrera, germaniarrak
erromatarren buruhauste nagusia bilakatu ziren.

Hunoen presiopean ere, beste herri germaniarrak Inperioan sartu ziren.
Vandaloak, suebiarrak eta alanarrak Rhin zeharkatu zuten 406ko neguan, Mainztik
hurbil. Burgundiarrek eta alamanarrek laster jarraitu zieten.

Vandaloek, suebiarrek eta alanarrek, Galia zeharkatuta, Iberiar penintsulan
sartu ziren 409an. Suebiarrak ipar-mendebaldean kokatu ziren, baina beste biak,
429an Afrikara igaro eta, Inperioko probintzia horiek azpiratu zituzten
Genserikoren agindupean.

Bisigodoak 418an finkatu ziren Tolosaren inguruan itun (foedus) baten bidez.
Burgundiarrek Lyon hartuta (457), Rodano eta Saonaren arroetan hedatu ziren
hurrengo hurteetan. Frankoek Klovis zuten buru nagusia (481-511). Honen
zuzendaritzapean, kristau bihurtzeaz gain, Galiako iparraldean gotortzetik
bisigodoak garaitzera (506) eta hegoaldera mugiaraztera iritsi ziren.

Angloak, jutuak eta saxoiak Britainia Handira migratzen ziren, 442tik erromatar
armadarik gabe. Hainbat britainiarrek kontinentera jo zuten, beste Bretainia bat
sortuz. Teodoriko buru zuten ostrogodoek Italia okupatu zuten. Alamaniarrak,
bavariarrak, turingiarrak eta saxoiak Rhin aldera finkatu ziren.

Nolanahi ere, hauek ez ziren Goi Erdi Aroan Mendebaldeko Europak jaso zituen
inbasio bakarrak. Bikingoak Europa osoan zehar VIII. mendez geroztik.
Norvegiarrak Ozeano Atlantikoan mugitu ziren batik bat. Britainia Handia eta
Irlanda arpilatu zituzten nagusiki, baina Frantzia eta Iberiar penintsula ere
(Gartzia Iñigez Iruñeko buruzagia bahitu zuten). Islandiara (860) eta
Groenlandiara era iritsi ziren. Daniarrek Mantxako Kanalean arpilatu zuten
gehienbat. Ingalaterrako koroa lortu zuten Knut Handiarekin, eta Frantzian,
911n, Normandian finkatu ziren. Suediarrak ekialdean mugitu ziren, Itsaso
Baltikotik Beltzaraino. Salerosketarako kokaguneak finkatu ziren Errusiako
estepetan, eta Konstantinoplako merkataritzan parte-hartze handia izan zuten.

Beste aldetik, Erdialdeko Asiatik ere hainbat herri iritsi zen Europaraino.
Balkanetara, bulgariarrak etorri ziren. Zonalde horretan, aurreko mendeetan
emeki-emeki zabaldu ziren eslaboak botere-hutsuneaz baliatuta. Hungariarrak
Erdialdeko Europara IX. mendearen amaieran iritsi ziren. Hortik, ingurunea
arpilatu zuten harik eta Oton I.ak 955ean garaitu zituen.

Muhammad profetaren heriotzaren ostean, islamaren buru edo kalifa Abu Bakr
(632-634) bihurtu zen. Haren zuzendaritzapean Arabiar Penintsularen erdialdea
musulmanen menpean geratu zen. Umar I.a bigarren kalifarekin (634-644),
"fededunen burua" (amīr al-mu 'minīn) titulua hartuta, Siria, Jordania,
Palestina eta Irak bereganatu zituzten islamdarrek 630eko urteetan. Egipto Utman
hirugarren kalifak konkistatu zuen 645ean Bizantziar Inperiotik. Ali
ondorengoarekin batera, lehendabiziko lau kalifa hauek islam garbiaren urrezko
aroan gobernatu zuten buruak dira musulmanen ikuspuntutik.

Ali Muhammaden suhiaren agintaldia Utmanen heriotzaren gaineko zalantzekin hasi
zen. Hori zela eta, borroka eta Lehen Gerra Zibil Islamdarra piztu ziren,
Muawiya Siriako gobernadoreak bultzatuta. Kufa hirian otoitzen ari zela Ali hil
zutenean, Muawiya I.ak boterea bereganatu zuen Omeiatar leinua sortuz eta
hiriburua Damaskon ezarriz. Aliren jarraitzaileak, azkenean, xii bilakatu ziren.
Omeiarren erpina Abd al-Malik (685-705) kalifaren agintaldiarekin etorri zen.
Izan ere, Erdialdeko Asia eta Iparraldeko Afrika azpiratzeaz gain, estatua
arabiartu zuen, greziarren eta persiarren ordez, funtzionario arabiarrak jarri
baitzituen.

Iberiar penintsularen konkista 711n hasi zen, Guadaleteko guduan bisigodoak
garaitzean. Hurrengo zortzi urteetan penintsula osoa bereganatu zuten,
gehienetan tokian tokiko nobleziarekin izandako bake itunen bidez. Euskal
Herrira ere iritsi ziren, Iruñean Gazteluko Plazako azken indusketek erakutsi
duten moduan. Iparralderago ere joan ziren, harik eta Toursko guduan Karlos
Martel frankoen buruzagiak garaitu zituen arte (732).

Konstantinopla bera ere hartzen saiatu ziren (717). Porrot egindakoan, Omeiarren
ospeak behera egin zuen. Azkenean, 750ean, Abasidar leinuak Omeiarrak boteretik
kendu zituen, hiriburua Bagdadera mugituz. Ia-ia omeiarren klan osoa erail
zuten, baina printze bat, Abd al-Rahman I.a, bizirik Iberiar penintsulara heldu
ahal izan zen. Hor, Kordobako Emirerria sortu zuen (756), abasidarren inperiotik
at. Musulmanen estatu batua bereizteko lehendabiziko pausua izan zen hori, IX.
mendean zehar desegin baitzen.

Mendebaldeko Erromatar Inperioaren desagerpenaren ondoren sortu ziren erresumen
artea, frankoena boteretsuena izan zen. Hala ere, VI. eta, batez ere, VII.
mendeetan barne borroka andana gertatu ziren erresuma horren eratorritako
Neustria eta Austrasia izeneko erresumen artean. Azkenean, merovingiar errege
horien boterea oso ahulduta suertatu zen, haien menpe teorikoko seneskalen
mesederako. Seneskal horietako bat Karlos Martel izan zen, musulmanak Toursko
guduan garaitu zituena (732). Haren seme Pepin Laburrak boterea de jure hartu
zuen azkenean 752an, legezko erregea, Txilderiko III.a, kanporatuta.

Nolanahi ere, karolingiarren errege nabarmenena Pepinen semea izan zen, Karlos
Handia edo Karlomagno zeritzona. Boterea 768an hartuta, laster
konkista-kanpainari ekin zion: Iparraldeko Italia (774), Iberiar penintsulako
iparraldea (Bartzelona 800ean konkistatu zuen, baina Orreagako guduan -778-
galtzaile atera ziren frankoak), zein saxoien, bavariarren, avararren eta
eslaviarren aurkakoak. Hori zela eta, Karlos Handiaren mendean lurralde itzela
geratu zen, erromatar garaietatik ezagutzen ez zen bezalakoa. Honela, 800ko
gabonean, Aita Santuak Karlos Handia enperadore izendatu zuen, hain handia
ikusten zen bere boterea. Lurralde eskerga horretan justizia-sistema berria,
eliza-erreforma (liturgia bakarra izan zezan) eta kultura-suspertzea bultzatu
zituen Karlos Handiak. Izan ere Karolingiar Pizkundeaz hitz egiten da garai
honetako kulturaz mintzatzerakoan.

Karlos Handiak ondorengo bakarra izan zuen, Ludoviko Pio. Honen heriotzean,
halere, bere semeek borrokatzeari ekin zioten boterea bereganatu nahian.
Azkenean Inperioa bereizi behar izan zen hiru semeen artean Verdungo Itunari
esker (843). Lotario I.ak, zaharrenak, enperadore titulua, Italia (zonalde honek
enperadore-titulua eramateko legitimazioa ematen baitzuen), frankoen erresumaren
muina, Aachenen ingurua (Rhinen ahoa) eta bi hauek lotzen zituen zonaldea, hau
da, inperioaren erdialdea. Ludwig Germaniarrak Ekialdeko Frantzia jaso zuen eta
Karlos Burusoilak Mendebaldekoa. Hurrengo urteetan, erresuma horiek areago
banandu ziren, harik eta, 887an, enperadore-titulua desagertu zen arte, ez
baitzegoen ohore hori eramatea merezi zuen inor. Urte horietan mehatxu ugari
pairatu behar izan zituzten Mendebaldeko Europan, bikingoen zein Erdialdeko
Asiatik etorritako herrien (hungariarrak esaterako) eskuetatik. Arrisku horiek
X. mendean desagertuta edo gaindituta, 955ean enperadore titulua berreskuratu
zen, baina horko horretan soilik Ekialdeko Frantziari, Germaniako Erromatar
Inperio Sainduari hain zuzen ere, zegokion.

Erromatarren ondorengotzak ekialdean jarraitu zuen, Konstantinopla hiriburu zuen
Bizantziar Inperioan hain zuzen ere. Ekialdeko merkataritza-bideak kontrolpean,
inperio aberatsa zen. Gainera, armada boteretsuagoa eta diplomazia garatuagoa
edukita, barbaroen migrazioei eutsi ahal izan zien.

Mendebaldean galdutakoa ere berreskuratzen saiatu ziren Justiniano I.aren
agintaldian (527-565). Izan ere, Italian, Iparraldeko Afrikan eta Iberiar
penintsulako hegoaldean ere bere agindua zabaltzea lortu zuten. Horretaz gain,
Justinianok erromatar legea kode batean idatzi zuen, (zeinek Europako hainbat
tokitan XIX. mendera arte ere iraun zuen), eta garaiko eraikinik teknikoki
garatuena eta handiena, Hagia Sofia, altxatu zuen.

Justinianoren ondorengo batzuek, Mauriziok eta Herakliok avararren, bulgariarren
eta eslaviarren inbasioei eutsi behar izan zieten. Konstantinoplak, garaiko
Europako hiririk handienak, persiarren eta avararren setioa pairatu behar izan
zuen 626an. Persiarren arriskua gainditu zuen Herakliok, haien hiriburua hartuta
eta haien monarka erailda. Nolanahi ere, Heraklio oraindik ere bizirik zegoen
arabiarren izugarrizko hedapena ikusteko. Ehun urte baino epe laburragoan,
Siria, Palestina, Egipto eta Iparraldeko Afrika bereganatu zituzten erraztasun
txundigarriaz. Izan ere, erlijioaren aldetik zegoen batasun ezak (heresia andana
sortu ziren, monofisismoa eta nestorianismoa nabarmenak izanik) erraztu zuen
musulman bihurtzeko prozesua.

Inperioa oso ahulduta suertatu zen, nahiz eta Heraklioren ondorengoek
Konstantinopla salbon utzi zuten bi arabiar setioetatik (674-677 eta 717). VIII.
eta IX. mendeetan inperioa Ikonoklasiaren Auziak suntsitu zuen, gorteko
alderdien ezberdinen arteko borrokek areagotuta. Bulgariarrak eta eslaviarrak
gatazka horietaz probestu ziren Iliria, Trazia eta Grezia bera inbaditzeko.

Mehatxu hauei aurre egiteko, administrazio-sistema berria abian jarri zen.
Tokian tokiko administrazio zibila zein militarra jeneral baten esku utzi ziren.
Dena den, mazedoniar leinuaren eskutik (867) baino ez ziren arazo horiek
gainditu, beste urrezko aro bati hasiera emanez. Nizeforo Fokas gisako jeneral
arrakastatsuei esker mugak hedatu ziren, eta Leon VI.a eta Konstantino VII.a
gisako enperadoreekin kultura loratu zen berriro Konstantinoplan.

Enperadore hauek, berriz, ez zeukaten Mendebaldean gertatzen zenaren gainean
interes handirik, nahiz eta Karlos Handiaren koroazio inperialaren aurrean (800)
protestak zabaldu zituzten. Nolanahi ere, frankoen hedapenen ondorioz,
eslaviarrek hegoaldera jo zuten. Izan ere, VII. mendean, Danubioaren hegoaldera
eta Dnieperren ekialdera mugitu ziren.

Oro har, historialarien artean garai honen inguruan ikusmolde baikorragoa dago,
aurreko eta ondorengo aroen aldean batez ere. Izan ere, Erdi Aro Klasikoan (Goi
Erdi Aroa ere hainbatetan deituta) Europak bizitzako arlo gehienetan gora egin
zuen. Hasteko eskandinaviarrak eta hungariarrak kristautu eta baketu ziren.
Zenbait erresumak, Frantziakoak, Ingalaterrakoak, Gaztelakoak edo Aragoikoak,
botere handia eskuratu zuten, estatuaren funtzionamendu garatuari esker.
Mongoldar inbasioak izan ezik, garai honetan Europak ez zuen kanpoko inbasiorik
jasan behar.

Hala ere, ezaugarri behinena populazioaren handitzea izan zen, eta, lehengo
mendeetan ez bezala, hiriak suspertzea eta zabalzea Europan zehar. Antzinaroko
hiriak Mediterraneoaren inguruan kokatuta bazeuden, oraingo honetan Erdialdeko
eta Iparraldeko Europan ere loratu ziren, itsasoz edo ibaiez elkarren artean
lotuta. Epe honen amaierako, Parisek 200.000 biztanle inguru izanen zituen.
Iparraldeko Italian zein Flandrian, hein batean edo bestean bere burua
gobernatzen zuten hiriak izugarri handitu ziren, kontinente osoko ekonomia
suspertuz. Itsaso Baltiko inguruko hiriak Hansan batu ziren, eta Italiako
hiri-estatuek, Veneziak, Genoak edo Pisak esaterako, Mediterraneo osoan zehar
zabaldu zuten merkatua.

Aro honetan Europako zibilizazioa hedatu zen, era bortitzean gehienetan. Iberiar
penintsulan eta Ekialde Hurbilean musulmanen kontra jo zen. Baina kontinenteko
ipar-ekialderaino ere Europako ezaugarri kulturalak iritsi ziren. Hor,
Iparraldeko Gurutzadak eta erresuma kristauen aurrerapenak zirela eta,
jatorrizko paganoak, baltiarrak eta finlandiarrak batik bat, europartu ziren.

Kanpoko inbasioak amaitu arren, Europan barneko borrokak ez ziren desagertu.
Ingalaterran, normandiarren inbasioak (Hastingseko gudua, 1066) daniarren
agintaldia amaiarazi zuen. Normandiako kontea Ingalaterrako errege bihurtzeak
Frantziarekiko gatazkak areagotu zituen. Izan ere, Normandiako kontea izanik, de
jure, Frantziako erregearen menpe zegoen Ingalaterrakoa, baina praktikan,
boteretsuagoa zen, ezkontza-politika zela-eta, Frantziako mendebaldeko zati
handia kontrolatzen baitzuen (Angevinar Inperioa deitu zaio zonalde horri).
Nolanahi ere, zenbait errege ahaltsuei esker, Filipe Augustori (1180-1223)
esaterako, Ingalaterra garaitu (Bouvinesko gudua, 1214) eta herrialdea Europako
indartsuena bilakatu zen, hala nola Saint Louis (1226-1270) edo Filipe Ederraren
(1285-1314) agintaldiekin. Ingalaterran, Joan Lurgabea erregeak Magna Carta eman
behar izan zion nobleziari, hainbat eskubide bermatuz.

Karolingiar Inperioa amaituta, Frantziak bere bidera jo zuen Hughes Capet
erregearen garaietatik. Ekialdeagoan, Germaniako Erromatar Inperio Santua osatu
zen 962an, Oton I.aren eskutik. Kristautasunaren nagusiarengatik Aita Santuekiko
gatazka hasi zen, inbestidurak nork izendatuko zituen gainean hain zuzen ere.
Heinrich IV.a (1084-1106) eskumikatu zuten, eta bakea ez zen lortu Wormseko
Hitzarmena adostu zen arte (1122). Hurrengo enperadoreek Italian ematen zuten
denbora gehiena, eta tokian tokiko printze alemaniarrek boterea bereganatu
zuten. Ekialdera hedatzen hasi ziren orduan, eslaviar paganoen eremuetara,
hainbatetan Gurutzada deituta.

Musulmanen kontrako borroka ere ohikoa izan zen, batez ere Iberiar penintsulan,
Sizilian eta Ekialde Hurbilean. Iberiar penintsulan, Erdi Aro Klasikoaren epean
konkista gehiena burutu zen: 1300erako Granadako erresumak baino ez zirauen
zutik, Portugal eta Aragoi erresumek bere errekonkista amaituta. Sizilia ere
musulmanen menpean egon zen harik eta XI. mendean, Roger I.a buru zuen armada
normandiar batek konkistatu zuen 1091rako.

Garai honetako beste ezaugarri behinenetakoa gurutzadak izan ziren. Ezagunenak
Lurralde Santuak askatzera Ekialde Hurbilera zihoazenak izan ziren, baina
Iberiar penintsulan, Itsaso Baltikoan edo heresien aurka ere gertatu ziren.
Palestinari dagokionez, Urbano II.a Aita Santuak deituta hasi zen lehenengoa.
Jerusalem 1099an hartu zuten, eta kristauen esku jarraitu zen 1187an Saladinok
berriro hartu zuen arte. Europako errege nagusiek (Frantziakoak, Ingalaterrakoak
eta enperadoreak) Hirugarren Gurutzada (1190) burutu bazuten ere, ezin izan
zuten hiria berriz konkistatu. Laugarren Gurutzada jarri zen martxan 1202an,
baina Konstantinopla arpilatzea baizik ez zen lortu. Geroztik beste gurutzada
batzuk egin arren, ez zeukaten lehenengoen arrakasta lortu, eta, azkenean,
kristauak Ekialde Hurbiletik bota zituzten musulmanek Acre hiria hartutakoan
(1291).

Aurreko mendeetan Antzinateko filosofia eta kultura islamdar munduan gorde eta
sakondu zen. Mendebaldeko mundu kristauan monasterioetara mugatuta geratu zen.
Al-Andalus eta Sizilia musulmanetik bildutakoa eta sortutakoa (zenbaki-sistema
berria, algebrako aurrerapausoak...) kristauetara heldu zen. Honela,
Aristotelesen lana eta zientzia islamdarra hain erruz itzuli ziren latinera non
XII. mendeko Pizkundeaz mintzatu den.

Gainera, XI. mendetik aurrera Europa osoan zehar ikasteko toki berria,
unibertsitatea, zabaldu zen. Hor, filosofia berria, eskolastizismoa, garatu zen,
Antselmo Canterburykoak lehendabiziz eraginda (1033-1109). Eskolastikoek uste
zuten Eliza Katolikoaren dotrina ikasketa, arrazoi eta logikaren bidez bultzatu
behar zela, platondar eta augustinar pentsamoldetik aldenduz eta
Aristotelesengana hurbiltzea Enpirismoan oinarrituta. Eskolastiko nabarmenduak
Tomas Akinokoa, Alberto Magno, Bonaventura, Abelardo edo Petri Lombardo izan
ziren. Beste aldetik Duns Scoto, Gilen Ockhamkoa, edo Bernardo Clairvauxkoa
beste pentsalari nabarmenduak ere izan ziren.

Filosofian ez ezik, artean (eskulturan, musikan eta arkitekturan batik bat)
aurrerapauso handiak eman ziren. Garai honetan katedral franko eraiki ziren
Europa osoan zehar, hasieran estilo erromanikoan eta geroago gotikoan.

Kultura eta pentsamendua Elizari lotuta zeuden ezinbestez aro honetan, eta
ikusmolde berriek Elizan barnan ere eragina izan zuten. Lehen
monasterio-erreforma nagusia X. mendekoa izan zen, non Cluny (909an sortua)
monasterioaren bitartez saiatu zen jatorrizko diziplinetara itzultzen. Izan ere,
bizitza zuzena izan ezean, mojek zeregin garrantzitsuak, Jaingoikoari
bertutetsuentzat mundu hobea eskatzeak alegia, haien izatearen beraren
arrazoiak, zentzua galtzen zuen. Zistertar erreforma (1098an sortuta) berriro
saiatu zen jatorrizko diziplinara itzultzen klunitarrek bizkarra eman
ziotelakoan.

Nolanahi ere, erreforma batzuek elizen mugak gainditzen zituzten. Waldotarrak
eta humiliati gaitzetsi zituzten kalostrapeko bizitza ez onartzeagatik. Kataroek
bere burua baizik ez zuten garbitzat jotzen. Eskeko ordenak, ordea, onartu
zituzten Aita Santuek XIII. mendean, eta honela, frantziskotarrak,
domingotarrak, karmeldarrak eta agustindarrak sortu ziren, domingotarren kasuan,
hein handi batean aipaturiko heresien aurka borrokatzeko.

Behe Erdi Aroa gorabeheraz eta lazeriaz betetako epea da. Klima-historialariek
dokumentatutako klima aldaketa gertatu zen, eta nekazaritza kaltetuta atera zen.
Garaikideek goseteen bidez pairatu behar izan zuten, hala nola 1315-17koa.

Edonola ere, hondamendi larriena 1340ko hamarkadako Izurrite Beltza izan zen.
Sua lastoan bezala hedatuta, bakterio-gaixotasun horrek Europako biztanleria
txikitu egin zuen, europarren heren bat hil zen, eta hainbat tokitan hildakoen
kopurua %50era ere iritsi zen. Zenbait lekutan XIX. mendera arte ez zen
berreskuratu populazio-maila. Landa-eremu ugari biztanlerik gabe geratu ziren.
Laborarien murrizketa zela medio, soldatak handitu egin ziren, eta jabeek
lurretara lotu nahi izan zituzten langileak.

Gerra ere ohiko bilakatu zen toki batzuetan, hala nola Ehun Urteko Gerra pairatu
behar izan zuten tokietan. Bizi-baldintza kaskarrak zirela eta, nahigabea
zabaldu eta matxinadak gertatu ziren Europa osoan. Krisialdiari aurre egiteko
beste bide bat barneko erlijioa izan zen. Garai hartan Eliza Katolikoa ere
krisian egon zen, Mendebaldeko Zismaren garaian elkar onartzen ez zuten hiru
Aita Santu izatera iritsi baitzen. Hainbat erreforma-saio egin ziren,
arrakastarik gabe, baina nahigabeak bidea irekita utzi zuen XVI. menderako.

Garaiko gatazka nagusia Ingalaterra eta Frantziaren arteko Ehun Urteko Gerra
izan zen (1337-1453). Agincourteko guduaren ondoren (1415) Ingalaterrako Henry
V.a bi erresuma batzeko zorian zegoela zirudien, baina Jeanne d'Arc-en
parte-hartze erabakigarriak Frantziari eraman zion garaipena. Horren ostean,
Ingalaterran gerra zibila piztu zen, Arrosen Gerra (1455-1485). Frantzian,
Ingalaterra kanporatu arren, Borgoinako konderria eta Herbehereetako Borgoina
Germaniako Erromatar Inperio Saindua sartu ziren.

Inperioaren koroa habsburgotarren eskuetara igaro zen 1438an, non Inperioa
desegin arte (1806) iraun zuen. Nolanahi ere, Inperioak zatikatuta jarraitzen
zuen, eta benetako boterea tokian tokiko nobleziak edo Hansa hiri merkatarien
elkarteak zeukaten. Eskandinavian, Kalmarko Batasuna sortu zen 1397an, Suedia,
Danimarka eta Norvegia batuta. Groenlandiako norvegiar kolonia desagertu egin
zen XV. mendean, ziurrenik eguraldi gogorra zela kausa.

Ekialdean Lituaniako Dukerri Handia sortu zen. Ekialderago, Urrezko Horda
garaituta (1380), Moskuko Dukerri Handia bihurtu zen tokiko botere nagusia. Ivan
III.ak, Novgorod konkistatzean, Errusiaren oinarriak ezarri zituen.

Bizantziar Inperioari dagokionez, politikoki eta kulturalki denbora luzez
Ekialdeko Mediterraneoa menperatu ondoren, 1453an Konstantinopla otomandarren
menpean erori zen, nahiz eta orduko estatu oso txikia izan. Mediterraneoko
botere berria Aragoi izan zen, zeinek erresuma asko batu zituen leinu batean.
Italian Medici sendia buru zuen Florentzia nabarmendu zen hiri-estatuen artean,
eta XV. mendean Pizkunde artistikoa garatu zen bertan.

Behe Erdi Aroan monarkian oinarritutako nazio-estatu indartsuak sortu ziren,
batik bat Ingalaterran, Frantzian eta Iberiar penintsulan (Portugal, Gaztela,
Nafarroa eta Aragoi).

Garai honetako gatazka luzeek, Ingalaterra eta Frantziaren artean borrokatutako
Ehun Urteko Gerrak kasu, erresumarekiko erregeen boterea areagotu zuten.
Gerra-premiak estatuaren eraginkortasuna handitu zuen. Administrazioa burokrazia
ikasiaren esku geratu zen, zeinek postua erregeari zor zion, harekiko
leialtasuna bermatuta.

Nobleziarekin adostasuna bilatu zuten erregeek parlamentuen estreinako bertsioen
bidez: Frantziako Estatu Orokorrak, Ingalaterrako Parlamentua, Nafarroako
Gorteak... Merkatariek gobernatutako hiriek ere beren tokia izan zuten biltzar
horietan, eta, oro har, erregeak babestu zituzten hirien ordezkariek. Horrek
tokian tokiko jaunengandik aldentzen utzi zien monarkei. XIV. eta XV. mendeetan
lortutako boterearen ondorioz, Behe Erdi Aroko erregeek benetako estatu
modernoen lehenengo zutabeak eraiki zituzten: erregeen nahietara zergak ezarri,
gerra deklaratu edo legeak sortu ahal zen. XV. mendearen bigarren erdirako,
Ingalaterrako Henry VII.ak edo Frantziako Louis XI.ak gobernatu ahal izan zuten,
baroien esku-sartzea nabaritu gabe.

Filipe Ederraren garaietatik, Aita Santuak frantziar koroaren azpian geratu
ziren. Izan ere, 1309an, San Petriren ondorengoen egoitza Erromatik Avignonera
eraman zuten. Honi, Aita Santuen Babiloniako presoaldia (juduen Babiloniako
presoaldia gogoraraziz) deitu zitzaion. Azkenean, 1377an, Aita Santuak Erromara
itzultzea erabaki zuen. Alabaina Avignonen eta Erroman Aita Santu desberdinak
aukeratu zituzten, eta, ondorioz, Mendebaldeko Zisma (1378-1417) sortu zen.

Konstanzako kontzilioan (1414-1418) Aita Santu bakarra ezarri zen berriro.
Kontzilio edo biltzarren sistema aintzat hartu zen Elizaren barneko arazoak
konpontzeko, baina berehala arbuiatu zen. Batasun berria gorabehera,
Mendebaldeko Zismak kalte handia eragin zuen kristautasunean barnan.

Eliza Katolikoen arazoak konpondu nahian, barnetik erreformatzeko hainbat
mugimenduak sortu ziren. Horietako bat Oxfordeko Unibertsitateko irakasle John
Wyclifena (1325 inguru - 1384) izan zen. Wyclifek adierazi zuen Biblia baino
beste autoritate-iturririk ez zegoela erlijio auziei zegokienez. Halaber,
transubstantziazio, zelibato edo indulgentzien aurka mintzatu zen. Ingalaterran
jarraitzaleak, lolardarrak izenekoak, lortu arren, azkenean bertan behera geratu
zen mugimendua.

Jan Hus (1369-1415) txekiarraren irakaspenak John Wyclifenetan oinarrituta
zeuden. Nolanahi ere, haren jarraitzaileek, hustarrek, lolardarrek baino eragin
politiko handiagoa izan zuten. Itzala handia eskuratu zuen Husek Bohemian, eta
1415ean heresiarengatik erre zutenean, matxinada eta Hustar gerrak piztu ziren.

Horrek guztiak eragin zuen elizarekiko nahigabea XVI. mendeko Martin Lutherren
erreformaren aurrekari eta eragile nagusienetakoa izan zen.



https://eu.wikipedia.org/wiki/Albert_Einstein

Albert Einstein (Ulm, Baden-Württemberg, Alemania, 1879ko martxoaren 14a -
Princeton, New Jersey, AEB, 1955eko apirilaren 18a)
alemaniar-suitzar-estatubatuar fisikari eta matematikari nabaria izan zen,
inoizko zientzialari handienetariko bat. Fisikaren alorrean bezain sakona izan
ez bada ere, filosofian ere eragin handia izan du: alde batetik, Kantek
denborari eta espazioari buruz zituen iritziak zalantzan jarri zituen; bestetik,
jakintzen arloan egiten diren lorpenak behin betikoak ez direla, aldiz
jakindakoaren antolaketa berria etengabe egin behar dela erakutsi zuen.

1905ean erlatibitatearen teoria berezia argitaratu zuen eta 1915ean,
erlatibitatearen teoria orokorra. Bi teoriek fisikan berebiziko iraultza ekarri
zuten, newtondar mekanika hautsi baitzuten; Einsteinek ordu arteko espazio eta
denboraren kontzeptuak guztiz berritu zituen. 1921. urtean, Fisikako Nobel Saria
jaso zuen, baina ez haren ekarpen nagusiagatik, efektu fotoelektrikoa
esplikatzeagatik baizik.

Einsteinen aita ingeniaria zen eta, negozioetan arazoak zituelarik, familiak
sarritan mugitu behar izan zuen herri batetik bestera. Matematiketan larri
zebilela-eta, behar baino beranduago, 17 urterekin Züricheko Teknologia
Institutu Federalean sartu zen; graduatu zenean, Suitzako hiritar bihurtu zen,
eta lan bila hasi zen unibertsitatean, eta baita eskoletan ere. Aurkitu ezinda,
Suitzako Patente Bulegoan hasi zen lanean, Bernan. Ondo atera zitzaion: patente
aztertzaile ona zen, eta aski denbora libre geratzen zitzaion bere ikerketak
egiteko. 1903an, lankide bat, Mileva Maric fisikaria, esposatu zuen. Alaba bat
izan zuten, eta bi seme gero. 1919an, ordea, dibortziatu egin ziren, eta
Einstein lehengusu Elsarekin ezkondu zen; Elsak bi haur zituen bere aurreko
senarrarengandik. Patente bulegoan zela, 1905ean, hiru artikulu argitaratu
zituen, oso garrantzitsuak hirurak: mugimendu browndarra, efektu fotoelektrikoa
eta erlatibitate berezia lantzen zituzten, hurrenez hurren.

Unibertsitateko aurreneko postua 1909an hartu zuen, Züricheko Unibertsitateko
irakasle laguntzaile gisa; ondoren, irakasle osoa izan zen Pragan (1910) eta
Zurichen (1912). 1913an, Berlinen, Fisikako Institutuko Zuzendari izendatu
zuten, Gilen Kaiser Institutuan. Lehen Mundu Gerraren urteetan osatu zuen
erlatibitatearen teoria orokorra, eta argitaratu zuenean (1915), Fisikako Nobel
saria eman zioten (1921), 1905ean egindako lanagatik.

Mundu guztian hitzaldiak ematen hasi zen, eta Kalifornian zen Hitler agintera
iritsi zenean, 1933an. Judua zenez, ez zen Alemaniara itzuli; Berlinen dimisioa
eman ondoren, Princetonen hasi zen lanean. Einstein gogor saiatu zen grabitazio
indarra eta indar elektromagnetikoa eta nuklearra ekuazio sail batean
bateratzen, baina ez zuen lortu. Garai hartan, politikan ere aritu zen, lehen
bonba atomikoa prestatzen lagundu baitzien aliatuei (Manhattan proiektua), eta,
1939an, Roosevelt presidenteari jakinarazi zion, gutun baten bidez, horretan ari
zirela alemaniarrak.

1952an Israelgo lehendakaritza eskaini zioten, baina ez zuen onartu. Fisikan
politikan baino ekarpen handiagoak ekar zitzakeela erantzun zuen. Hiroshima eta
Nagasakiko leherketen ondoren, gerra nuklearren erabat aurka azaldu zen, eta
bakearen alde egin zuen beti. Bizimodu soila egiten zuen, eta arrantza eta
musika zituen lanaz kanpoko zaletasun nagusiak.

1905eko lehen artikuluan, partikula txiki eskegien zorizko mugimendua aztertu
zuen (Brownen higidura, 1828an aurkitua). Jariakari batean dagoen partikula
txiki-txiki bat molekula inguratzaileez bonbardatzen baldin bada, norabide gabe
mugitzen hasten da, eta Einsteinen kalkuluek molekulen existentziaren froga
zuzenak eman zituen, Jean Perrinek esperimentu bidez baieztatu zuenean (1908).

Einsteinen hurrengo artikuluak efektu fotoelektrikoa lantzen zuen, irradiazio
fotoelektrikoa aztertuz, Maxwellen ekuazioen arabera normalean uhin gisara
ulertzen zena. Einsteinen aburuz, argiaren energia sortetan bakarrik igor
daiteke, alegia, Planckek erabilitako quantum direlakoetan.

Einstein orduan gai izan zen Lenarden teoria (1902) esplikatzeko: haren arabera,
gainalde metaliko batetik egotzitako elektroien energia, hura jotzen duen
argiaren uhin luzeraren araberakoa da, baina ez intentsitatearen araberakoa.
Horren emaitza teoria kuantikoaren oinarriak jartzea izan zen, eta Max Plancken
quantumak fisikako interpretazio batez osatzea.

Azkenik, erlatibitatearen teoria berezia osatu zuen Einsteinek (elkarri buruz
abiadura uniformez mugitzen diren gorputzetara mugatua), hirugarren artikuluan.
Maxwellen uhin elektromagnetikoaren argiaren teoriak adierazten zuen argi uhin
baten abiadura ez dela iturburuaren edo behatzailearen lastertasunaren
araberakoa eta, era horretan, kontra egiten zion mekanika klasikoari. Lorentz,
Fitzgerald eta Poincarék transformazio bat aurkitu zuten Maxwellen ekuazioko
mugimendu uniformeko parte batean, zeinak argiaren abiadura bere horretan uzten
baitzuen, espazioaren eta behatzailearen lastertasun erlatiboak aldatu gabe
alegia (Lorentz transformazioa).

Einsteinek proposatu zuen, zuzen proposatu ere, argiaren abiadura berbera dela
elkarri buruz mugitzen diren parametro guztietan; berak jakin gabe,
Michelson-Morley esperimentuak agertu zuen hori (1881, 1887); erlatibitatearen
printzipioa aurreratu zuen, hau da, lege fisiko guztiak berdinak direla elkarri
buruz mugimendu uniformea duten parametro guztietan. Einsteinek ateratako beste
ondorio bat da, ezen gorputz baten energia E kopuru batez aldatzen baldin bada,
orduan haren masak E/c2 aldatu behar du (c argiaren lastertasuna izanik).

1907tik aurrera, erlatibitatearen teoria elkarri buruz azeleratzen ari diren
parametroetara zabaltzen saiatu zen Einstein. Grabitazio azelerazioa eta
mugimendutik datorrena, azeleratzen ari den parametro batean behatuz gero,
guztiz baliokide direla zen hastapen nagusia (baliokidetasunaren hastapena).
Hortik, iragarri zuen grabitazio erakarpenak argi izpiak makurraraziko zituela.
1911n iragarpen zehatz bat egin zuen: Eguzkia doi-doi ukitzen duen izar baten
argiak arkuko 1,7'' desbideratu behar du. 1919. urtean eguzki eklipse oso bat
izan zenean, Eddingtonek neurtu zuen fenomeno hori Afrika Mendebalean,
Principén, eta aurkitu zuen arkuko 1,6''; zela. Froga ikusgarri horrek berehala
famatu zuen Einstein mundu osoan, eta argi utzi zuen fisikaren oinarriak
mugiarazi zituela.

1915ean osorik argitaratu zuen erlatibitatearen teoria, Riemannen geometria eta
matematikako beste ideia batzuk erabiliz, hala Hermann Minkowski (1864-1909)
(1907an), Riemann (1854) eta C. Riccirenak (1853-1925) (1887an). Masa hartu zuen
espazio-denboraren ‘lautasuna’ itxuraldatzeko, eta espazioan elkarri buruzko
bide makurretan zehar mugitzen diren gorputzak sorrarazteko. Hortik sortzen den
‘grabitazio’ erakarmena Newtonen legeak iragarritakoaren oso antzekoa bada ere,
badira zuzenketa txiki batzuk. Einsteinek eta Marcel Grossmannek (1878-1936)
egindako kalkuluen arabera, Merkuriok Eguzkiaren inguruan egindako elipseak
arkuko 43´´ errotazio handiagoa behar zuen izan gizaldiko, Newtonen teoriak
zioena baino. Hala esan zuen orduan Einsteinek: Nire onetatik aterea nengoen,
estasiaren estasiz, garai hartan.

Erlatibitate orokorrak beste iragarpen harrigarri asko ekarri zituen, hala
adibidez grabitazio eremu batetik bestera igarotzen den argiak aldaketa bat
izango zuela bere uhin luzeran. Ortzian, 1925an aztertu zen hori, eta Lurrean,
Robert Pound eta Glen Rebkak ikusi zuten, 23 metroko dorre batekin, Mossbauer
efektua erabiliz, 1959an. Uhin luzera handiagoa zutela aurkitu zen dorreko
behealdetik goraino mugitzen ziren gamma izpiek.

Era berean, munduaren eredu kosmologikoak erabat aldatu zituen erlatibitate
orokorrak; hala, Friedmannek (1922), espantsioan ari den unibertso bat
irudikatzen duen eredu bat proposatu zuen, Einsteinen ekuazioen araberakoa.

1920 eta 1930 ondoko hamarraldietan, teoria kuantikoari buruzko eztabaidetan
jardun zuen Einsteinek, Bornen probabilitatearen kontzeptuari uko eginez
(Jainkoa izan daiteke burutsua, baina maltzurra ez da). Grabitazio eta
elektromagnetismo alorretako legeak eskema geometriko bakar batera bil zitzakeen
teoria sortzen saiatu zen: ahalegin honetan erabat asmatu ez bazuen ere, gerora
erabili diren matematika lan handiak egin zituen. Garai hartan, Otto Hahn eta
Fritz Strassmann alemaniar kimikariek egin zituzten uranioaren fisioaz berak
proposatutako teoriak (1939), eta Enrico Fermi italiar fisikariak metal honen
deuseztatze etengabearen ondoko erreakzioek sortarazten duten energia kopuru
gaitzaren erabileraren balizko ondorioak utzi zituen agerian. Hala esan zuen
1921ean: Munta handiko aurkikuntzak gazteen gauza dira… eta, hortaz, horiek
iraganeko kontuak dira niretzat.

Annalen der Physik aldizkarian egin zituen argitalpenez aparte, beste lan batzuk
argitara eman zituen: Mugitzen diren gorputzen elektrodinamikaz (1925),
Erlatibitate berezi eta orokorrari buruzko teoriaren oinarriak (1916), Eterra
eta erlatibitatearen teoria (1921), Lau hitzaldi erlatibitatearen teoriaz
(1921), Ideien garapena fisikan (1938) eta bi saiakera: Nola ikusten dudan
mundua (1934) eta, Sigmund Freudekin batera, Zergatik gerra (1933).



https://eu.wikipedia.org/wiki/Zaldi

Zaldia (arra) eta behorra (emea) ugaztun ungulatua da (Equus ferus caballus),
Equus generoko 10 espezieetako bat. Zaldia bezatu izanaren garrantzia handia
izan da ekonomian, batez ere garraioan. Zaldia garraiatzaile eta zamabere gisa
erabili izan da, nahiz eta hainbatetan haragi iturri garrantzitsua izan den.
Islandian esate baterako, Islandiar ponia bertako baldintzetan bizitzeko gai den
azienda gutxienetarikoa da, eta horregatik zaldi haragiaren inguruko ohitura
handia dago bertako sukaldaritzan.

XX. menderarte zaldia armada ezberdinetan erabili izan da eta hainbat arbadak
gaur egun ere zalditeria unitateak dituzte.

Zaldiaren bezatzearen inguruko lehenengo aztarnak Asia zentraletik etorri dira
eta K. a. 4000. urtetik datoz.

Hala ere urteetan zehar zaldi basatiak (Equus ferus) edo tarpanak egon izan dira
zaldi bezatuekin batera bizitzen, beste etxabere batzuekin hain maiz gertatzen
ez den zerbait delarik.

Hainbat Equus ferus azpiespezie desagertu izan dira historian zehar, baina gaur
egun Przewalski zaldia (Equus ferus przewalskii) oraindik ere bizi da Asiako
erdialdean. Mongolian taki eta Kirgizistanen kirtag deitzen zaio zaldi honi eta
erlatiboki ugaria da.

Zaldiek hainbat gertuko ahaide dituzte, genero berekoak baina ez direnak espezie
bereko kideak.

Ekido guztiak Equidae familiakoak dira, orain dela 50 milioi urte sorturikoak.
Bai zaldiak bai eta beste ekido guztiak Perissodactyla ordenakoak dira, hau da,
hatz bakoitidun ungulatuak. Ordena hau Miozenoko ugaztun lehortarren artean
talde dominantea izan zen, baina orain dela 20 milioi urte, belarraren sorrera
zela eta Artiodaktilo ordenakoek eboluzio hobea izan zuten. Gaur egun aurretik
aipatutako ahaideez gain, errinozeroak eta tapirrak ere badira zaldien
lehengusuak.

Eohippusa (izen zientifikoa Hyracotherium) da ezagutzen den lehen zaldia.
Milioika urtetan zehar eboluzioaz dibertsifikatu eta hainbat espezie aldi berean
bizi izan ziren elkarrekin. Hala ere gaur egun 10 espezie baino ez daude
generoan eta beraz gainbeheran dago. Ezagutzen diren hainbat zaldiren arbasoen
izenak hauexek dira: Propalaeotherium, Mesohippus, Miohippus, Orohippus,
Pliohippus, Anchitherium, Merychippus, Parahippus, Hipparion eta Hippidion.
Gehienen tendentzia geroz eta handiagoak izatera da eta 5 hatzetik bakar
batetara pasatzea. Hala ere egon dira salbuespenak ildo horretan eta azeri baten
tamainako zaldiak izan dira Pleistozenorarte (~1,8 milioi urte).

Egungo bertako zaldi arrazetan, pottokak, montxinoak, eragina izan zuela
(tarpana baino txikiagoa) uste da.

Bertako arraza askoren kasuen legez, adituak ez dira ados jartzen bertako euskal
zaldi arrazen jatorriari buruzko zenbait puntuetan. Dena den, argi dago bertako
zaldi arrazek hainbat arbaso komunak dauzkatela. Hau dela eta, neurri handi
batean, lautzako zaldiaren zein zaldi montxinoaren jatorria pottokaren
jatorriarekin zer ikusirik handia daukala. Beraien jatorria, seguruenik, azken
izotzaldia eta gero bertan geratutako zaldiak dira. Nafar behoka eta Auritzeko
zaldiek antzineko pottoken eta kanpako zaldi arrazen eragina dute, txikiagoa
nafar behokaren kasuan.

Baserriko bidean galdetzen zuen bere buruari: "ze behor klase zen hori" , orduna
ikusi omen zuen Etsoinberriko benetako behorra sakon batean lasai lasai
larretzen. Handik denboraldi batera, Etsonberrikoek arropa garbitzera joan ziren
Itturrarango iturrira, eta bertan topatu zituzten bahitutako neskamearen
belarritakoak eta eraztuna.

Animali hau belarjalea da batik bat, belarra, sastraka, sagarrak, azenarioak,...
jaten ditu. Jakina, elikadura asko aldatzen da zaldia bizi den inguruneren
arabera zein mendiko abere edo ukuilukoa den. Esate baterako ukuiluko abereek
pentsu bereziak jaten dituzte, bereziki hipikan erabilitakoak.



https://eu.wikipedia.org/wiki/Saudi_Arabia

Saudi Arabia, ofizialki Saudi Arabiako Erresuma (arabieraz: المملكة العربية
السعودية‎, Al-Mamlakah al-Arabiyah as-Sa'ūdiyah) Ekialde Hurbileko estatu bat
da, Arabiar penintsulako handiena. Mugakide ditu Jordania ipar-mendebaldean,
Irak ipar eta ipar-ekialdean, Kuwait, Qatar, Bahrain eta Arabiar Emirerri Batuak
ekialdean, Oman hego-ekialdean eta Yemen hegoaldean. Herrialdearen mendebaldean
daude islamaren lekurik santuenak: Meka eta Medina. Hiriburua Riad da. Monarkia
atzerakoia da; emakumeek debekatua dute gidatzea, eta gizonezko tutore baten
baimena behar dute edonora joateko. Ez dago emakumerik Saudi Arabiako
parlamentuan; emakumeen soldata gizonenaren bostena da; Saudi Arabiak inoiz ez
du emakumerik bidali joko olinpikoetara; neskek debekatua dute kirolik egitea
eskola publikoetan.

Euskal Herria baino ehun aldiz handiagoa, egungo mugak Abd al-Aziz ibn Saud
erregearen agintaldian finkatu ziren (1932). Hegoaldeko mugak direla eta, Saudi
Arabia eta Yemen, Oman eta Arabiar Emirerrien arteko liskarrak ugari izan dira.

Lau lurralde nagusi horiei, baterako ustiapenaz balia daitezkeen bi alde neutral
erantsi behar zaizkie: Irakekin bata (7.000 km2) eta Kuwaitekin bestea
(5.800 km2).

Ur-ibilguak (arabieraz wadi) galdu egiten dira hareetan eta sakonuneetan. Wadi
garrantzitsuenak Al Rumma (Anayza eta Burayda, Nedjd), Al Dawassir (Rub
al-Khali), Al Sirhan (Jordaniako mugan, iparraldean) eta Hamdh (Medina - Itsaso
Gorria) dira. Ur-hornidurak leku berezia hartu du betidanik Arabiako gobernuaren
kezka nagusien artean (itsas ura gezatzeko lantegiak Dhiba eta Wajh hirietan;
ureztatze-lanei begira, eguzki-energia ekoizteko proiektu berezi bat dago Riad
hiriburuan).

Saudi Arabiako egungo mugak 1932. urtekoak dira, Abd al-Aziz ibn Saud erregeak
(1902-1953) ezarriak. Wahhabien sektako partaidea zen: Koran liburu santuaren
irakurketa hertsi eta murritzena egiten duen dotrina horren arabera, ez da
bidezkoa berrikuntza eta aldakuntzei ekitea. Halaz ere, gatazka zibilei amaiera
emateaz gainera, nomadak leku jakinetan finkatzea bultzatu eta aginpide zentral
indartsua ezarri zuen. Petrolioa aurkitu eta gero eskuratu zituen dirutza
ikaragarri handiez baliatuta, erabateko kudeatze patriarkal eta autoritarioa
bideratu zuen bere erreinaldian.

Saud semea eta ondorengoak gobernu-, administrazio- eta banka-sistema modernoa
antolatu eta, nazioarteko harremanetarako, zerbitzu diplomatikoa eratu zuen.
Sistema judizialak ez zuen aldaketarik izan, ordea. 1964an, haren anaia Faisal
izendatu zuten errege, Arabiako egoera larria izaki, Saudek eginiko diru-xahutze
izugarriak medio. Autoritarioa eta anaia baino zuhurragoa izaki, esklabotza
kendu zuen, baina ez zuen inolako konstituziorik aldarrikatu nahi izan.
Kontserbadorea, bortizki zapaldu zituen haren kontrako aurkakotasun txikienak
ere, eta aurre egin zion, adore biziz, sozialismo arabiarraren eraginari. Egipto
eta Siria nahiz Irakeko Baathen panarabismoari Estatu Batuen aldera
lerratutakoen panislamismoa kontrajarri zion. Nasserren aurka agertu zen Yemengo
gerra zibilean (1962-1970). Arabiako penintsulako balio kontserbatzaileen
zaindari, Hego Yemengo erregimen ezkertiarra kontrolatu eta Dhofar-eko (Oman)
gerrilla aurrerakoiari bidea eragotzi zion, ingelesen laguntzaz. Iloba batek hil
zuen 1975ean.

Khaled anaiordea zazpi urtez aginpidean egon ondoren, Faisalen anaia Fahdek
hartu zuen agintea (1982). 1978an, Saudi Arabiak eten zituen Egiptorekiko
harremanak, eta finantza-laguntzarik gabe utzi zuen, israeldar eta egiptoarren
arteko hitzarmenen ondoren. Oro har, ordea, saudiarabiarren politika ez zen
aldatu: diktadura gogorra barnealdean eta Estatu Batuen interes inperialisten
zerbitzari leiala nazioartean. 1990-1991. urteetan, Saudi Arabia izan zen Estatu
Batuek eta mendebaldeko potentziek izan zuten zerbitzaririk zintzoena, Kuwait
inbaditu zuen Irakeko armadaren aurkako gerran.

Saudi Arabia 13 probintziatan (mintaqah idariyya) banaturik dago. Era berean,
probintziak 118 gobernazioetan (manatiq idāriyya, منطقةإدارية, ) banaturik daude
eta, hauek, azpigobernazioetan (markaz). hamahiru probintzietako hiriburuek
estatus berezia dute: udalerriak (amanah) dira, alkate (amin) bat dutenak.

Beduino nomaden jarduera ekonomikoa gamelu-, ardi- eta ahuntz-aziendetan
oinarritzen da. Behi- eta asto-azienda askoz ere murritzagoa da. Arabiako
zaldiak desagertzear daude, ehiztariek ia erabat kalitu dituzten basamortuko
basabereak bezala. Laborantza, bestalde, ur-eskasiaren mende dago: gizakiak
berak ureztatu behar izaten ditu lursailak (fruta-arbolak eta, batez ere,
oasietako datilondoak; labore eta barazki urriak; kafea, hegoaldean, eta goma
arabiarra).

Meatze urriak, industria eskasa eta eskulangintza oso zabalduta dagoela, Saudi
Arabiako aberastasun handiena petrolioa da, ezbairik gabe: 1933. urtean aurkitu
zutenetik, Arabia izan da munduko petrolio-ekoizle handienetakoa, Ekialde
Hurbileko lehenengoa. Aramco konpainiak (Arabian American Oil Company) ustiatzen
du, monopolioan, Arabiako petrolio ia guztia (gobernuak, akzioen % 60). Berak
eraiki zuen Tapline oliobidea (Trans-Arabian Pipeline), Saudi Arabia, Jordania,
Siria eta Libanon barrena, Mediterraneoa jo arte (Saida). Petrolioa garraiatzen
da, orobat, Persiako golkora (Ras Tanura eta Bahrein uhartedia) eta Itsaso
Gorrira (Djeddah hiriko findegiak). Wahhabien erlijioaren hertsiak guztiz
bakarturik utzi zuen Saudi Arabia, estatuak petrolioari esker jasotzen baititu
diru-sarrera guztien % 80.

Persiako golkoa eta Itsaso Gorria lotzen ditu bide nagusiak, Riad hiriburuan
barrena (1.200 km). Beste errepide batzuk zabaltzen dira mendebaldean nahiz
ekialdean. Burdinbide bakarrak Riad eta Persiako golkoaren ertzean dagoen Damman
hiria lotzen ditu.



https://eu.wikipedia.org/wiki/Robert_Louis_Stevenson

Robert Louis Balfour Stevenson (Edinburgh, 1850eko azaroaren 13a - Upolo, Samoa,
1894ko abenduaren 3a) eleberrigile eskoziarra, poeta eta idazle-bidaiaria, eta
ingelesezko literaturako erromantizismo berriaren ereduetako bat. G. K.
Chestertonek esan zuenaren arabera: bera "lumaren puntatik hitz egokia hautatzen
zuena zen, zotz-ala-motz egingo balu bezala”. Idazle askok miretsi zuten, hala
nola, Jorge Luis Borges, Ernest Hemingway, Rudyard Kipling, Vladimir Nabokov,
eta J. M. Barrie. Idazle modernista gehienek arbuiatzen zuten ospe handia
zeukalako eta ez zelako haien modernismoaren definizioan sartzen. Hala ere,
kritikoak Stevensonen ospetik haratago begiratzen hasi dira eta Kanonean lekutxo
bat egin diote.

Stevensonen jaiotze izena Robert Lewis Balfour Setevenson izan zen eta Eskoziako
Edinburgh hirian 1850eko azaroaren 13an. Haren aita Thomas Stevenson izan zen,
eta aitaita Robert Stevenson izan zuen; biak ala biak itsasargien ingeniari
bikainak, eta baita haren birraitaita ere. Familiako alde hartatik jaso zuen
abentura, itsaso eta bidaiekiko maitea. Haren ama Gilbert Elliot, Mintoko
lehenengo baroiaren eta George Smith abadearen ondorengoa zen eta Arthur St.
Clairrekin erlazionatuta zegoen. Haren amaren parteko aitaita, Lewis Balfour,
filosofia-moral irakaslea eta apaiza zen eta Stevensonek gaztaroko opor gehienak
eman zituen haren etxean. "Orain askotan galdetzen diot neure buruari”, esan
zuen Stevensonek, “zer jaso nuen nik abade zahar honengandik. Izan ere, uste dut
sermoiak egiteko harro zegoen, eta neu ere bai, baina inoiz ez dut entzun guk
entzutea gogoko genuenik". Amarengandik, Margaret Balfour, birika makalak
heredatu zituen (garaikideek tuberkulosia zeukala uste izan zuten, gaur egunean
bronkiektasi edo sarkoidosia zela uste da). Honek, berak esaten zuen bezala
“ohazalaren lurrean” lotu zuen neguan, eta han, ohe ertzean, erizainak orduak
eta orduak ematen zituen Bibliako eta Covenat zaharrei buruzko pasarteak
irakurtzen. Udan kanpoan jolasteko agintzen zioten. Han ume basati eta
arduragabea zela erakutsi zuen, eta hamaika urte bete zituenean hain ondo
sendotu zen, non gurasoek Edinburgoko unibertsitatera prestatzeko Edinburgh
akademiara bidali baitzuten. Asmoa, aitaren urratsak jarraitzea zen itsasargi
ingeniari bezala. Aro hartan asko irakurri zuen eta batez ere Shakespeare,
Walter Scott, John Bunyan eta Arabiako Gauak gogoko izan zituen.

Hamazazpi urte zituela Edinburgoko unibertsitatera sartu zen, baina berehala
jakin zuen ez zeukala ez indar fisikorik, ez gogo zientifikorik ingeniari
arrakastatsua izateko. Aitak bidaia batean eraman zuenean, itsasargien
eraikuntzan interesaturik egon beharrean, haren burua ikusi zituzten itsasertz
eta uharteei buruzko erromantze ederrekin betetzen zela konturatu zen. Aita
berarekin oso zorrotza bazen ere, azkenean literatura ikasten utzi zion, baina
lehendabizi zuzenbidea ikasten bazuen. Horrela, beti izango zuen oinarri
ekonomiko sendo bat. Ikastaro hori egin zuen eta hogeita bost urte zituenean
azterketa gainditu zuen, baina prozesuan haren osasuna biziki makaldu zen
egindako ahaleginarengatik.

1876an, Fanny Osbourne ezagutu zuen Frantzian eta maitemindu ziren. Fanny
emakume estatubatuarra zen, bera baino hamar urte zaharragoa, eta bere
senarrarengandik bananduta zegoen. Bere seme-alabekin bizi zen, margotzen eta
atseden hartzen. 1880an, Fanny dibortziatu eta gero, ezkondu ziren.

Urte horretan, bere osasuna okertu zen, tuberkulosia dela eta. Edinburgora
itzuli ziren bizitzera, gero Davosera (Suitza), eta azkenean Bournemouth
bainuetxera. Hiru urte geroago, New Yorkera joan ziren. Han Mark Twainekin
adiskidetu zen. Azkenean, Samoara joan ziren.

Samoako biztanleekiko harremana oso ona izan zen (Tusitala deitzen zioten,
istorioak kontatzen dituena). Prentsa ingelesean Samoako egoera kaskarra salatu
zuen.



https://eu.wikipedia.org/wiki/Nafarroa_Garaia

Nafarroa Garaia —1982az geroztik, administratiboki Nafarroako Foru Erkidegoa edo
Nafarroako Foru Komunitatea— Euskal Herriko zazpi herrialdeetatik handiena da
(10.391 km², Euskal Herriaren % 49,6), Euskal Herriko erdialdean eta hegoaldean
dagoena, eta Espainiako autonomia erkidegoetako bat. 644.566 biztanle ditu, eta
Iruñea du hiriburu (197.604 biztanle).

Nafarroa Garaia Iberiar penintsularen iparraldean dago. Mugakide hauek ditu:
Lapurdi, Nafarroa Beherea eta Zuberoa ipar-ekialdean, Aragoi ekialdean eta
hego-ekialdean, Errioxa hego-mendebaldean, Araba mendebaldean, eta Gipuzkoa
ipar-mendebaldean.

Nafarroako Foru Erkidegoa Pirinio mendien, Euskal Herriko arkuaren eta Ebro
ibaiaren arroaren artean dago. Elkarren oso bestelakoak diren mendi horiez
gainera, Nafarroa Garaian elkartzen dira Kantauri aldeko eta Mediterraneo aldeko
isuriak eta klima ozeanikoa, subalpeetakoa eta mediterraneoa, bakoitzak bere
landaredi berezia duela. Horren guztiaren ondorioz, kontrasteak dira Nafarroa
Garaiaren ezaugarri nabarmenenetako bat, eta arrazoi beragatik, heterogeneitatea
dute eskualdeek ezaugarri, nahiz batetik besterako trantsizioa oso mailakatua
den.

Alderdi fisiko-geografikoei begiratuta, Nafarroa Garaia hiru eremu geografikotan
banatua dago oro har: Mendialdea, Erdialdea eta Erribera. Hiru eskualde horien
tamaina eta eskualde bakoitzaren berezitasunak ikusita, azpibanaketa bat egitea
komeni da. Hala, Mendialdean Nafarroa Garaiaren iparralde hezea, Pirinioetako
haranak eta Pirinio aurreko haranak edo arroak bereizten dira. Nafarroa Garaiko
Erdialdeak bi zati ditu, Ekialdeko Erdialdea eta Mendebaldeko Erdialdea edo
Lizarraldea. Eta Erriberak, berriz, beste bi zati dauzka: Ekialdeko Erribera edo
Tuterakoa, eta Mendebaldeko Erribera edo Lizarrakoa.

Nafarroako Erresuma Europako Erdi Aroko erresumen artean garrantzitsuenetarikoa
zen. Erresumak, Euskal Herriko lurralde guztiak hartzen zituen Antso III.a
Nagusiaren garaian.

Nafarroako errege hura halaber izan zen Aragoiko kontea eta Hispaniako
enperadore. Testamentuan, lau semeen artean banatu zituen bere mendeko lurrrak.
Antso III.ak, Euskal Herriko ondorengotza-zuzenbidean ohitura zenez,
tronkaltasuna aplikatuta, bere seme nagusi Gartzia III.a Santxez Naiarakoari
utzi zion erreinu osoa, eta bere beste hiru semeei lurralde banaren jaurgoa. Hau
da, oraingo Nafarroa Garaia, Errioxa eta Euskal Autonomia Erkidegoa biltzen
zituen lurren agintea Gartziari zuzenean utzi zion. Gartziaren meneko izateko
baldintzarekin, Gonzalori, Sobrarbe-Ribagortzaren gobernua utzi zion eta
Ramirori, Aragoikoa. Hala ere, Antso III.ak ez zuen inoiz Gaztelako konde
titulurik hartu nahi izan, beraz, Fernandok bere amarengandik jaso zuen Gaztela.

XIII. mendetik aurrera, Gaztelako Erresumak Nafarroakoari kendu zizkion Araba,
Bizkaia eta Gipuzkoako lurrak. XVI. mendearen hasieran Albako dukeak militarki
hartu zuen Nafarroa Garaia, eta beraz Espainiako errege-erreginak Nafarroako
errege-erregina bihurtu ziren, gerratearen bidez. Nafarroa Beherea ez zuen
Espainiar armadak menderatu, eta independente gelditu zen.

Bitarte horretan bizi izan zen Xabierko Frantzisko, Jesusen Lagundian sartu eta
Asian misiolari ibili ondoren santu eta Nafarroako patroi bihurtu zena.

1589. urtean, Henrike III.a Nafarroako errege zena, Henrike IV.a Frantziakoa
bihurtu zen, katolizismoa onartu ondoren. Ondorengo Frantziako errege guztiek,
beraz, Roi de France et de Navarre titulua izan zuten.

Hegoaldean, Nafarroa Garaia erresumatzat gelditu zen, nahiz eta Espainiar
erregea edo erregina izan. 1841. urtean galdu zituen bere foruak, Lehen
Karlistaldia galdu ondoren.

Nafarroa Garaia tradizioz bost zatitan banatzen da, Nafarroako merindadeetan
alegia. Halaber, merindade bakoitza eskualdetan banatuta dago. Nafarroa erresuma
zela eta, frankismoaren bukaera arte (1979 arte, hain zuzen), merindadeak
garrantzizkoak izan ziren. Esaterako, hauteskunde barrutia izan ziren XIX. eta
XX. mendeetan. Gaur egun, ordea, merindadeek ez dute eskudantziarik, epaitegi
barrutiekin bat egiten badute ere.

1530 arte, Nafarroako Erresumak Nafarroa Beherea ere barne hartzen zuen.
Seigarren merindadetzat hartzen den arren, zehazki bailegoa zen, hau da, baile
izeneko administrariaren ardurapean zegoen. Merioa Zangozan zegoen.

Alfredo Floristani jarraikiz, Nafarroa Garaia hiru zatitan banandu izan da,
erliebea eta klima kontuan hartuta: Mendialdea (iparraldean), Erdialdea
(erdian), eta Erribera (hegoaldean).

Azken urteotan Nafarroako Foru Erkidegoko Gobernuak beste era batean sailkatu
ditu eskualdeak, Nafarroa 2000 proiektuan. Hala ere, ez dago soberan arautua
(izenak ez daude finkaturik, esaterako), eta ez du eragozten Nafarroako Foru
Erkidegoko Gobernuko departamentuek beren kasa bestelako sailkapenak egitea.
Dena dela, maiz erabiltzen da nafar administrazioan eta kanpokoan ere. Banaketa
horretan, Nafarroa Garaiak 7 eremu, 18 azpieremu eta 68 eskualde dauzka. Hona
hemen eremuak (letra lodiz) eta azpieremuak (letra arruntez):

Nafarroa Garaiko udalerrietan eredu batzuk aurki daitezke: herrigune bakarrekoak
eta herri bat baino gehiagokoak. Bigarren horiek kontzejuez osatuak dira, eta
batez ere erdialdean eta mendialdean kokatzen dira. Iruñea inguruko herrigune
anitzeko entitate batzuek zendea izena dute. Bost hauek dira: Berriobeiti (lehen
Antsoain), Galar, Itza, Oltza eta Zizur. Beste haran asko ere kontzejuz
osaturiko udalak dira. Baztan kasu berezia da, herriak kontzejuak ez direlako.

Kontzejuek ere eskumenak dituzte, besteak beste herri lurrak kudeatzeko.
Batzarra da kontzejuak gobernatzeko sistema, betiere kontzejuburu bat dutela.
100 biztanle baino gutxiago dituenean batzarra irekia da, hau da, herri osoak
hartzen du parte erabakietan. 100 biztanletik goitiko bada, kontzejuburuaz gain
beste 4 kide daude herria gobernatzeko.

Azken urteotako hazkunde eta mugimendu demografikoak kontuan hartuta, ordea,
badira beste udalerri batzuk garrantzi handia hartzen ari direnak, hala nola
Berriobeiti edo Galar.

Nafarroako Foru Erkidegoko Gobernua da botere betearazle nagusia duen organoa,
eta Nafarroako Legebiltzarrak du botere legegilea.

Autonomia eratu ondoren, Gabriel Urralburu buru zuen PSNk gobernatu zuen
Nafarroa Garaia; batzuetan, UPNren laguntzarekin. Hala ere, Nafarroa Garaian UPN
eta AP (oraingo PP) batutakoan, lehendabiziko indar politikoa bilakatu ziren,
eta Juan Cruz Alli Nafarroako Foru Erkidegoko gobernuburu bilakatu zen (1991).
Nolanahi ere, Juan Cruz Alli bere alderdi politikotik aldenduz joan zen, batik
bat Alfredo Jaime, garaiko Iruñeko alkate alderdikidearekin izandako
ika-mikengatik. Azkenean UPN utzi eta CDN osatu zuen. UPN erdibituta, 1995eko
hauteskundeek aldaketa politikoa ekarri zuten, eta PSN, CDN gehi EA alderdiek
Javier Otano presidente zuten gobernua eratu zuten, IUN-NEBaren aldizko
babesarekin. Gobernu horrek, ordea, ez zuen luze iraun, 1996an desegin baitzen
Otano Auzia zela eta. Izan ere, Javier Otano presidenteari Suitzan diru-kontu
sekretuak izatea leporatu baitzioten. Javier Otanok dimisioa eman eta politika
utzi zuen. PSN ohiz kanpoko biltzarrak kudeatzen zuen, zeinek UPNri aldizko
laguntzak eskaini zizkion gobernua osa zezan. Miguel Sanzek 1996tik aurrera izan
du boterea Nafarroa Garaian.

Alabaina, 2007ko hauteskundeetan, gobernu alternatiboa antolatzeko gehiengoa
atera zen. PSN, Na-Bai eta IUN-NEBen arteko negoziazioak hasi ziren. Posible zen
udaletan, haietako boto gehien lortu zuenak alkatetza eskuratu zuen. Honela,
PSNko hautagaiak Erriberrin edo Burlatan alkate bihurtu ziren, eta Na-Baikoak
Zizur Nagusian, Barañainen edo Atarrabian besteak beste. Nolanahi ere, Nafarroa
Garaiko udal garrantzitsuenean, Iruñean hain zuzen ere, akordioa ez zen
hitzartu, PSNk EAE-ANVrekin bat egitea nahi ez zuelako, eta Uxue Barkosek ezin
zion Yolanda Barcinari alkatetza kendu.

Nafarroako Foru Erkidegoko Gobernua osatzerakoan traba gehiago topatu zituzten
bidean. Lehendabiziko oztopoa Nafarroako Parlamentuko presidentearen izendatzea
izan zen. Na-Baik, bigarren indar politikoa izanda eta presidentetzari uko
eginda, Parlamentuko burua nahi zuen Koldo Amezketarentzat. Bozketa egunean,
aldiz, PSNko Elena Torresek erdietsi zuen postua, UPNk bere alderdiarekin bat
egin ondoren. Trukean, PSNk UPNko Javier Markotegiri eman zion botoa
Parlamentuko mahaiako bigarrena izan zedin.

Sanferminak igarotakoan, berriro bildu ziren alderdiak. Baina horko horretan,
PSNk luzatutako eskaintza guztiz irauli zen: Na-Bai eta IUN-NEBarekin gobernua
antolatzeari uko egin zion, eta alderdi guztien arteko larrialdizko gobernua
eratzea proposatu zuen. Gainerako alderdi guztiek, UPNk eta CDNk ere, errefusatu
zuten. UPNk, bere aldetik, Na-Bai izan ezik besteek osatutako gobernuaren alde
egin zuen.

Funts handirik gabeko proposamen horiek alboratuta eta hirukotearen negoziazioak
apurtuta, PSN eta UPNren egoera politikoak gero eta hurbilago zirudien. Baina
PSNko hainbat kidek, Ainhoa Aznarezek edo Jose Luis Urizek besteak beste,
zuzendaritzaren jokabidea gogor kritikatu zuten, eta Na-Bai eta IUN-NEBrekin
elkarrizketei berriro ekitea aldarrikatu zuten. Gainera, UPNk 10 baldintza
bidali zizkion PSNri bere babesa onartzeko, sozialistek onartezinatzat jo
zituztenak. Hori guztia zela eta, abuztuaren 1ean, PSNko zuzendaritzak eta
parlamentuko kideek batera eta ustekabean Na-Bai eta IUN-NEBarekin berriro ituna
hitzartzeko prest zeudela jakinarazi zuten. PSOEko zuzendaritzak, ordea, ez zuen
erabaki hori onartu, Espainian 2008ko martxoan egitekoak ziren hauteskunde
orokorretan eragin txarra izango zutelakoan. Abuztuaren 3an, PSOEko
zuzendaritzak ebatzi zuen PSN abstenituko zela UPNko hautagaiaren bozketan, eta,
ondorioz, Miguel Sanzek Nafarroako Foru Erkidegoko lehendakari izaten jarraituko
zuela.

Bi hizkuntza erabiltzen dira: gaztelania eta euskara. Gaur egun, erdi eta
iparraldeko eskualdeetan bakarrik da koofiziala euskara, Hizkuntza-eremuen
Legearen arabera «eremu euskalduna» eta «eremu mistoa» deiturikoetan. «Eremu
ez-euskaldun»ean, batere ofizialtasunik ez du hizkuntzak.

Euskalkiei dagokienez, Nafarroa Garaiak lau aldaera ditu: nafarrera,
nafar-lapurtera, ekialdeko nafarrera eta (berrikitan baina gero eta indar
handiagoz) gipuzkera.

Euskararen ezagutzari dagokionez, Nafarroa Garaian askoz gutxiago aurreratu da
Euskal Autonomia Erkidegoan baino, eskolatzeari esker hobetu egin den arren.
Euskaraz ikasten duten umeen kopurua etengabe hazten ari da, eta horrek euskara
estimatu edo balioetsi egiten dela adierazten du. Eta hori, Nafarroa Garaiko
UPNko gobernuek euskara sustatzeko eman duten laguntza publikoa urria izan den
arren..

2011eko datuen arabera, Nafarroako herritarren %13,7 dira elebidunak —%9,9
(1991)—; elebidun hartzaileak, euskara ulertu bai baina hitz egiteko gai ez
direnak, %10,4 (%7,4 1991ean) eta euskara ez zekitenak %74 dira —%82 1991ean—.
Ezagutza eremu mistoan eta ez-euskaldunean igo da. Lehenengoan %18,6 gauza dira
euskaraz hitz egin edo ulertzeko; ez-euskaldunean, berriz %11,5. Etxeko
erabileran ez dago aldaketa nabarmenik eta gazteen artean ari ezagutza igo egin
da.

Lurraldeak izen handiko euskarazko idazleak eman ditu, klasikoen artean Axular,
Arturo Kanpion, Pablo Fermin Irigarai Larreko eta Alexander Tapia Perurena
nabarmentzen direla. Garaikideak ditugu, besteak beste, Jon Alonso, Aingeru
Epaltza, Eduardo Gil Bera, Jose Angel Irigarai, Patziku Perurena, Alberto Ladron
Arana, Inma Errea, Josetxo Azkona, Anjel Erro, Hedoi Etxarte eta Jokin Muñoz.

Halaber, erdarazko idazle aipagarriak dira Yehuda Halevi eta Abraham Ben Meir
Ibn Ezra (hebreeraz) eta Antonio de Eslava eta Francisco Navarro Villoslada
(gaztelaniaz).

Euskalerria irratiak Nafarroako Foru Erkidego osorako eta euskaraz emititzen du.
Kate txikienen artean Eguzki Irratia dugu.

Aldizkarien artean Nabarra Euskal Herri osorako argitaratzen zen, baina itxi
egin zuten 2011n, arazo ekonomikoak medio. Tokian tokikoen artean, Bortziriko
Ttipi-Ttapa dugu adibide.



https://eu.wikipedia.org/wiki/Hego_Euskal_Herria

Hego Euskal Herria edo Hegoaldea Araba, Bizkaia, Gipuzkoa eta Nafarroa Garaia
lurralde historikoek osatzen dute, Espainiako administraziopean daudenak.

Esamolde hau erabiltzen da Frantziaren administraziopean dauden Lapurdi,
Nafarroa Beherea eta Zuberoak osatzen duten Ipar Euskal Herria edo Iparraldea
terminotik bereizteko.

Hego Euskal Herriak honako hauek ditu mugakide: Kantabria eta Gaztela
mendebaldean, Errioxa hegoaldean, Aragoi ekialdean, eta Kantauri itsasoa eta
Ipar Euskal Herria iparraldean.

Administrazio antolaketa eratzean, Araba, Bizkaia eta Gipuzkoak Euskal Autonomia
Erkidegoa osatzen dute eta Nafarroa Garaiak Nafarroako Foru Erkidegoa,
Espainiako 17 autonomia erkidegoen artean. Bestalde, Trebiñuko barrendegia
(Araban) Gaztela eta Leongo Burgosko probintziaren barnean dago administratiboki
eta Villaverde Turtzioz (Bizkaian) Kantabrian.

Ipar Euskal Herrian ez bezala, euskara ofiziala da Euskal Autonomia Erkidego
osoan eta Nafarroako Foru Erkidegoko zonalde batean. Gaztelania ofiziala da
lurralde osoan.



https://eu.wikipedia.org/wiki/Futbol

Futbola taldekako kirol bat da, hamaikana jokalariko bi talderen artean baloi
esferiko batekin jokatua. Munduko kirolik hedatuena da; eta diru gehien mugitzen
duen kirola ere, saskibaloiarekin, 1 Formularekin eta golfarekin batera.
Futboleko jokalariei futbolari deritze.

Munduan osoan, FIFA erakundeak kudeatzen du futbola, eta sei konfederaziotan
banatuta dago: AFC, CAF, CONCACAF, CONMEBOL, OFC eta UEFA.

Jokorako lekua 45 eta 90 metro bitarteko zabalera eta 90 eta 120 metro bitarteko
luzera duen belarrezko zelaia izaten da. Area bakoitzean hiru zutoinek osatutako
ate bat egoten da. Zelaia bi zatitan banatzen da eta ateen aurrean bina area
egoten dira: area txikiak atezaina inork oztopatu ezin duen gunea da, eta area
handia atezainak baloia eskuaz jokatu dezakeena eta defentsak ari den taldeak
egiten duen falta penalti bezala adierazten dena.

Futbol partida baten 10 jokalari eta atezain batek osatutako bi taldek jokatzen
dute. Talde batek gola lortu duela esaten da baloia arerioaren atean sartzea
lortzen duenean. Jokoaren helburua arerioak baino gol gehiago lortzea da.

Jokalari batek baloia alboko marratik kanpora botatzen badu, alboko sakea egiten
du aurkako taldeak, bere zelaiko hondoko marratik kanpora badoa kornerra eta
beste taldearen zelaiko hondoko marratik kanpora ateko sakea.

Jokoaren 90 minutuaren igarotakoan, berdinketarekin amaituz gero, luzapena
jokatu daiteke partidak derrigorrezko irabazle bat izan behar badu; adibidez,
kanporaketetan. Luzapen hau 15 minutuko bi zatik osatzen dute. Hala eta guztiz
ere berdinketak jarraitzen badu, penalti jaurtiketak egiten dira irabazlea
erabaki arte. Penalti gehien sartzen dituenak irabazten du norgehiagoka.

Ipar Euskal Herrian ez dago futbol talde garrantzitsurik, estatuko lehen edo
bigarren mailan jokatu duenik. Izan ere, beste kirol batzuek indar handiagoa
dute Ipar Euskal Herrian; errugbiak, bereziki.

Euskal Herriak ez du talde ofizialik, baina bada Euskal Herriko futbol
selekzioa, lagunarteko partidak jokatzen dituena.



https://eu.wikipedia.org/wiki/Estatistika

Estatistika fenomeno aldakor eta ziurgabeei buruzko datu-multzoak bildu,
sailkatu, irudikatu, laburtu eta aztertu egiten dituen metodo eta prozeduren
multzoa da, horien baitan dauden erregulartasunak eta erlazioak hauteman,
horietarako ereduak eratu, aurresanak egin, konklusio zehatzak eman eta erabaki
egokiak hartzearren. Labur, estatistikaren helburua jasotako datuetatik
informazio baliagarria eskuratzeko teknikak garatu eta aplikatzea da.
Horretarako, matematika, probabilitate teoria eta erabaki-teoria oinarritzat
hartzen ditu. Estatistikaren teknikak maila bitan erabiltzen dira: estatistika
deskribatzailean teknika sinple eta errazak erabiltzen dira datuak irudikatu eta
laburtzeko; inferentzia estatistikoak, berriz, azterketa konplexuago eta
zorrotzagoa egiten du, datuak eredu matematiko batera egokitu eta berarekin
duten errore estatistikoa neurtuz, probabilitate kontzeptuan oinarrituz
horretarako. Egun funtsezko metodologia da ikerketa zientifikoan eta alor
guztietan zabaltzen da bere erabilera, hala nola ekonomian, medikuntzan,
soziologian eta meteorologian. Hala ere, erabilera oker batengatik estatistika
manipulazio eta erroreen iturburua izan da sarri; hori dela eta, estatistikaren
emaitzak behar bezala interpretatzeko garrantzitsutzat jotzen dira
estatistikaren jendarteratzea eta estatistika-hezkuntza zorrotza, estatistika
teknikak eta horietarako programa informatikoen aukerak tentuz baliatzeko.

Beste alde batetik, estatistikak terminoa edonolako datu multzoak, baina
gehienetan erakunde publikoek argitaratutako datu ofizialak, adierazteko ere
erabili ohi da (langabetuen estatistikak eta osasun estatistikak, esaterako).
Estatistika ez da, ordea, datuak jasotzera mugatzen, harago doa eta datuen
azterketarako metodologia ere hartzen du bere baitan.

XVII. eta XVIII. mendeetan estatistika terminoa sortu eta oinarrizko metodologia
zientifiko bilakatu aurretik, anitzetan burutzen ziren datu bilketak. Antzinako
Egipton eta beste zibilizazio zaharretan ohizkoak ziren zentsuak. Erdi Aroan ere
ezagunak dira egindako datu bilketa batzuk, Ingalaterran egindako Domesday Book
delakoa esaterako. Estatistika datuen azterketa moduan ikusi zuen lehenengo
bidegilea John Graunt ingelesa izan zen XVII. mendean; Londresko datu
demografikoak erabiliz, aurresanak eta beste ondorioak ateratzen ditu
datuetatik. Demografiari buruzko ikerketak eta estatuei buruzko datu ekonomiko
eta politikoen bilketa eta azterketa ugaldu ziren XVIII. mendean, Alemanian
sortu berria zen "statistik" arloaren, datu-bilketa hutsa zena, eta, datuak
biltzeaz gainera, horiek aztertu ere egiten zituen aritmetika politikoa
delakoaren baitan, William Petty ingeles zientza gizonak garatu zuena. XVIII.
mendean probabilitate teoria garatu zen eta horrela XIX. mendearen hasierarako
estatistika probabilitate teoriarekin uztartzeko teoria osaturik zegoen,
Pierre-Simon Laplace zientzia gizonari esker, besteak beste, banaketa normalean
eta beste kontzeptu batzuetan oinarrituz. XIX. mendea aplikazioak zientzia
anitzetara hedatu ziren. Adolphe Quételet izan zen mende horretan estatistikaren
erabileraren zabalkuntza bultzatzen dutenetako bat. XX. mendean, Ronald Fisher
estatistikariak inferentzia estatistikoaren teoria garatu eta Andrei Kolmogorov
sobietar matematikoak probabilitatearen axiomatika eratu zuen. Bayestar
estatistika izeneko adarra ere mendean zehar garatutako erabaki-teorian
oinarritzen da. Hainbat aldagai batera aztertzen duen aldagai anitzeko analisiko
teknikak ere garatzen dira. Horiei guztiei eske, estatistikaren eraikin
kontzeptuala osatu eta teknika eta eredu berrietarako oinarria finkaturik
geratzen da XX. mendeko erdialderako. Hala ere, informatikaren garapenak aukera
berriak zabaltzen ditu datu-multzo itzelak jaso eta aztertzeko, aldagai anitzeko
analisiaren aplikazio masiborako bidea zabalduz eta datu-meatzaritza izeneko
teknikak baliatuz.

Errealitatea ezagutzeko eta zientziaren garapenerako enpirismo eta positibismo
korronte epistemologikoak dira estatistika tresna zientifiko moduan balioesten
dutenak. Korronte horien arabera ezaguera zentzumenezko esperientzian oinarritu
behar da eta esperientzia horren analisia da, logika induktibo batean
oinarritua, errealitatearen fenomenoak ulertzen ahalbidetzen duena. Logika
induktiboan gertaeren errepikapenak ezaguera sendoak eratzeko balio du, maiz
azaldu den gertaera batek etorkizunean ere gertatzeko aukera handiak baititu,
kondizio berdinak gauzatzen badira; hain zuzen ere, estatistikaren oinarria
gertaeren maiztasun eta probabilitateetan datza, eta horrela, logika
induktibozko teknika moduan, hartzen du metodo zientifikoaren funtsezko osagaia
izateko zilegitasuna.

Estatistikari egin zaizkion kritikak gizarte zientzietan egiten den
erabilerarekin daude loturik. Zehatzago, giza eta gizarte fenomenoak zenbakiz
eta estatistikaz aztertzen direnean, modu murriztaile batez jokatzen dela
argudiatu izan da, fenomenoa isolatuz eta neurtuz. Beste aldetik, ordea, giza
eta gizarte fenomenoak modu teorikoan soilik aztertzeak ikerketari
zientifikotasuna kentzen diola aipatzen da. Horrela, estatistikaren erabilerak
ekar dezakeen alborapena saihesteko, jasotzen diren datuen ingurua eta eremua
kontuan hartzea, salbuespenak baztertuz banakoak biltzen dituen agregatuak edo
multzoak aztertzea eta ikertzaileak berak fenomenoan nahiz datuak jaso eta
interpretatzean izan dezakeen eragina eta joera deuseztea proposatu dira
azterketa estatistiko zuzen baterako ildo nagusi moduan.

Estatistika ikerketa bat populazio bat eta bertan jasoko diren aldagaiak zehatz
definituz abiatzen da, ikergai den eremua zehaztuko dutena. Erabili beharreko
estatistika teknikak zehazterakoan, aldagaiak kuantitatiboak edo kualitatiboak
diren hartu behar da kontuan. Populazio horren gainean datuak jasotzerakoan bi
prozedura izaten dira aukeran: zentsua, non populazioko elementu guztien datuak
biltzen diren; eta laginketa, non populazioko elementu batzuk soilik jasotzen
diren, lagin bat osatzeko. Datuek populazio bateko lagina osatzen dutenean,
lagina populazioaren adierazgarria izan dadila saiatu behar da; horretarako
lagina osatzen duten elementuak zoriz aukeratu behar dira, ikerketan izan
daitezkeen alborapenak baztertuz. Datuak saiakuntzaz nahiz behaketaz (inkesta
bat burutuz, adibidez) jaso daitezke. Saiakuntzaren kasuan, aldagaiak eta errore
esperimentala kontrolatzeko teknika estatistiko bereziak daude; behaketazko
ikerketetan, berriz, inkesta eta datu-bilketa zorrotz diseinatu eta planifikatu
behar dira, datu bilketak zenbatespen estatistikoetan alborapenik ez
sorrarazteko. Adibidez, etxez etxeko inkestak egiten badira etxe bakoitzean bizi
den pertsona kopuruaz galdezka, pertsona asko bizi diren etxeetan atea
zabaltzeko probabilitatea handiagoa da eta txikiagoa pertsona bakarra bizi den
etxeetan; erantzunik jaso ez den etxeak baztertzen badira, etxeko pertsona
kopurua gehiegiz zenbatesteko joera izango da.

Nolanahi ere, datu bilketa zeharkako datuak (une jakin batean multzo bateko
elementuen gainean datuak jasotzen direnean) nahiz luzetarako datuak (elementu
berdinen gainean, datuak denboran zehar jasotzen direnean) osatuz egin daiteke;
sailkapen horrek ere teknika estatistiko bereiziak ekartzen ditu. Beste irizpide
baten arabera, azterketa estatistiko baterako hartzen diren datuak lehen
mailakoak (estatistikaren erabiltzaileak berariaz jaso dituenak) nahiz bigarren
mailakoak (beste ikerketa batean jasotakoak) izan daitezke: lehen mailako datuak
ikertzaileak zehazturiko helburuei jarraiki jasotzen diren bitartean, bigarren
mailako datuetara eta horiek jasotzeko erabili den metodologiara moldatu beharra
dago, estatistikaren erabiltzailearen zeregina kondizionatuz horrela.

Datuak bildu ondoren, horiek maiztasun-taula batean azaldu nahiz modu grafikoan
irudikatu behar dira, datuak modu ulergarri batez plazaratu nahiz ondorengo
azterketa zorrotz baterako esplorazio-tresna moduan. Horrekin batera eta helburu
berdinez, ohikoa da datuak laburbiltzeko neurri, koefiziente eta teknika
estatistiko sinpleak erabiltzea.

Datuak plazaratu eta azterketa sinple bat egiteaz haraindi, azterketa zorrotza
burutu nahi bada, jasotako aldagaien arteko erlazio konplexuak bilatuz edota
datuak probabilitatezko eredu batera egokituz, teknika estatistiko eta
matematiko konplexuagoak baliatu beharko dira, aldagai anitzeko analisiaren edo
inferentzia estatistikoaren baitan. Sarri, datuei egokitu beharreko eredua
zehaztea da helburua, parametroak zenbatetsiz edo balio jakin zenbaitetarako
kontrastatuz, ereduaren propietate eta ondorioak datuek islatzen duten
fenomenora zabaltzeko. Teknika horiek aplikatzerakoan, maiz ezartzen dira datuei
buruzko aldez aurretiko suposizio eta hipotesiak, hala nola datuak zoriz jaso
direla eta populazio homogeneo batetik eratorritakoak direla; erabilitako
tekniken bitartez eskuratutako emaitzak balioztatzeko, baldintza haiek ere
egiaztatu egin behar dira.

Estatistikaren eraketa teorikoa hiru hiru mailatan zatitu ohi da: estatistika
deskribatzailea, probabilitate-teoria eta inferentzia estatistikoa. Zatiketa
hori izaten da, gainera, estatistikaren irakaskuntzan modu ordenatuan jarraitzen
dena, estatistika deskribatzailea estatistikaren sarrera moduan baliatuz.
Probabilitate-teoria eta inferentzia estatistikoaren teknikak garatu eta horien
baliozkotasuna frogatzeko matematika erabiltzen da. Hori dela eta, arlo
horietako oinarri, kontzeptu eta teoremen multzoari estatistika matematiko deitu
izan zaio.

Estatistika deskribatzaileak datuen deskribapen hutsa egiten du, teknika
sinpleak erabiliz, datuak irudikatu eta laburtzeko. Aplikazio askotan ez da
beharrezkoa zehaztasun handia eta datuen ezaugarri nagusienak lortu eta
sinpletasunez erakusteko nahikoa izaten da. Datu diagramak, maiztasun-banaketak,
batezbestekoen eta bariantzaren kalkulua (banaketen zentroa eta sakabanatzea
neurtzeko, hurrenik hurren) eta bestelako estatistiko edo neurriak biltzen ditu
estatistika deskribatzaileak. Aldagaien arteko erlazioak ere modu deskribatzaile
batez azter daitezke, diagramak baliatuz nahiz korrelazio-koefizienteak
kalkulatuz.

Deskribapenaz haraindi doa estatistika: datuen aldakortasunaren iturburua
zorizkotasuna denez, probabilitate-teoriak datuak eta populazioak matematika eta
probabilitate kontzeptua erabiliz islatzen dituzten ereduak zehazten ditu. Eredu
hauek zehaztu gabeko parametroak izaten dituzte, datuak aztertuz kuantifikatuko
direnak. Probabilitate-teoriak eredu hauen propietateak, ondorioak eta beraien
arteko erlazioak ere aztertzen ditu. Probabilitatearen eta datuen arteko lotura
maiztasuna da: adibidez, ikasgela batean maila bat gainditu dutenak %70 badira,
maila gainditzeko probabilitatea 0.7 dela zenbatesten da.

Horrela, inferentzia estatistikoaren xedea datuak aukeratutako
probabilitate-eredura doitzea da. Horretarako, ereduaren parametroak zenbatetsi
egin behar dira datuek osatzen duten laginean oinarrituz. Adibidez, 15 urteko
mutilen altuerak eta pisuak, kartesiar diagrama batean jarrita, ez dira guztiz
egokitzen zuzen batera, baina zuzena eredu onargarria eta erosoa izan daiteke
datu multzoa deskribatu eta sakonago aztertzeko; zuzenaren ekuazioa, zuzenaren
parametroak alegia, datuetan oinarrituz zenbatetsi behar dira. Parametroen
zenbatespenek errorerik badute, noski, datuen zorizkotasunak eta populazio
batetik eratorritako lagina izateak eragindakoa. Errorearen neurria izateko,
konfiantza-tarteak erabiltzen dira. Parametro ezezagunak kuantifikatzeko beste
modu bat horien balioa finkatu eta datuak balio horrekin bat datozen aztertzea
da, hipotesi-kontraste baten bitartez. Parametroetan zentraturiko estatistikaren
aukera moduan, estatistika ez parametriko izeneko arloa dago, datuei eredurik
egotzi gabe, populazioen ezaugarriei buruzko hipotesiak egiaztatzen dituena.

Ikerketa zientifikoetan inferentzia estatistikoak eskaintzen dituen teknikak
erabiltzen dira egun, zehatzagoak eta zorrotzagoak baitira, eta estatistika
deskribatzailea datuak esploratu, zein eredu mota izan daitekeen egokiena
erabakitzeko, edota publikora zabaltzeko soilik erabiltzen da.
Esplorazio-helburua nabarmenduz, datuen azterketa esploratzaile izeneko teknika
multzoa garatu zen XX. mendearen mendean, ereduen zurruntasuna kritikatu eta
bereziki tresna grafikoak proposatzen dituena, ereduetan muturreko datuek duten
eragina nabarmenduz eta horiek hautemateko prozedurak ezarriz.

Korrelazioaren azterketaz bi aldagai kuantitatiboen arteko erlazio
estatistikoaren norabidea eta sendotasuna ikertzen dira: batak gora egitean,
besteak ere gora edo behera egiten duen eta erlazio hau oso argia den, alegia.
Erregresio tekniken bitartez, bi aldagaien arteko erlazio estatistikoa zehazten
da, bata bestearen mendean utziz. Kasu bietan, oinarritzat hartu ohi den erlazio
mota lineala edo zuzen erakoa da; nahiz eta bestelako lerroak ere azter
daitezkeen bertatik abiaturik. Erregresio eredu orokorretan, aldagai
independentetzat aldagai anitz har daitezke, aldagai bat beste batzuen mendean
utziz. Lerro horien egokitzapenaren kalitatea (menpeko aldagaiaren balio
errealen eta egindako aurresanen gertutasuna) ere aztertzen da
erregresio-tekniketan. Nolanahi ere, korrelazio- eta erregresio-analisietan
tentuz jokatu behar izaten da beste aldagaien eragina eta datuetan izan
daitezkeen aparteko joerak kontrolatzen.

Bariantza-analisia, nazioartean ANOVA izenez ezagutu ohi dena, aldagai baten
aldakortasuna, bariantzaren bitartez neurtzen dena, faktore edo eragile
zenbaiten efektuengatiko osagaietan zatitzen du. Hipotesi-kontraste baten
bitartez, faktore bakoitza eragingarritzat jo edota hautemandako aldakortasuna
zoriari egotzi behar zaion erabakitzen da. Bariantza analisia
esperimentu-diseinuan erabiltzen da bereziki, non aztergai den aldagai bat
kontrolatzen diren beste aldagai batzuen mendean aztertzen den. Kontrolatzen
diren aldagaiak, elementuak eta beraien arteko erlazioak zein diren,
esperimentu-diseinu mota asko daude, ordea; esperimentu-egoera bakoitzean,
bariantza-analisiak azterketa estatistiko egokiena zehaztuko du.

Aldagai anitzeko analisiak aldagai kopuru handia (nahiz eta teorian aldagai bi
eta bakarreko datu multzoetarako ere aplika daitekeen) jasotzen duten
datu-multzoak aztertzen dituzten teknika estatistikoak biltzen ditu. Helburua
datu-multzoak duen aldagai edo dimentsio-kopurua murriztea da, datu-multzo osoa
laburbiltzen duten faktoreak zehaztuz. Bide batez, datu-multzoetan jaso diren
elementuak (herriak, non aldagai sozioekonomikoen kopuru handia jaso diren,
adibidez) modu sinplean irudikatu ere egiten dira, antzekoak diren elementuak
hautemanez. Horretarako teknikak dira analisi faktoriala eta osagai nagusien
analisia. Beste teknika batzuetan, dependentzia-erlazioak bilatzen dira, hala
nola erregresio eredu orokorra, bi aldagai soilik lotzeaz haraindi aldagai
independentetzat aldagai multzo bat hartzen duena eta MANOVA eta MANCOVA analisi
motak, bariantza-analisiaren menpeko aldagai anitzeko bertsio direnak. Beste
alde batetik, clustering edo multzokatze izeneko teknikan jasotako aldagai
guztiei buruz antzekoak diren elementuak multzoetan sailkatzen ditu. Analisi
diskriminatzailearen bitartez, berriz, elementu batera aurrez ezarritako
multzoetako batera bilduko den aurresaten da. Eskalatze multidimensionalean
elementuak bi dimentsioetako mapa batean kokatzen dira, hainbat aldagaitan
hartzen dituzten balioak eta distantziak ahalik eta modu fidagarrienean
azaltzeko. Korrespondentzia-analisian kontingentzia tauletan bildutako aldagai
kategorikoak laburbildu eta irudikatzen ditu. Oro har, teknika hauek guztiek
aljebra lineala modu intentsiboan erabiltzen dute, datuak euren matrize bidezko
adierazpenetik aztertzen badira.

Populazio baten adierazgarri den lagin bat osatzeko, elementuak zorizko
laginketaz jaso behar direla jakina da. Baldintza horrek datuak jasotzeko modu
anitz uzten ditu zabalik. Laginketa-teoriak modu horiek garatu egiten dituen
estatistikaren arloa da. Populazioaren ezaugarriak zein diren, laginketa
geruzatua, konglomeratuzko laginketa, etapa anitzeko laginketa eta laginketa
sistematikoa izeneko prozedurak asmatu eta aztertu dira. Baliatu beharreko
laginketa prozeduraz gainera, laginketak errore eta zehaztasun jakin bateko
zenbatespenetarako osatu beharreko lagin tamainaren kalkulua ere aztertzen du.
Horren aplikazioak zabalak dira demoskopia eta beste ikerketa soziologiko eta
demografikoetan, baina baita natura zientzietan ere (adibidez, biologian espezie
bateko laginak osatzerakoan).

Denbora serieak denboran zehar aldagai bat edo batzuen bilakaera adierazten
duten datu-multzoak dira. Estatistikak denbora serieen bilakaera aurresateko
teknikak garatzen ditu bereziki, iraganeko bilakaeran oinarrituta. Horietan,
ARIMA izeneko eredu konplexuak dira zientzia arloan gehien erabiltzen direnak
baina azterketa sinpleagoak egiteko prozedura sinpleak ere badaude. Nola nahi
ere, azterketarako denbora serie bat joera, zikloa eta urtarokotasun osagaiek
zehazten dutela pentsatzen da, aurresanezina den zorizko osagai batekin batera.

Datu-meatzaritza XX. mendearen bigarren erdian garatu den diziplina arteko arloa
da, estatistika, adimen artifiziala eta erabaki-teoria uztartuz. Bere helburua
datu-base handien azterketarako metodo eraginkorrak bilatzea da, modu azkar
batez datuetan egon daitezkeen egiturak hautemateko.

Ezjakintasunez, estatistika manipulazio tresna moduan erabiltzeagatik nahiz modu
egokian interpretatzen ez direlako, estatistikaren emaitzak mesfidantzaz hartu
ohi dira publikoaren artean. Estatistikaren metodoak matematikoak dira, modu
zientifikoan garatu dira eta erabat fidagarriak dira, ordea; horrela,
estatistikaren erabilera okerra da, eta ez estatistika bera, zuzenak ez diren
emaitzak eta konklusioak azaltzera eramaten duena. Ikerketetan eta hedabideetan
agertzen diren akats estatistikoak saihesteko, bereziki estatistikan trebatutako
adituen laguntza gomendatzen da, estatistikaren metodoak erabili nahiz horiek
modu egokian plazaratzeko.

Estatistikak bi alde ditu: batetik, metodo estatistikoaren oinarriak eta
teknikak garatzen dituen estatistika teorikoa edo estatistika matematikoa,
jakintza arlo zientifiko bateratua dena; bestetik, metodo horiek egokitu eta
aplikatu dituzten arloak, estatistika aplikatua izenburupean. Aplikazioei
dagokienean, estatistika metodo zientifikoa oinarritzen diren zientzia eta
jakintza arlo guztietan erabiltzen da: datuak non, han baliatu behar da
estatistika horien azterketa egiteko.

Aplikazio arloa zein den, metodo estatistiko bereziak erabili behar dira eta
sarri metodo orokorrak egokitu egin behar izaten dira. Hori dela eta, jakintza
arlo bakoitzean, horretarako metodo estatistiko bereziak garatu eta aztertzen
dituzten diziplinak daude, hala nola, ekonometria, ekonomian; epidemiologia,
medikuntzan; psikometria, psikologian; bioestatistika, biologian;
astroestatistika, astronomian; merkatu-ikerketa, marketinen; geoestatistika,
lur-zientzietan; antropometria eta abar. Izen berezirik gabe, estatistikak rol
garrantzitsua betetzen ditu beste zientzia eta diziplina askotan, hala nola
soziologian (pertsonak hautatzeko laginketa-metodoak baliatuz, adibidez),
enpresa (kalitate-kontrolean, besteak beste), finantzetan (denbora serieak
aztertuz, aktiboen kotizazioen aurresanak egiteko) eta ingeniaritzan (sistemen
fidagarritasunari buruzko datuak jaso eta aztertzeko, besteak beste).
Estatistika-metodoak baliatu eta garatu egiten dituzten diziplina arteko arlo
aplikatuak ere sortu dira, hala nola ilara-teoria.

Ekonometria teoria ekonomikoa, matematika eta estatistika bateratzen dituen
arloa da, teoria eta behaketak uztartuz. Ziklo ekonomikoa (denbora serieen
azterketaren bitartez), aldagai makroekonomikoen arteko erlazioak (adibidez,
eskariaren erta prezioaren artean, erregresio-ereduen bitartez) eta prezioen
bilakaera azaltzen duten zenbaki indizeen eraketarako metodologia aztertzen
ditu. Teoria ekonomikoak garatutako ereduetako parametroen zenbatespena,
diagnostikoa (datuak bat datozen zehaztutako ereduarekin) eta eredu horiek
erabiliz, aurresanak ere egiten ditu.

Demografia giza-populazioen egitura eta bilakaera aztertzen dituen
jakintza-arloa da. Horretarako, bereziki metodo estatistikoak erabiltzen ditu,
hilkortasun-indizea, bizi itxaropena, jaiotza-tasa, ugalkortasun tasa eta
populazioen dinamika azaltzen duten beste hainbat adierazle eratu eta
aztertzeko.

Epidemiologia, medikuntzaren baitan, gaixotasunek eta osasunarekin loturiko
gertaerek populazioetan duten banaketa, adina, elikadura, ohiturak eta beste
arrisku-faktoreak kontuan hartuz, aztertzen duen jakintza-arloa da. Osasun
publikoaren baitan garrantzi berezia du, arduradunei osasun-politika eta
prebentzio-neurriak hartzeko oinarrian baitago.

Psikometria, psikologiaren baitan, nortasun eta portaera-ezaugarriak jaso eta
neurtzeko teknika estatistikoak garatu eta aplikatzen ditu. Garrantzia berezia
hartzen dute neurketa-eskalek, hala nola Thurstone eskala eta Likert eskala, eta
ezaugarri horiek jasotzeko galde sortaren diseinua aztertzen duten testen teoria
klasikoa eta itemaren erantzun-teoria.

Bioestatistikak biologian (eta inguruko arlo aplikatuetan, agronomian kasu)
sarri burutzen diren saiakuntza-diseinu bereziak aztertzen ditu, zoriaren eta
faktoreen eraginak kontrolatuz. Orobat, genetikan herentzia aztertzeko adibidez,
probabilitate-eredu bereziak garatu behar ditu, ondoren jasoko diren datuekin
alderatzeko. Organismo nahiz populazioetarako eratzen diren hazkunde-ereduak
datuekin kontrastatu behar dira. Populazioen dinamika (adinak, biziraupena, ...)
ere estatistikatik, zehatzago demografiatik, hartutako tresnen bitartez
aztertzen da. Demografian ez bezala, ordea, zentsuak ez dira posible izaten eta
laginketa metodo bereziak garatu behar dira (harrapatutako banakoak markatuz eta
horien ondorengo jarraipena eginez, esaterako).

Geoestatistikak geologia, ozeanografia, meteorologia, astronomia eta beste
lur-zientzietan jasotzen diren datuak, gehienetan espazioan eta denboran zehar
banaturik daudenak, aztertzen ditu. Horren baitan garatu den berariazko teknika
bat kriging izenekoa da, datuak jaso diren puntuen arteko interpolazioak
burutzen dituena. Datu horiek jasotzean izaten diren neurketa-erroreen
azterketaz ere arduratzen da geoestatistika.

Aitzinean, behaketa astronomikoetan gertatzen ziren erroreak batezbestekoak eta
beste zentro-neurriak erabiliz kontrolatzen ziren. Egun, astroestatistikak
teleskopio eta beste behaketa-gailuek sortzen dituzten datu-multzo itzelak
aztertzeko teknikak, datu-meatzaritzaren baitan esaterako, baliatu behar ditu,
unibertsoko objektuak fidagarritasunez aurkitu eta behar bezala sailkatzeko;
orobat, estatistikaren altzotik asmatu diren irudien analisirako tresnak ere
baliatu behar ditu.

Merkatu-ikerketan kontsumitzaileek profilak osatu eta lehiakideen analisia
egiten da. Horretarako, inkesta bidez eta behaketa zuzenaz jasotzen diren datuak
aztertzen dira, produktuen eta kontsumitzaileen arteko ezberdintasunak
azalerazteko.

Estatistikaren zeregina ere bada estatu bateko informazio ekonomiko,
administratibo, demografiko eta ingurumenari buruzkoa, estatistikak alegia, jaso
eta hedatzea. Horretarako, gobernuek estatistika-erakunde ofizialak kudeatzen
dituzte, udal eta beste gobernu erakundeek ere euren estatistika-datuak
plazaratzen dituzten arren. Nazioarteko erakundeek ere estatistiken hornitzaile
nabarmenak dira. Informazio horren hartzaileak hiritarrak, euren
informazio-eskubidea bermatuz, enpresak eta beste erakundeak, erabakiak hartzeko
oinarri moduan, eta ikertzaileak dira. Historian zehar, zentsuak eta erroldak
izan dira informazio hori biltzeko tresnak; egun laginketaren bitartez herri,
eskualde nahiz herrialde bateko informazio fidagarria osatzen da. Horretaz
gainera, estatistika ofizialaren jarduerak zenbait printzipio jarraitu behar
ditu, hala nola pertsonen datuen konfidentzialtasuna atxikitzea; herrialde
ezberdinetako alderagarriak izan daitezen, datuak nazioartean adostutako
irizpide komunei jarraiki bildu eta plazaratzea eta datu bilketa eta
estatistiken eraketa onartutako irizpide zientifikoetan oinarrituta burutzea,
edonolako manipulazio politiko baztertuz.

Estatistika ofizialek honako hauek hartzen dituzte, besteak beste, bere baitan:
biztanleria datuak (herri, sexu eta adinaren arabera), bizi-itxaropenak, BPG
hazkundea, langabeziari buruzko datuak, ekoizpen eta prezioen bilakaerari
buruzko datuak (Kontsumorako Prezioen Indizea, kasu) sektore ekonomikoaren eta
produktu motaren arabera, enpresa-kopuruak eta horien tamaina sektorearen
arabera, osasun arloko estatistikak (heriotza-adinak, gaixotasunen prebalentzia)
eta hezkuntzari buruzko datuak (maila eta ikastegi-motaren arabera).

Estatistika baliatzen den arloen aniztasuna eta hedabideetan izaten duen
presentzia trinkoa direla eta, garrantzitsutzat jotzen da haur eta gazteei
oinarrizko probabilitate eta estatistika kontzeptuak erakustea. Gehienetan,
estatistikari buruzko hezkuntza-edukiak matematika irakasgaiaren baitan
integratu dira: batzuen ustez, ordea, estatistika arlo bakoitzaren baitan,
tresna moduan eta testuinguru jakin batean, landu beharko litzateke. Bi
helbururekin osa daiteke, gainera, estatistikaren curriculuma: estatistikaren
tresnak baliatzea eta estatistikak eskaintzen duen informazioa modu egokian
interpretatu ahal izatea. Nolanahi ere, estatistika eduki gehienak bigarren
hezkuntzan irakasten dira eta datuen taularaketak eta adierazpide grafikoak,
batezbestekoaren kalkulua eta probabilitateen kalkulu sinplea biltzen dituzte.

Aurrerago, unibertsitateko zientzia gradu guztietan jasotzen da estatistika
irakasgai moduan; tresna estatistiko orokorrez gainera, arlo bakoitzeko
aplikaziorako teknika bereziak ere irakasten dira. Ildo horretatik,
unibertsitateetan estatistikaren irakaskuntzak duen aplikaziorako alborapena
(probabilitate-teoria baztertuz, besteak beste) kritikatu egin da, gerora
ikerketak egingo dituzten pertsonek metodo estatistikoaren oinarriak baztertuta
aplikazio okerrak egingo dituztelakoan. Aldi berean, estatistikako gradu
bereziak ere badaude unibertsitate askotan, estatistikariak prestatzeko, non
estatistikaren oinarri matematiko eta aplikazioez gainera, datuen tratamendurako
informatika, matematika eta estatistikaren osagarriak diren beste arloak ere
biltzen diren.

Badira estatistikaren erabiltzaileak nahiz ikertzaileak biltzen dituzten hainbat
erakunde. Nazioartean, erakunde zabalena International Statistical Institute
(ISI) delakoa da, XIX. mendean sortu eta gehienbat izaera profesionala duena;
bere baitan estatistika erakunde berezituagoak hartzen ditu, besteak beste
ingurumen, informatika, industria eta administrazio gaietarako estatistikaz
arduratzen direnak. Institute of Mathematical Statistics izeneko erakundeak
izaera akademikoa du eta hainbat aldizkari plazaratzen ditu estatistika gaietan.
Nazio mailako estatistika erakundeak ere badaude, hala nola Estatu Batuetako
American Statistical Association eta Erresuma Batuko Royal Statistical Society
izenekoak.



https://eu.wikipedia.org/wiki/Esfera

Esfera (grezieratik: σφαίρα - sphaira, "globoa, baloia") hiru dimentsiotako
espazioan puntu jakin batetik distantzia berera dauden espazioko puntu guztiek
osatzen duten azalera da. Erdiko puntutik azalerara dagoen distantziari erradio
deritzo. Era berean, zirkulu bat bere ardatzaren inguruan biratzen denean
sortzen den gorputz geometrikoa ere bada. Alde guztietatik begiratuta, erabat
biribila den gorputza da esfera.

Esfera baten bolumena, Arkimedesek deskubritu zuenez, esferari bere basea
esferaren diametroak sortutako zirkulua den zilindro zirkunskribatuaren bi
hirurenekoa da. Orduan:

Pi erre karratu zilindroaren basea da eta 2r zilindroaren altuera, bi aldiz
esferaren erradioa (begiratu irudia).

Arkimedesek ikusi zuen esferaren azalera zilindro zirkunskribatuaren azaleraren
bi hirurenekoa zela ere, orduan:

A = 2 3 ( 2 r × 2 π r + 2 π r 2 ) {\displaystyle A={\frac {2}{3}}(2r\times 2\pi
r+2\pi r^{2})}

2r×2πr zilindroaren aldea da, laukizuzen bat da 2πr-ko basearekin eta 2r-ko
altuerarekin. 2πr² bi base zirkularren azalera da. Bi azalerak gehitzean
zilindroaren azalera aurkezten da (begiratu irudia).

A = 2 3 ( 4 π r 2 + 2 π r 2 ) {\displaystyle A={\frac {2}{3}}(4\pi r^{2}+2\pi
r^{2})}



https://eu.wikipedia.org/wiki/Biblia

Biblia (antzinako grezieraz: τὰ βιβλία, tà biblía, "Liburuak") judaismoaren eta
kristautasunaren idazki sakratu eta nagusiak biltzen dituen liburu bilduma da.
Erlijio horietako sinestunen ustez, Biblian Jainkoaren hitza jakinarazten zaie
gizakiei.

Bi atal nagusi ditu, Hebrear Biblia eta kristauen Itun Berria. Kristauek Hebrear
Bibliari Itun Zahar deitzen diote. Hebrear Biblia Jesukristo jaio aurreko Israel
herriko historia kontatzen duten liburuek osatzen dute. Kristauek ez bezala,
hebrearrek ez dute Jesukristo Jainko semetzat aitortzen. Horregatik ez dute Itun
Berria liburu sakratutzat onartzen. Itun Berriak Jesukristoren jaiotza,
nortasun, egite, irakatsi, hilketa, piztuera eta kristau elizaren sorrera
kontatzen ditu.

Historian, beste edozein liburu baino aldi gehiagotan eta hizkuntza gehiagotara
—2.000 baino gehiagotara— itzuli dute. Inoiz gehien saldutako liburua da, eta
Mendebaldeko literaturako funtsetako bat. Bibliako kontakizunen eragina idazle
eta idazlan ugaritan aurkitzen da, baita erlijioekin oso kritiko direnengan ere
(adibidez, Bernardo Atxagak adierazi zuen "Gabriel Arestiren iturri funtsezkoa
Biblia" dela).

Biblia, K.a. X. mendea eta K.o. II. mendea artean idatzitako liburu-bilduma bat
da; 1000 urte baino gehiago zehar burutu den idazketa lan bat. Hebrear Biblia46
liburuk osatzen dute, gehienbat hebreeraz eta zatiren bat arameraz idatziak. Lau
sail nagusitan banatzen da: Legea edo Pentateukoa, liburu historikoak, Profeten
Idatziak, eta olerki eta jakituriazko liburuak.

Itun Berriak 27 liburu ditu, hauek ere lau sailetan banatuak: Ebanjelioak
(Nazareteko Jesusen bizitza eta irakatsiak azaltzen dituztenak, Mateo, Marko,
Lukas eta Joanen arabera), Apostoluen Eginak (Kristau Elizaren hasiera kontatzen
duena), Pauloren eta bertze apostoluen gutunak eta, azkenik, Apokalipsia. Liburu
hauek K.o. 50 -100 urteen bitartean idatzi ziren, gehienak grekoz.

Vulgata deitutako Biblia Jeronimo Estridongoak V. mendeko hasieran latin
arruntera egindako itzulpena da, Damaso I aita santuak 382. urtean eskatuta.
Bertsioaren izendapena vulgata editio («herriarentzat argitalpen») idaz
oharretik datorkio. Vulgataren xedea aurretiko itzulpenak baino zehatzago eta
ulerterrazago izatea zenez, herritar hizkeratik hurbilago egiteko Jeronimok,
nahiz latin klasikoa ondo ezagutu eta honek son askoz hobe ukan (Zizeron
bezalakoen latin era klasikoa da), itzulketan latin arrunt bat erabili zuen.

1445eko otsailaren 23an Johannes Gutenbergek Bibliaren lehen kopia inprimatu
zuen.

Nafarroaren konkistatzaileek Joana Albretekoa nafar erreginak egin nahi zuen
erreforma kristaua zapuztu zutenez, eta katolikoek Biblia itzultzea eta kabuz
irakurtzea eragozten zutenez, erreforma protestanteak beste hainbat hizkuntzetan
sustatutako Biblia itzulpenik ez izan zen euskaraz egin.



https://eu.wikipedia.org/wiki/Bermeo

Bermeo Bizkaiko kostaldeko udalerri bat da, Busturialdekoa, 1236an hiribildutzat
sortua. 34,12 km2 ditu, eta 2016. urtean 16.709 biztanle zituen.

Hiribilduak 1476tik 1602ra «Bizkaiko buru» titulua izan zuen, Bizkaiko
Jaurerriko hiri nagusia zenez. Hori dela eta, hainbat pribilegio izan zituen eta
Bizkaiko Batzar Nagusietan beste hiribilduen aurrean nagusitasuna zuen. Gainera,
erregeak Bizkaira etortzen ziren bakoitzean Santa Eufemia elizara joaten ziren
zin egitera, Bermeoren nagusitasunaren erakusgarri.

Bermeok arrantza tradizio handia du, eta herriko ekonomia arrantzaren inguruko
sektorean oinarritzen da, arrain-kontserbagintzan gehienbat.

Horrez gain, turismorako leku erakargarri ugari ditu, besteak beste
Gaztelugatxeko Doniene, Ertzila dorretxea (Arrantzaleen museoa), Doniene atea,
portua eta Alde Zaharra.

Bermeoko herritarrei bermeotar esaten zaie (tokiko euskaran, bermiotar), baita
erdara guztietan ere (gaztelaniazko antzinako bermeano, bermeana adjektiboa oso
gutxi erabiltzen baita gaur egun).

Bermeoko lurraldea Bizkaiko kostaldean kokatzen da, Urdaibaiko itsasadarreko
sarreratik oso hurbil, Bizkaiko golkoan. Herriaren lur eremuak 34,12 km²-ko
azalera hartzen du eta 11 metroko altuera ofizialean dago. Gainera, Bermeo
Busturialdea eskualdeko bi gune nagusietako bat da.

Herri honetako lurretan daude Bizkaiko kostaldeko egitura geografiko
garrantzitsuenetariko batzuk, Matxitxako lurmuturra, Izaro uhartea, Aketx
uhartea eta Gaztelugatxe uhartea, besteak beste. Herriak Aritzatxu eta
Arriboleta hondartzak ere baditu.

Bermeo lurralde menditsu batean kokatzen da, Sollube mendiaren hegalak itsasora
ematen duela. Lurra osatzen duten material gogorrek itsasalde guztian 100
metrorainoko itsalabar ugari sortu dituzte, baita itsasoan haitz sakabanatu
batzuk ere, Gaztelugatxe, Aketx eta Izaro kasu. Itsasaldeak sakonune txikiak ere
badauzka, Bermeoko portua hartzen duena esate baterako, baita irtenuneak ere,
Matxitxako lurmuturra adibidez. Barrualdeko paisaia anitza da, aldats handiekin.
Tontorrik garrantzitsuenak Sollube (696 m) eta Burgoa (452 m) dira.

Bermeo, kantauriar kostalde osoa bezala, klima ozeanikoaren eragin eremuan dago.
Euria urte guztian egiten du, udaberrian eta udazkenean (azaroa eta abendua)
ugariago izanik.

Tenperaturak oro har nahiko leunak izaten dira, negu ez hotzegi eta uda
epelekin. Ingurunean jasotako tenperatura altuena 42 °C izan da; eta minimoa,
aldiz, -8,6 °C. Urte osoko datuak hartuta, eguneko batez besteko tenperatura
minimoa 9 °C inguruan ibiltzen da; eta maximoa, aldiz, 20 °C inguruan.

Urre koloreko atzealdearen gainean ihes egin nahian dagoen balea bat kolore
urdin eta zilarrezko itsaso batean, lau arrantzale atzetik dituela eta batelaren
aurreko aldean arpoia duen marinela dagoela. Goiburutzat, uri izendatu zuen Lope
Diaz II.a Harokoaren familiako sinbolo diren bi otso, eta erdian bizardun buru
bat. Armarrian ondoko esaldi hau ageri da: "Stemma Proderi in Primis Bermei".

Balea, batela arraunlariekin eta balea arrantzatzera doan arrantzalea
bermeotarrek aintzina jarduten zuten lanbidearen erakusgarri dira, hots,
balearen arrantzaren erakusgarri. Jarduera honek XI. mendetik XV.erarte iraun
zuen gutxi gora behera.

Otsoak Bizkaiko armarriaren sinbolo dira eta Haro familiaren adierazpena dira.
Izan ere, X eta XIV. mendeetan familia horretatik zetozen Bizkaiko Jaurerriko
ordezkari nagusi guztiak. Haro familiak fundatu zuen lehen hiribildua dugu
Bermeo.

Agure bizardunaren buruak Bermeok Bizkaiko gainerako herrien aurrean izan zuen
nagusitasuna adierazten du. Horrela ba, Bizkaiko Batzar Nagusietan Bermeori
ordezkatutako beste herri guztien artean lehenengo eserlekua zegokion eta
Bermeoko alkateak hitz egiten zuen bakoitzean, gainerako herrietako ordezkariek
kapelak kentzen zituzten herri honi zioten errespetuaren erakusgarri.

Armarrian agertzen den esaldiari dagokionez, "Stemma Proderi in Primis Bermei",
Bermeok duen aintzinatasunaren erakusgarri da, izan ere, latin oso zaharrean
dago idatzita. Horrek esaldiaren esanahia ulertzeko zailtasunak dakartza, hala
ere honako zerbait esan nahi duela uste da: "Lehendabizi aurkezten dena Bermeo"
edo "Bermeoko armarria da lehenengoa". Edozelan ere, Bermeok Bizkaiko gainerako
herrien artean izan zuen gorentasuna adierazten du esaldi honek ere.

Bermeori buruzko agiririk zaharrena Eneko Lopez Harokoa Bizkaiko lehen jaunak
eta haren emazte Toda andreak Gaztelugatxeko, Bakioko eta Bermeoko etxalde
batzuk San Juan de la Peña monasterioari eman zizkiotenekoa da.

Handik urte batzuetara, 1082an, berriro azaldu zen Bermeo izena, Lope Eneko,
Bizkaiko bigarren jaunak, eta haren emazteak, Tekla andreak, Donemiliaga
Kukulako monasterioari eliza eman ziotenean, agiri hartan "Sancti Michaelis
Arcangel in Portu de Vermelio" idatzi baitzuten. Agiriok Bermeoren antzinatasuna
erakusten digute, baina askoz ere urrunagora joan gintezke.

Lope Diaz II.a Harokoak, Bizkaiko jaunak, eman zion Logroñoko Forua, eta
hiribildu izendatu zuen; agiriak datarik ez du, baina badirudi 1236an egin zela.
Alfontso Jakintsua erregeak, berriz, Orozko haraneko Untzueta gazteluaren
setioan zegoela, 1277ko abuztuaren 12an, aurreko foru hori berretsi egin zuen.
Geroago, 1285eko martxoaren 18an, Lope Diaz III.a Harokoak, Bizkaiko
zortzigarren jaunak, zabaldu eta hobetu egin zuen foru hori. Jaun Tellok ere
zabaldu zuen forua, 1366ko apirilaren 25ean eman zion pribilegioari esker.

Bizkaiko jaun batzuek, artean Gaztelako erregeak ere bazirela, Bermeoko Santa
Eufemia elizan sinatu zituzten lege zaharrak edo foruak. Euren artean Fernando
Errege Katolikoak, 1476ko uztailaren 31n. Horrexek eman zion Bermeori "Bizkaiko
Buru" titulua, egun hartan emandako pribilegioaren bidez. Eta izen bera gorde
zuen, legez eta merituz, 1602. urtera arte. Urte hartan, Bilboko eta Bizkaiko
beste erakundeetako agintariek eta handikiek ezin zutenez jasan Bermeok zeukan
gorentasuna, jarritako auzi luzearen ondorioz, Bizkaiko Buru izaten jarraitzeko
ahalmena kendu zioten Bermeori.

Bizkaiko bandokideen arteko borrokek erabat asaldatu zuten Bermeoko bizimodua
XV. mendean, eta horren aurreko mendeetan jasan zituen suteen eraginez (1297,
1347, 1360 eta 1422. urteetan), lur jota geratu zen udalerria. Ondorioz,
Bermeoko bizilagun kopuruak eten barik egin zuen behera. Beste alde batetik,
1300. urtean Bilbo sortu izanak ere handitu egin zuen Bermeoren gainbehera.

Geroago ere izan ziren sute gehiago, eta haietako batek, oso-osorik erre zuen
hiribildua. Sute horiek atsekabea eta zoritxarra ekarri zuten Bermeora,eta
hiribilduaren biziraupena bera ere arriskuan jarri zuten. Jasandako guztia
gorabehera, Bermeo bere garrantziari eusteko gai izan zen XVI. mendean ere,
horren adibideak hauek izan daitezke: 1527ko apirilaren 7an Kofradiako
ordenantzak berretsi zituela Karlos V.ak "zorragatik edo fidantzeagatik ez bada,
ez bermeotarrik, ez bertako merkantziarik, ez Bermeora datorren atzerritarrik,ez
beraren merkantziarik, ez atxilotzeko" pribilegioa berrestea 1546ko martxoaren
10ean Madrilen, eta Paulo IV.a Aita Santuak, 1563ko buldaren bidez, San
Frantzisko elizari eman zion jubileua.

Dena dela, esan behar da, Bermeok, XVI. mende osoan, eta zoritxar ugari gainditu
ostean, "arrantza-merkataritza" jarduera bikoiztu egin zela eta penintsula osoko
ontziteria garrantzitsuena eta handiena eduki zuela, hau da, Bilboko portuarekin
zuen betiko borrokari eusteko gai izan zela. XVIII. mendearekin batera heldu zen
Bermeora berpizkunde garaia, batez ere, arrantzaren garapenean oinarrituriko
berpizkundea izan zen, ordura arte merkataritzarekin garatu zuena. Arrantza
jarduerari ekin zion berriro ere eta, ondorioz, kaietako, kaleetako,
eraikinetako, erreketako, harri-lubetako... eraikuntza jardun garrantzitsua egin
zuten. Horren ondorioz, hirigintza ikaragarri garatu zen eta, horren eraginez,
baita bizilagun kopurua handitu ere. Arraina gatzunetan ipintzeko lantegi asko
eta asko sortu ziren, baita arrantzarekin zerikusia zeukaten industria eta
ontziolak ere. Ontzioletan, era berean, erriberako arotzak eta itsasarotzak asko
aritu ziren.

1872. urte inguruan, Napoleonen inbasioak eta karlistadek eragindako asaldurak
gainditu ostean, goraldi ikaragarria izan zuen Bermeok, izan ere,
arrain-harrapaketa handiei esker, ekonomiaren egoerak nabarmen egin zuen gora.
Horri esker, azpiegitura- eta eraikuntza-obra garrantzitsuak egin ahal izan
ziren, baita zerbitzu publikoetan ere, eta horietako asko zutunik daude gaur
egun ere. Udaletxearen zaharberritzea, hiltegi zaharra eta Andra Mari eliza,
esate baterako, sasoi haietakoak dira. Horri esker, Bizkaiko herririk
jendetsuenetan bigarrena eta egoera ekonomiko onenekoa bihurtu zen Bermeo,
Bilboren atzetik, jakina.

XX. mendean Bermeok inoiz baino kementsuago ekin zion itsasoari, aurrerapen
teknologiko guztiak hartu zituen. Horri esker, loraldi garai ezin hobea bizi
izan zuen, eta baxurako arrantzako abangoardian jarraitu zuen bertako
flotak.Gaur egun ere alturako flota oso garrantzitsua da eta
arrantza-industriarako egitura berealdikoa.

Bermeoko armarriak balea harrapatzeko unea adierazten du: sei marinelek
eragindako ontzi batetik arpoia botatzen diote. Rondeletek dioenez, Bermeoko
etxe asko balea‑hezurren gainean zimendatuta daude.

Herriko arrantza‑tradizioa argi eta garbi ageri da Juan Ruizek —Hitako
artzapezak— Erdi Aroan idatzitako Libro del Buen Amor liburuan (1343). Izan ere,
otoruntza baten berri ematean, egileak hala dio:

Antzinako garai haietan arrantzaleen, sardina-saltzaileen eta errekardarien San
Pedro Kofradia sortu zuten. Kofradia horrek eragin handia izan zuen Bermeoko
gizartean, eta herrian bazuten denetik: botikaria, kanpai‑jotzailea, zirujaua,
talaiaria, portuko garbitzaileak eta zaintzaileak, egural­dia adierazten
zutenak, laino itsutan itsasertza adierazten zutenak, sal­tzaileak, idazkaria,
kontulariak eta kontu‑salataria.

Urtero, San Martin egunean, azaroaren 10ean, kofradiako kideei emaitza
ekonomikoak jakinarazteko Santa Marina ermitan batzar irekia egiten zuten.
Halaber, araudi berriak onesten zituzten, egoki irudituz gero. Batzuetan araudi
horiek oso zorrotzak ziren:

1864an Bermeoko ontzidiak 56 txalupa handi, 39 txalupa txiki, 16 batel handi eta
10 batel txiki zituen. Legatza eta bisigua arrantzatzeko inguruko kala hauetara
joan ohi ziren: Kalaberri (Izaroko paraleloan), Rekodo eta Santa Kruz (portutik
9 miliatara) eta Kupide Banku (Matxitxako paraleloan).

Bermeok ez du erraz ahaztuko 1878ko galerna, Kantauri itsasoko 300 arrantzaleren
bizia eten zuena. Ezbehar berriak saihesteko, marinelen kofradiaren estatutuetan
agindu zuten neguan itsas zabaleko arrantzan arituko ziren ontziak 42 oin luze
eta 8,5 oin zabal izan behar zutela gutxienez, eta ontzi txikiagoak ezin zirela
Matxitxako lurmuturretik harantzago joan (alegia, Bizkaiko mapan Iparraldeko
muturrean agertzen den puntu horretatik aurrera ezin zutela egin).

Gutxik obeditu zituzten ordenantzak, antza, aurrerapen teknikoek segurtasun
handia ematen zutelakoan. 1912ko abuztuaren 13an, ordea, itsasoak Bermeoko 200
arrantzale eraman zituen. 1902an Bermeoko ontzidiak lehen lurrun‑itsasontzia
eskuratu zuen. Donostian erosi zuten ontzia eta Lenbizikoa izena jarri zioten.

Gaur egun, ia desagertu da Bermeoko gailentasun hura, XVI. mendean Pedro
Texeirak Biscaya liburuan honela azaltzen zuena:

Jatorriz Bermeo gaur eguneko alde zaharra zen, baina urteak aurrera joan ahala
hiria zabalduz joan da alde garaietara. Prozesu hori 1980ko hamarkadan eta
1990eko hamarkadan gauzatu da nagusiki.

Bermeo Erdi Aroan hasi zen portu gisa garrantzia hartzen, eta geroztik herriko
ekonomia arrantzaren inguruko jardueran oinarritu izan da nagusiki: portua izan
da herriko diru-iturri nagusia. Bermeok itsas zabaleko arrantzako ontziteria
nabarmena du, eta itsasbazterreko arrantzarako Euskal Herriko ontziteria
handiena. San Pedro arrantzaleen kofradia Bizkaian dauden garrantzitsuenetarikoa
da, jarduera eta arrain sarrera handiak dituenez.

Gaur egun, Eusko Jaurlaritzak egindako inbertsioei esker, bere merkataritza
izaera berreskuratu du. Merkataritza kaiak ditu eta 2006tik aurrera,
kirol-portua ere badu.

Horrez gain, arrain kontserbagintzan diharduten zenbait enpresa daude: Zallo,
Serrats eta Salica dira garrantzitsuenak.[4][5][6] Baina industria ez da arrain
kontserbagintzan soilik oinarritzen, badaude arrantza sektoreari lotuta diesel
motorrak eta ontzientzako gailuak zein energia sortzeko lurreko egiturak egiten
dituzten enpresak ere, Wartsila Ibérica esate baterako, zeinen penintsulako
egoitza nagusia Bermeon kokatzen da. [7]

Herrian, zenbait egur lantegi ere badaude. Bestalde, DenokInn berrikuntza,
ekimena eta negozio berriak garatzeko euskal zentroa da, berrikuntzaren euskal
sistemaren parte delarik. Erantzun berritzaile eta aktiboa sustatzen du. Ideiak
eta teknologia berriak negozio berri bihurtzea du helburu, hau da, ezagutza
merkatura egokitzea. [8]

Beste instalazio aipagarri bat Gaviota gas-plataforma da, Repsol enpresaren
jabetzakoa eta gaur egun, Enagas enpresak kudeatzen duena. Plataforma horrek,
1986tik 1994ra arte, hamar milioi metro kubo gas natural atera zituen itsaspeko
lurretatik. 1995etik aurrera, baina, gas biltegitzat darabilte. Gas biltegi
erraldoi hori 106 metroko itsaso geruzaren azpian dago, kareharrizko ingurune
batean, 2.100 - 2.700 metro bitarteko sakoneran. Udan gasa sartzen dute, eta
neguan kontsumora bideratzeko ateratzen dute.

Biztanle aktiboen % 31k dihardute sektore honetan. Bermeo Bizkaiko lehen
arrantza portua da eta bigarrena arrain kantitateari dagokionez. Arrantza
sektorearen garrantzia nabarmena da, horretan diharduten 750 arrantzalek
gobernatutako 80 ontzi daude. Nekazaritza sektoreari dagokionez, lurralde
maldatsua izanik, laborantza lurrek azaleraren % 4,9 soilik hartzen dute
(141 Ha). Zelaiek eta larreek azaleraren % 34,8 hartzen dute (1.003 Ha), horrek
abelburu ugari bazkatzen ditu (1.079 abelburu). Eremu nabarmenena Sollube
mendiko maldetan dagoen baso-azalerak hartzen du: 1.494 Ha (% 51,9).

Industriak eta eraikuntzak biztanleria aktiboaren % 31 hartzen dute. Industria
arrantza-sektoreari estuki lotua dago. Arrain kontserbek eta eratorritako
produktuek ematen diete lana langile gehienei. Elikagai industria horiez gain,
ontziola txikiek, egur lantegiek, motore eta ontzi gaietarako lantegiek eta gas
plataformak ere lanpostu asko eskaintzen dute. Landabaso industriagunea
herriaren mendebaldeko aldean kokatuta dago eta bi fase bereizten dira bere
baitan, A Fasea eta B Fasea.

Bermeok portu modura garrantzia Erdi Aroan hartu zuen. Garai hartan, arrantza
eta komertzioa ziren protagonista. Portua Euskal Autonomi Erkidegoan dagoen
garrantzitsuenetarikoa da, baxurako arrantza portu nagusia ere delarik.

Gaur egun, Eusko Jaurlaritzak egindako inbertsioei esker, merkantzia jarduera
berreskuratu du. Gainera, 2006. urtetik kirol-portua ere badu. Aipatzekoak dira
merkataritza eta industria kaiak.

1960ko hamarkadako industrializazioaren ondorioz, biztanleria handitu egin zen,
nahiz eta aldaketa ez izan Bizkaiko beste herri batzuetan bezain handia. 1980ko
hamarkadako krisialdi ekonomikoak biztanleriaren gutxitzea eragin zuen. 2000.
urtetik aurrera populazioa egonkortu egin da.

Bermeok Mungiarekin (18 km) bat egiten du errepidearen bitartez, eta
Gernika-Lumorekin (14 km) BI-2235 errepidearen bitartez. errepidea ere badu,
Bakiorekin (12 km) bat egiteko. Bilborekin (33 km) komunikatuta dago eta BI-2235
errepideen bitartez, azken honek autobidearekin bat egiten duelarik. errepideko
zati nagusia autobidez osatuta dago, Sollube mendiaren zatia izan ezik. Zati hau
autobide bihurtzeko eta errepide osoa autobidez osatuta egoteko Bizkaiko Foru
Aldundiak tunel bat eraikitzeko proiektua bideratu du. Horrez gain, Bermeoko
sahiesbideak errepidea eta BI-2235 errepideak elkar lotzen ditu herriko
hegoaldetik.

Euskotrenek Bermeoko geltokian zenbait trenbide sare eskaintzen ditu herria
Bilborekin eta bidean dauden herriekin lotzen dutenak eta tren aldaketa eginez,
berriz, Bizkaiko ekialdeko herriekin eta Gipuzkoarekin zerbitzua ematen dutenak.

Mendebaleko euskararen aldaera bat da herriko euskalkia. Euskal hiztunen
ehunekoa handia da (% 73), baina erabilerak jaitsiera nabarmena jasan du,
2006ko % 60,3tik 2012ko % 36ra. Jaitsiera adin tarte guztietako herritarren
artean jazo da. Izan ere, adintsuen %59,8 k eta umeen % 42,4k erabiltzen dute;
gazteetan eta helduetan, berriz, % 19,1ek eta % 29,5ek, hurrenez hurren.
Adintsuen artean soilik erabiltzen du gehiengoak.

Herria UEMA udalerri euskaldunen mankomunitatean sartuta egon zen, eta lau urtez
bertatik kanpo gelditu zen. Dena den, 2011ko irailaren 2an jakinarazi zen
berriro sartuko zela mankomunitatean. Gainera, urte berean, Bermeoko Udala
Bizkaiko lehena izan zen Eusko Jaurlaritzak eta Euskalit Fundazioak ematen duten
"Bikain" ziurtagiriko urrezko maila jasotzen, administrazioaren hizkuntza
normalkuntzan lortutako emaitzengatik.

Arrain Azoka maiatzeko 3. asteburuan antolatzen da. Hiru egun (ostirala,
larunbata eta igandea) irauten duen azoka da, eta bertan, arrantza sektoreko
enpresek euren produktuak ikusgai eta salgai jartzen dituzte. Azokak bisitari
ugari erakartzen du (urtero 100.000 lagun inguru) eta probintzia osoan nahiko
ezaguna da. Azokak irauten duen asteburuan zehar hainbat ekintza antolatzen
dira, hala nola, arrain-kontserba lantegietara bisita gidatuak, arrantzaleen
kofradia zaharrean arrain salmenta nola egiten den erakusten da, haurrentzat
jolas eta tailerrak antolatzen dira eta arrain mota desberdinak dastatzeko karpa
bat zabaltzen da. Azoka honen baitan Hegaluze Saria ematen zaio herritarrek
aukeratzen duten Bermeoko erakunde edo pertsona bati, Bermeoko izena ezagutzera
emateagatik.

Astero, martitzenetan, Atalde kalean ipinitako postuek oinetako, arropa, gozoki,
fruta, barazki, musika edota etxeko tresneria eskaintzen dituzte.

Urdaibai Arraun osatzen duten arraunketa taldeetariko bat Bermeokoa da, eta
zaletasun handia dago herrian. Bestalde,bola-jokoaren aldaera bereizia jokatu
izan zen Bermeon, galdu arte baserri-auzoetan gorde izan zena.

Bakiorako errepidetik heltzen da Gaztelugatxera; Bermeotik joanez gero,
Matxitxako igaro ondoren. Gaztelugatxe, lurrera zubi baten bitartez lotuta
dagoen uhartea da. XIV. mendean gaztelu bat egon zen haren gainean; gaur egun,
Gaztelugatxeko Doniene edo San Joan Gaztelugatxekoa deritzon ermita dago, San
Joan (Done Ibane) santuari eskainitako santutegia. Uhartearen ekialdea da
Bermeokoa; mendebaldea, berriz, Bakiokoa da.

Gaztelugatxe Euskal Herriko leku turistiko aipagarrienetakoa da, urtero milaka
bisitari izaten dituena. Gainera, inguru hori guztia babestutako erreserba da.

Gaztelugatxeren ipar-ekialdean dagoen uhartea da. Akatz izenaz ere ezaguna da.
Landaredi urria du, eta txorien bizileku da. Hara igotzea zaila gertatzen da.

Izaro Urdaibaiko natura erreserbaren atea dugu. Uharteko alde garaian
frantziskotarren komentu bat egon zen XIII. mendera arte. Bizkaiko Jaunek
berebiziko debozioa zioten Izaroko komentuari. Henrike IV.a (1457), Fernando
Katolikoa (1476) eta haren emazte Elisabet Katolikoa (1483) joan ziren uhartera.
Guztiek mesede eta opariak eman zizkioten komentuari.

Sasoiko itsas lapurren erasoren bat jaso ondoren, uhartea betiko utzi eta Forura
joan ziren 1719an. Komentua bota eta Maria Magdalenari eskainitako baseliza
eraiki zuten bertan. Horren aztarnak ikusten dira oraindik, baita komentuarenak
eta Elisabet Katolikoak eginarazi zituen eskailerenak ere. Gaur egun, Urdaibaiko
itsasadarrarekin batera babestutako leku ekologikoa da, bertan hegazti ugarik
beren kumeak izaten dituzte.

Aritzatxu tamaina txikiko hondartza da, udaberrian edo udan eguzkitan egoteko
edo bere ur garbietan bainu bat hartzeko aproposa. Sorospen zerbitzua, komunak,
hondartzaina eta taberna dauzka. Bizkaiko hondartzen erabiltzaileen iritziz,
Bizkaiko hondartza onena da, 4,6 puntu eman baitzizkioten, gehienez 5 puntu
zituen eskala batean, 2011. urtean.

Erdi Aroan Bermeo defendatzen zuten 30 dorreetariko bat zen, eta gaur egun zutik
dirauen bakarra da. XV. mende amaieran eraiki zen eta Portu Zaharraren gainean
estrategikoki kokatuta dago. Dorretxea da, eta Ertzillatarren etxebizitza izan
zen. Etxe horretako pertsonaia famatuak dira Fortun Gartzia de Ertzilla eta La
Araucana poema epikoaren idazle Alonso Ertzilla Zuñiga.

Euskal Herriko arkitektura arrazionalistaren aleetako bat. Itsasontzi itxura
dauka, eta 1995ean monumentu historiko artistiko izendatu zuten.

Klaustroa: Lekurik aipagarriena da eta 14 x 14 metroko lauki batek osatzen du.
Eliza baino zaharragoa, elementurik zaharrena da eta politena ere bai. Edena
irudikatzen duen lorategia arkupe ojibal batez dago inguratuta. Gangak izan
beharrean, goiko solairuak sostengatzen dituzten egurrezko xaflak besterik ez
du. Mendeetan zehar, etxebizitzak eraldaketa ugari izan ditu kuartela, eskola
nautikoa, epaitegia... izan dela, bertan merkatua ere egin izan da. Orain dela
urte batzuk, udalak erosi eta eraberritu egin zuen. Bertan katekesi klaseak ere
ematen dira gaur egun, goiko pisuan elizgizonentzako zaharren egoitza dagoen
bitartean.



https://eu.wikipedia.org/wiki/Animalia

Animaliak izaki bizidunen talde handi bat dira, Animalia edo Metazoa erreinuetan
kokatzen direnak. Orokorrean zelulanitzak dira, higitzeko gai dira bere
inguruarekin elkarrekintza edukitzeko eta beste izaki batzuk kontsumituz
elikatzen dira. Animalia gehienek forma bera mantentzen dute euren bizitzan
zehar, nahiz eta batzuek metamorfosia jasaten duten.

Animalia hitza latineko animal hitzetik eratorria da, pluralean animalia dena
eta anima hitzetik (hau da gure arima hitzaren parekidea) datorrena.

Aristotelesek izaki bizidun guztiak animalia eta landaretan bereizi zituen, eta
horrela ere egin zuen Carolus Linnaeusek bere lehenengo klasifikazio sisteman.
Eboluzioaren aurkikuntza eman zenetik talde hauek hainbat eratara bereizi izan
dira, eta azken urteotan domeinu eta erreinuetan aldaketa handiak gertatu dira.
Hartara, lehen protozooen taldea animalia gisa sailkatzen zen, mugimendua
zutelako, baina gaur egun talde urrunetan kokatzen dira.

Animalia Erreinuak hainbat ezaugarri berezko ditu beste izaki bizidunengandik
bereizteko. Animaliak eukariotoak eta zelulaniztunak dira, eta honek
bakterioetatik eta protista gehienengandik bereizten ditu. Heterotrofoak dira
eta honek landare eta alga guztiengandik bereizten ditu. Gainera ez ditu horma
zelular lodiak egiten, eta honek ere onddoetatik bereizten ditu.

Gutxi batzuk kenduta, batez ere belakiak (porifera filuma), animaliek atal
ezberdinak dituzte bere gorputza bereizteko. Honen barnean giharreak eta
nerbio-sistema daude higidura errazteko. Animalia gehienek bere barnekaldean
liseriketa egiteko leku bat dute, irekiera bat edo bi izan ahal dituenak.

Animalia guztiek zelula eukariotoak dituzte, karakteristikoa den kolageno eta
glikoproteinaz osatutako matrize estrazelular inguratua. Honek inguruan
kaltzifikatutako egiturak izan ditzake, adibidez, kuxku, hezur eta espikulak.
Garapenean zehar zelulen arteko erlazioa nahiko malgua izaten da, mugitu,
berrantolatu eta egitura konplexuagoak egin ahal izateko. Bestelako izakiekin
(landare eta onddoak) alderatuta ez ditu zelulak jaiotzen direnetik aurrera leku
berean eta horregatik hazkuntza modu ezberdinean ematen da. Animalia zelulek
euren artean lotura ezberdinak izan ditzakete: sendoak, hutsunedunak eta
desmosomak.

Ia-ia animalia guztiek birsorkuntza sexual mota bat edo beste dute. Heldu
gehienak diploideak dira, nahiz eta poliploideak eta aploideak diren hainbat
izaki ere badauden. Izaki bakun batzuetan emeek eta arrek ez dute kromosoma
kopuru bera eta beraz ernalkuntza sexuala emeen klonazioz ematen da.
Birsorkuntza sexualeko kasu gehienetan zelula sexual espezializatuak dituzte,
eta hauek meiosiaren bitartez txikiagoak diren espermatozoideak eta mugitu ezin
daitekeen obulua sortzen dute. Bi zigotoak elkartuta indibiduo berriak sortzen
dira. Hainbat animalia gai dira birsorkuntza asexuala izateko. Erabiltzen diren
metodoak partenogenesisa eta fragmentazioz.

Zigotoa hasieran esfera batean bilakatzen dira, gero blastula batean, honek
berrantolakuntza eta bereizketa ematen duelarik. Belakietan blastulak igeri
egiten du leku berri bateraino eta bertan belaki berri bat sortzen du. Talde
gehienetan, ordea, blastulak berrantolakuntza ezberdin bat garatzen du.
Lehenengo inbaginazio bat edukitzen du eta gastrula sortzen da. Hor izango da
gehienetan digestio ganbera. Horrela, bi azal mota sortzen dira: ektodermoa,
endodermoa eta gehienetan mesodermoa. Geruza horietatik organoak sortzen dira.

Animaliek eguzki energia erabiltzen dute modu ez-zuzen batean hasteko. Hala ere
badira animalia gutxi batzuk ez dutela energia horrela jasotzen, fumarolen
inguruan bizi direnek bakteria sulfato-jaleez elikatzen dira eta beraz
eguzkiaren energia ez dute inongo moduan sartzen euren zikloan. Hala ere
animalia gehienek landareek fotosintesiaren bitartez ekoizten dituzten azukreak
jaten dituzte (edo beste animalia batzuk jaten dituzte hauek aurretik landareak
jan dituzte). Azukre hauek erabilita hazi edo mugitu daiteke animalia. Prozesu
hau glikolisi moduan ezagutzen da.

Animaliak protozoo flagelatuetatik eboluzionatu dutela uste da. Bizirik dauden
ahaiderik hurbilenak koanoflagelatuak dira, hainbat belakiekin estruktura
komunak dituztenak. Egindako ikerketa molekularrek diote supertalde bat osatzen
duela: opistokonteak. Bertan onddoak eta hainbat protista parasito daude.

Lehenengo animalia fosilak Aurrekanbriarraren bukaeran agertu ziren, orain dela
600 milioi urte, eta vendiar biota gisa dira ezagun. Zailak dira hauek geroagoko
fosilekin erlazionatzen, ordea. Batzuek badute erlaziorik gaur egungo filum
batzuekin, baina baliteke ezetz, eta baliteke ere animaliak ez izatea. Hala ere
orain 1000 milioi urte Indiako fosil batzuk animaliak izan zitezkeela dirudi.
Gaur egungo filum gehienak Kanbriarrean sortu ziren, orain 570 milioi urte. Hala
ere ez dago oso argi izaki hauek bertan jaio edo inguruko baldintzen aldaketak
fosilizazioa baldintzatu ote zuen.

Burguess Shaleko faunako fosiletan gaur egungo animalia diseinuetatik kanpo
geratzen diren hainbat badaude, euren artean, adibidez, Hallucigenia artropodoa.
Hainbat autorek, euren artean Stephen Jay Gould, hasierako animalia bariazioa
handiago zela proposatu dute eta beraz erregistro fosilean geroz eta barietate
txikiagoa dagoela.

Euskal Herriko erregistro fosilean animaliek eraikitako hainbat estruktura
ikusten dira, hala nola, kareharri gotorrak, gehienbat koral eta belakiz
sortuak.

Linnaeusen jatorrizko eskeman animaliak hiru erreinuetako bat okupatzen zuten,
eta 5 klase ezberdinetan bereizten ziren: Vermes (har eta zizareak), Insecta
(zomorroak), Pisces (arrainak), Amphibia (anfibioak), Aves (hegaztiak) eta
Mammalia (ugaztunak).

Hartatik azkeneko lauak gaur egun filum bakar batean sartzen ditugu: kordatu eta
beste forma guztiak Vermes originaletik bereiztuak izan dira. Hala ere goiko
sailkapena ez da mundu guztian modu berdinean onartzen eta hainbat bariazio
daude liburutik-liburura. Gainera testu liburuetan modu sinpleagoan azaltzen da
eta orokorrean animalien sailkapena izaki ezagunenen filumen arabera egiten da,
maila berean jartzen Moluskoak eta Poriferoak, berez sailkapenean maila
ezberdinetan egonda ere.



https://eu.wikipedia.org/wiki/Real_Sociedad

Real Sociedad de Fútbol Sociedad Anonima Deportiva (euskaraz, Reala eta Erreala
izenez ezaguna) Donostiako eta Gipuzkoako futbol talde nagusia da.

Historian zehar Lehen Mailako taldea izan da, denboraldi gehien-gehienak bertan
eman dituelarik. 2009. urtean bere mendeurrena ospatu zuen, eta hurrengo urtean,
lehen mailara igo zen azken aldiz gaur egun arte, hiru denboraldiz bigarren
mailan egon ondoren. Espainiako Ligaren bederatzi talde txapeldunen artean dago,
bi aldiz txapelketa lortu duenez 1980ko hamarkadaren hasieran, eta beste 3 aldiz
txapeldunorde. Halaber, Errege Kopa beste birritan eskuratu du, eta beste 5
aldiz finalista izan da. Europa mailan, UEFA/Europa League-an 9 aldiz aritu da
eta Europako Kopa/Champions League-an 4-tan.

Espainiako Ligaren sailkapen historikoan 8. postuan da, eta gaur egun ere galdu
gabe jarraian partida gehien lorturiko marka dauka, 32 jardunaldi eginez
porrotik gabe 1979-80ko denboraldian. Athletic Clubekin areriotasun handiko
harremana mantentzen du, euskal derbien bidez. Azkenik, Espainiako selekziora
jokalari gehien eman duen seigarren taldea da historian zehar.

Zubietako kirol-instalakuntzetan entrenatu ohi da eta Anoeta estadioan jokatzen
ditu etxeko partidak.

Anoetako Futbol Zelaia 1993ko abuztuaren 13an inauguratu zuten. 32.000
pertsonarentzako tokia du. Zelaiak 105 m. luzeran eta 70 m. zabaleran ditu.
Futbolerako erabiltzeaz gain, atlestismorako ere prestatuta dago.

Errealak partida ofizialak bertan jokatzen ditu, baina entrenatzeko Zubietako
zelaiak erabiltzen ditu (Lasarte ondoan). Bertan, saskibaloi kokalekuak ere
badaude, bai eta errehabilitaziorako eremua, proiekzio aretoak eta gimnasioa
ere. UEFAk kategoria goreneko estadio bezala izendatu zuen eta Champions
Leagueko final bat antolatzeko gai da.

CIS erakundeak 2007an egindako inkesta baten arabera, (Osasuna taldearekin
berdinduta) Espainiako 11. taldea jarraitzaile kopuruaren arabera. Inkestaren
arabera estatuko biztanleria osoaren %1,3 realzalea da eta beste %1,5 Reala
gustuko du, baina ez lehen talde bezala.

2008ko martxoan Realaren aldeko 108 peña existitzen ziren eta ondorengoa da
banaketa:

Taldeko entrenatzaile garrantzitsuenen artean, hasierako urteetan Benito Diaz
(1926-1930 eta 1942-1951) azpimarratzekoa da. 13 urtez Erreala zuzentzen egon
zen, estatistika bikainarekin. Halaber, 1946an "WM" sistema lehen aldiz erabili
zuen Espainiako Ligan.

Andoni Elizondo (1966-1970 eta 1974-1976) izan zen 1967an taldea Lehen mailara
igo zuena, bigarren mailan 5 urtez egon ondoren. Denbora aurrera, Erreala
mantenduko zen 40 urtez maila gorenean, Elizondok igo zuen urte hartatik 2007
arte.

Alberto Ormaetxeak 1978an hartu zuen taldea, eta zazpi urtez bertan lan egin
zuen. Eibartarrak lortu ditu taldeko inoizko emaitzarik hoberenak, Espainiako
futbol liga txapelketa bi aldiz jarraian eskuratuz, 1981 eta 1982an. Halaber,
1983an Europako Kopan final-erdietara iritsi zen, nazioarteko txapelketa batean
taldeak daukan markarik onena izanda.

John Benjamin Toshack galestarrak ordezkatu zuen aulkian, bertan zortzi urtez
egonda, tarteka. Berarekin, 1987an Errege Kopa irabazi zuen, eta hurrengo urtean
Liga eta Kopako txapeldunordea izan zen. 1989an UEFA Kopa-ko
final-laurdenetaraino iritsi ziren txuri-urdinak berarekin.

Urte batzuk geroago, Raynald Denoueix frantziarrak kargua hartu zuen, 2002an. Ez
zen taldera iritsi momentu errazetan, aurreko urteetan bigarren mailara jaisteko
zorian egon baitzen, baina 2003an Ligan txapeldunordea izatea lortu zuen.

2014ko azaroan David Moyes eskoziarrak Jagoba Arrasate entrenatzaile gisa
ordezkatu zuen, aurretik Everton F.C taldean hamaika urtez ibilbide oparoa eta
ospea bereganatu eta ondoren Manchester United taldean zortzi hilabetez laburrez
eta zorterik gabe jardun zuen entrenatzaile ospetsua. Moyesek urtebete baino ez
zuen eman Realeko entrenatzaile gisa, 2015eko azaroaren 9an kargutik kendu, eta
Eusebio Sacristán entrenatzaile jarriz.



https://eu.wikipedia.org/wiki/Pizkundea

Pizkundea edo Errenazimentua —zenbaitetan Berpizkundea edo Errenaisantza ere
deitua— XV. eta XVI. mendeetako kultura mugimendua izan zen, Behe Erdi Aroan
Florentzian hasi eta geroago Europan zehar hedatuz joan zena. Hitza orduko garai
historikoa izendatzeko ere erabiltzen den arren, kontuan hartu behar da
Pizkundeko aldaketak ez zirela Europa osoan batera gertatu. Pentsamendu
humanistari oso loturik dagoen mugimendu kultural horren oinarria Antzinate
klasikoaren iturrietara itzultzea izan zen.

Pizkundea Erdi Aroa eta Aro Modernoaren arteko zubia izan zen. Izan ere, Erdi
Aroaren amaiera eta Pizkundearen hasierako urteetan, oso denbora laburrean,
Mendebaldeko gizartea oinarri-oinarritik inarrosi zuten aurkikuntza eta
asmakuntzak egin ziren, Europan eta inguruko herrietan ere. Jakintza klasikoa
berpizteaz gainera, Errenazimentuan kontinente berriak aurkitu eta esploratu
ziren, Kopernikoren astronomia sistemak hartu zuen Ptolomeorenaren lekua, estatu
nazioak eratu ziren, sistema feudalak gainbehera egin zuen eta komertzioa asko
hedatu zen, eta garrantzi handiko berrikuntzak aplikatu edo asmatu ziren
(papera, inprimatzeko makina, itsasorratza, bolbora...). Nolanahi ere, garai
hartako pentsalarientzat ikasketa eta jakintza klasikoen eraberritze garaia zen
hura batez ere, kultura pobretu zen urte luzeen ondoren heldua. Horretan
erabakiorrak izan ziren Bizantziotik, otomandarrengandik ihesi, iritsi ziren
jakintsuak eta testuak, horien bidez ezagutu ahal izan baitziren klasikoak.

Giorgio Vasari idazle eta artista italiarrak, 1570ean argitaratutako Margolari,
eskultore eta arkitekto famatuen bizitzak lanean, erabili zuen lehenbizikoz
Errenazimentu (rinascita) hitza , baina XIX. mendera arte ez zitzaion hitz honi
interpretazio historiko-artistiko zabala eman.

Pizkundeak Erdi Aroko artearekin lotura guztiak moztu zituen berariaz,
mespretxuz barbaro eta godoen estilotzat hartzen baitzuen. Era berean,
Iparraldeko Europako arte garaikidearen aurka zegoen. Europako eboluzio
artistikoaren ikuspuntutik, Pizkundeak ordura arte nagusi izan zen batasun
estilistikoaren apurtzea ekarri zuen.

Errenazimentuaren ezpiritua, azken aldian, hainbat eratan gorpuztu bazen ere,
hasieran pentsaera mugimendu batek gauzatu zuen, humanismo deritzanak hain zuzen
ere. Humanismoak hainbat ezaugarri ditu:

Humanismoak greziar eta erromatar antzinaterako itzulera eragin zuen. Garai
haietako kulturaren funtsa berreskuratzen saiatu zen, eta ez bakarrik
literaturan, baita artean (arkitektura, eskultura) eta filosofian ere. Eta ildo
horretan, berebiziko garrantzia izan zuen Platonen obraren aurkikuntzak. Erdi
Aroan Aristotelesen pentsamoldea besterik ez zen izan, eta Humanismoak Platon
berreskuratu zuen. Humanista ikertzaile bihurtu zen, iturrien ikerketa kritikoa
egin zuen, eta zientzialariena bezalako pentsamoldeak gidaturik jardun zuen.
Humanista izan zen lehenengo historialari modernoa.

Artean Antzinate Klasikoko forma arkitektonikoak, zutabe ordena klasikoak,
historia eta mitologiako gaiak eta antzinako sinboloak berpiztu ziren. Honekin
ez zen kopia soil bat egin nahi, baizik eta, Arte Klasikoaren legeen ezagupenean
barneratu nahi zen. Antzinateko formak arkitektura zein arte proiektuetan era
onuragarrian erabili ziren. Hala ere, ez ziren honetara mugatu, eta arkitekto
handiek ordena horiek gainditu zituzten, haien ekarpen berriak eginez.
Esaterako, Albertik Santa Maria Novella basilikako fatxadan gehitutako
kiribildurak edota Donato Bramantek San Pietro in Montorion integratutako
perspektiba jokoen subjektibotasuna.

Ideia berrien hedatzean funtsezkoa izan zen inprimatzeko makina asmatzea eta
zabaltzea. Johann Gutenberg, alemaniar inprimatzaileak asmatu zuen, eta 1455.
urte aldera zabaldu zen Rhin inguruko hirietara (Maguntzia eta Estrasburgo).
Handik berehala zabaldu zen Alemaniako erdialde eta hegoaldeko eta Italiako
erdialde eta iparraldeko hirietara. Venezia, Paris, Lyon, Erroma eta Napoli,
aurrenetakoak izan ziren.

Inprimategiari esker, asko zabaldu ziren Antzinate Klasikoko obrak, baita geroko
erlijio lanak ere. Inprimategia ezinbesteko laguntza izan zen Erasmoren eta
Luteroren lanak hedatzeko, adibidez, eta baita zientziak, fauna eta flora, eta
artea zabaltzeko ere, marrazki eta planoen bidez. Kartografia lanak, halaber,
asko aurreratu ziren harrezkero.

Estatu eta eliz agintariak, baina, asko larritu ziren halako propaganda hedabide
baliotsu baten aurrean, eta hura kontrolatzeko neurriak –zentsura– hartzen hasi
ziren.

Giza harremanei eta ideologia trukeei esker asko zabaldu ziren ideiak.
Humanisten gutun bidezko harremanak eta maizko bidaiak oso bide egokia izan
ziren ideiak trukatzeko. Erasmo Rotterdamgoa, adibidez, Paris, Ingalaterra eta
Italian zehar ibili zen.

Unibertsitateen artean ere harreman handia zegoen. Irakasle ospetsuenak beste
unibertsitateetara joaten ziren eskolak ematera. Hizkuntza arazorik ez zegoen,
hizkuntza bera erabiltzen baitzen denetan, latina. Lluis Vives espainiarrak,
adibidez, Oxforden eta Lovainan eman zituen eskolak. Eta arrazoi beragatik,
ikasle dirudunak ere Europako unibertsitate ospetsuenetara joaten hasi ziren
ikastera.

Artean ere, mezenasei esker, hartu-eman ugari izan zen Europako artisten artean.
Erregeek, printzeek, jaunek, beren gortera edo jauregietara deitzen zituzten
atzerriko artista ospetsuenak. Frantzisko I.a Frantziakoak, adibidez, pintore
italiarrak –Leonardo da Vinci, besteak beste– deitu zituen. Karlos V.ak, berriz,
Tiziano deitu zuen. Italia eta Flandriako artistak izan ziren, batez ere, bai
teknika, bai estilo aldetik aurreratuagoak zeudela aprobetxatuz, beste herrialde
batzuetara mugitu zirenak. Baina beste artista batzuek ikasteagatik eta beren
artea hobetzeagatik bidaiatu zuten, Italiara gehienbat. Albrecht Dürer,
Alemaniakoa bera, Italiara joan zen, Pedro Berruguete –eta Gaztelako beste
artista asko– bezalaxe. Harreman horiek zirela eta, berehala beretu ziren
Italiako arte ereduak Europako gainerako eskualdeetan.

Italian, Pizkundearen aurretik, proto-pizkunde bat izan zen XIII. mendearen
bukaeran eta XIV.aren hasieran, Frantzisko Asiskoaren irakatsiek inspiratua.
Frantziskok ukatu egiten zuen kristau teologiaren eskolastika formala, eta
pobreengana jo zuen izadiaren edertasuna eta balio izpiritualak predikatzera.
Eredu horretxek bultzatu zituen italiar artista eta poetak inguruko munduaz
gozatzera.

Aldi honetako artista famatuenaren lana, Giottorena (1337an hila), margolaritza
estilo berri baten arabera egina da: egitura soila da eta azterketa
psikologikoa, aldiz, zorrotza, bere aurreko edota garai bereko florentziar
Cimabue, eta Sienako Duccio eta Simone Martini margolarien egitura hierarkikoko
lan lauetakoa ez bezalakoa. Dante poeta handia Giottoren garai beretsuan bizi
izan zen:, eta honen pinturetako ardura bera ageri da haren poesian, alegia,
barne bizikizun eta giza nolakotasunaren aldaketa eta gorabehera txikienei
buruzko ardura. Haren Jainkotiar komedia, egitasmoan eta ideietan Erdi Arokoa
bada ere, izpiritu subjektiboa eta adierazkortasuna Pizkundekoak ditu. Petrarca
eta Boccaccio ere garai berekoak dira, Pizkundearen aitzindari alegia, biak ere
latin literaturari buruzko azterketei esker eta beren ama hizkuntzan, ez
latinez, idatzi zutelako. Zoritxarrez, 1348ko Izurri Beltzak eta haren ondorengo
gerra zibilak atzerarazi zituzten, bai ikasketa humanistikoen pizkundea, bai
Giottoren eta Danteren lanetan ageri zen indibidualismoaren eta naturalismoaren
zabaltzea. Hala, eten bat izan zen, eta XV. mendera arte ez zen berriz azaleratu
Pizkundearen izpiritua.

1401ean lehiaketa bat egin zen Florentzian, San Giovanniko bataiategiko
brontzezko ateak nork egin erabakitzeko. Besteren artean, Brunelleschi,
Donatello eta Ghiberti aurkeztu ziren lehiaketa hartara. Ghiberti urregile eta
margolariak eskuratu zuen lana. Brunelleschi eta Donatellok Erromara alde egin
zuten, eta han Antzinateko arkitektura eta eskulturaren azterketan murgildu
ziren. Florentziara itzuli eta Erroman ikasiak gauzatzen hasi zirenean,
bigarrenez jaio zen antzinako munduko arte errazionala.

Pizkundeko margolaritzaren sortzailea Masaccio (1404-1428) izan zen. Bere ideien
izaera intelektualak, konposizioen handitasunak eta naturaltasun harrigarriak
Pizkundeko margolaritzaren giltzarri bihurtu zuten. Hurrengo belaunaldiko
artistek –Piero della Francesca, Pollaiolo eta Verrochiok– aurrera egin zuten
perspektibaren eta anatomiaren azterketan, eta naturalismo zientifikoan
oinarrituriko estilo bat sortu zuten.

Florentziako hiriaren egoera guztiz egokia zen urte haietan arteen loratze
honentzat. Santu zaindarien estatuak eskatu zizkieten hiritarrek Ghiberti eta
Donatellori, eta Antzin Arotik inoiz egin zen kupula handiena eraikiarazi zioten
Bruneleschiri Florentziako katedralaren gainean ezartzeko. Jauregi, eliza eta
monasterioak eraikitzearen eta margotzearen kostua merkatari familia aberatsek
hartu zuten beren gain.

Artisten babesle nagusia Medici familia izan zen. Medicitarrek Europako hiri
gehienetan zituzten negozioak, eta Ipar Europako Pizkundeko arte lan
garrantzitsuenetako bat, Hugo van der Goes flandriarraren Trittico Portinari,
haien ajenteak, Tomasso Portinarik, eskatu zuen. Garai hartan ohi zen bezala
tenperaz margotua izan beharrean, olio gardenez dago estalia, gainaldeak
diamantearen antzeko distira eta ukitu leuna hartzen duela era horretan.
Nolanahi ere, Lehen Pizkundeko iparraldeko margolariak gehiago arduratzen ziren
objektuen adierazpen xeheaz eta haien esanahi sinbolikoaz, perspektiba eta
anatomia zientifikoaz baino, baita haiek oso zabalduak zirenean ere. Baina,
Italiako erdialdeko margolariak olioa erabiltzen hasi ziren, 1476an Trittico
Portinari lana Florentziara eraman zutenean.

Goi Pizkundearen garaiko arteak 35 bat urte zuen, 1490 ingurutik 1527 arte,
Karlos V.aren osteek Erroma arpilatu zuten arte alegia, eta hiru artista
handiren inguruan loratu zen: Leonardo da Vinci (1452-1519), Michelangelo
(1475-1564) eta Rafael (1483-1520). Leonardo izan zen Errenazimentuko gizon
handiena, jeinu bakartia, jakintzaren adar bat bera ere baztertu ez zuena;
Michelangelok ahalmen sortzaile izugarria zuen, proiektu handiak egin zituen,
beti ere giza gorputza hartuz emozioen adierazpide nagusitzat; Rafaelek izpiritu
klasikoa bete-betean agertzen duten obrak sortu zituen, armonia, baretasun,
edertasunez beteak.

Leonardo bere garaian bertan artista handitzat hartu bazuten ere, margotzeko ez
zioten denbora askorik utzi anatomiari, hegan egiteari, eta landare eta
animalien bizitzari buruz egin zituen azterketa luzeek. Margolan gutxi bukatu
zituen, ospe handia eman ziotenak halere. Horietakoak dira Mona Lisa
(1503-1505), Arroketako Ama Birjina (1458 ingurukoa), eta Azken Afaria freskoa
(1495-1498), gaur egun hondaturik dagoena.

Michelangeloren aurreneko eskultura lanei, hala nola Pietà (1499), eta David
(1501-1504) obrei, trebetasun tekniko izugarriaz gainera, anatomia eta
proportzioaren legeak muturreraino eramateko joera nabari zaie. Bere burua,
batez ere, eskultoretzat zeukan arren, Michelangeloren lan ezagunena Vatikanoko
Kapera Sixtinoko sabaiko fresko erraldoia da. Lau urtetan egin zuen, 1508tik
1512ra, eta konposizio guztiz konplexua du, baina, aldi berean, kristau teologia
tradizionala eta pentsamolde platonikoa elkartzen baititu, bateratzailea da
filosofian.

Rafaelek ere, Vatikanon margotu zuen bere lanik handiena, Atenasko eskola
(1508-1511), Michelangelo Kapera Sixtinoa margotzen ari zen garai berean. Fresko
handi bat da, Aristotelesen eta Platonen pentsamendu eskolak elkartzen dituena.
Michelangeloren lan nagusiko zailtasun eta trinkotasunaren ordez, Rafaelek
lasai-lasai hizketan jarri zituen filosofo eta artistak, areto zabal batean,
gangak atzeraka egiten duela distantzian. Hasieran Leonardoren eraginpean jardun
zuen, eta Arroketako Andre Mariaren piramide egitura eta aurpegi modelatu
ederrak erabili zituen bere Andre Mariaren margolanetan. Gauza askotan, ordea,
izan zen desberdina: produkzio ikaragarri zabalean, izaera lasaian, armonia
klasikoaren eta argitasunaren nagusitasunean.

Goi Pizkundeko arkitekturaren sortzailea Donato Bramante (1444-1514) izan zen,
Erromara 1499an joan zena, 55 urte zituela. Han egin zuen lehen maisu lana, San
Pietro in Montorioko Tenplutxoa. Egitura biribilekoa da, eta tenpluen
arkitektura klasikoa gogorarazten du. 1503-1513 urteetan agintea izan zuen Julio
II.a aita santuak Bramante hautatu zuen aita santutzaren arkitekto, eta biek
elkarrekin erabaki zuten IV. mendeko San Pedro Zaharraren ordez beste eliza bat,
izugarri handia, egitea. Proiektua, ordea, ez zen burutu Bramante bizi zela,
hura hil eta askoz geroago baizik.

Ikasketa humanistikoek aurrera egin zuten Goi Pizkundeko bi aita santu
ahaltsuenen babespean, Julio II.a eta Leon X.arekin, eta gauza bera gertatu zen
musika polifonikoarekin. Koru Sixtinoak, aita santuak meza ematean jarduten
zuenak, Italia osoko eta Europako iparraldeko musikariak eta abeslariak bildu
zituen. Musikagile haietan famatuenak Josquin des Prez (1445-1521) eta
Palestrina (1525-1584) izan ziren.

Pizkundearen bigarren gune nagusia, Borgoinako dukeen babespean sortua,
Herbehereak izan ziren, Italiaren ondoren Europan zegoen beste lurralde
aberatsena. Han, XV. mendearen lehenengo erdian, Jan van Eyckek olio pintura
asmatu zuen, eta Flandriar eskola inauguratu zuen. Italiar eraginekin batera,
tradizio nazionala nagusitu zen, Pieter Bruegel Zaharra (1525-1569) buru zela.

Frantzia izan zen, ziur asko, italiar Pizkundearen jarraitzaile fidelena,
ezaugarri berezi batzuk izan zituen arren. Frantzisko I.a erregeak Frantzia
aldera hedatu nahi izan zuen Italiako Errenazimentua, eta pintore italiarren
eskola bat zabaldu zen Fontainebleaun (Fontainebleauko eskola). XVI. mendearen
erdialdean, ordea, frantziar estilo klasiko bat sortu zen, tradizio nazionalen,
italiar eraginaren eta Antzinateko obren inspirazioaren sintesi gisa.

Ingalaterran, berriz, Pizkundeko arteak ez zuen arrakastarik izan, arkitekturan
ez behintzat, gotiko estiloari leial jarraitu baitzuten XVI. mendearen zati luze
batean. Humanismoa, berriz, oso ondo sartu zen, Oxforden, Thomas Moreri esker.

Alemanian Albrecht Dürer izan zen Errenazimentuko artista nagusia. Egonaldi
luzeak egin zituen Italian eta Herbehereetan, eta grabatzaile, marrazkilari eta
margolari bikaina izan zen, polifazetikoa, Pizkundeko gizonaren eredu.
Neoplatonismoa ezagutu eta matematika landu zuen.

Polonian harrera ona egin zitzaien Pizkundeko berrikuntzei, batez ere Krakovian.
Guztien gainetik Nikolas Koperniko nabarmendu zen. Haren ekarri nagusia
heliozentrismoaren teoria izan zen, hau da, planetek eguzkiaren inguruan
biratzen dutela eta, beraz, eguzkia unibertsoaren zentroa dela dioena. Lehenago,
esan den bezala, Errusiara ere heldu zen Pizkundearen eragina. Italiar artistek
bukatu zuten Kremlina, veneziar estiloaren eraginpean zenbait ataletan.

Humanista gisa, berriz, Luis Vives eta Elio Antonio de Nebrija nabarmendu ziren
Espainian, Erasmo eta Mororen laguna, bata, eta gazteleraren lehenengo
gramatikaren egilea, bestea. Arkitekturan, Isabeldar estiloa –gotiko,
Pizkundetar eta mudejar estiloen eraginpeko tradizio nazional baten nahastura–
nagusitu zen. Platereskoa, berriz, dekorazio estilo berezi gisa hedatu zen.
Espainiara artista asko iritsi ziren Italia, Flandria, Frantzia eta Alemaniatik,
aristokraziaren babespean eta elizaren eta koroaren laguntzarekin, beti ere.

Pizkundeak artisten lanaren ezagutza ekarri zuen, eta artista bera ere inor ez
izatetik norbait izatera iritsi zen. Izan ere, ordura arte, artistaren lana ez
zen aintzat hartua, arte mekanikoa, eskuz egina alegia, zelako. Arte mekaniko
prestutasun gabekoei kontrajarriz, arte liberalak zeuden, intelektualen arteak,
alegia. 1500. urteetik aurrera, baina, humanistek pintura eta eskultura arte
liberalen artean onartu zituzten. Handik hara, erabat aldatu zen artistaren
egoera sozioekonomikoa, eta ospetsu eta aberats izan zitekeen. Orduan igaro zen
eskulangile izatetik artista izatera, plebeio izatetik noble izatera.

Errenazimentu garaian garrantzi handia izan zuten zientzia aurkikuntzek. Honen
oinarrian zientziari buruzko ideien eraberritzea zegoen. Izadiari garrantzi
handia eman zitzaion eta zientzialariek ikuspuntu berri batetik aztertu zituzten
klasikoak, nahiz eta haiek esandako guztia onartu ez. Klasikoek emandako teorien
eta haiek egindako saioen azterketa horietatik sortu ziren astronomia modernoa,
matematika, anatomia eta mekanika. Saioetan oinarrituriko metodoak eta metodo
deduktiboak erabiltzen hasi ziren (Kopernikoren teoriari esker batez ere),
aljebra berriaren oinarriak finkatu ziren (Italian batez ere), inprimatzeko
makina asmatu zen, dinamikari buruzko saioak egin ziren (Giambattista
Benedetti)… Anatomiak eragin handia izan zuen artearen hainbat alorretan,
eskulturan eta pinturan, batez ere. Ekialdeko asmakizunak ere zabaldu eta hobetu
egin ziren, hala nola bolbora, estrategia militarra errotik aldatu zuena, eta
ipar orratza, geografia aurkikuntza handiak ahalbidetu zituena.

Gai berriak lantzen hasi baziren ere (mitologia, erretratua, ikuspegiak…), Erdi
Arokoak bezala Kristautasunari buruzkoak dira Errenazimentu garaiko arte lan
geheintsuenak. Irudiak askoz ere naturalagoak dira, ordea, eta ez dira hain
zurrun eta geldiak, edertasuna eta bizitzearen poza adierazten baitute.
Bizitzaren beste zenbait alor bezala, artea ere paganizatu egin zen nolabait.
Erroma eta Greziako klasikoen lanak hartu zituzten oinarri Errenazimentuko
artistek, eta espazioa eta adierazkortasun indarra izan ziren haien ardura
nagusiak.

Errenazimentuko arkitektura profanoa izan zen hasieratik, eta gotikoak ia
indarrik ez zuen hiri batean sortu zen: Florentzian. Proportzio neurtuak
erabiltzea, ordenak bata bestearen gainean jartzea, kupulak erabiltzea eta
tamaina erraldoiak sartzea izan ziren Errenazimentuko arkitekturaren
ezaugarriak. Quattrocento delakoan (XIV. mendeko Italiako Errenazimentuan)
sarritan erabili ziren atxikituriko zutabeak eta pilastrak, kapitel klasikoak,
fuste lauak, erdi puntuko arkuak eta zirkulu erdiko gangak.

Quattrocentoa eta Cinquecentoa (XV. mendeko Errenazimentua) bereizten dituzten
ezaugarriak osagai txikiez eginiko apaingarriak, kupularen luzapena eta harri
zakar edo harlanduekin eginiko fatxadak dira. Erroma izan zen Cinquecentoko
arkitekturaren gune nagusia. Cinquecentoko arkitekturaren beherakada hasi zenean
azaldu ziren barrokoaren lehen adibideak Erroman.

Erdi Aroko literaturan nagusi ziren oinarri moralizatzaileen eta estetikoen
aurrean, edertasunaren aurkikuntza da Errenazimentuko idazlearen helburu
nagusia. Hala, bigarren mailan geratzen dira aurreko garaietako helburu
moralizatzaileak. Idazleak, gainera, bere autonomia aldarrikatzen zuen,
tradizioaren, dotrinaren eta arauen gainetik. XIV. mendean bultzada handia izan
zuen Italian, Dante, Boccaccioren eta Petrarkaren lanei esker. Petrarka da,
bereziki, Errenazimentuko idazle guztiek jarraitu zuten eredua.

Pizkundeko eskultura Antzinateko tradizioan oinarritu zen, hura berriztatu
bazuen ere. Gizakia goraipatzen zen, gizakiaren gorputzaren edertasuna,
anatomiaren ezagutzari esker. Arkitektura bezala, Florentzian sortu zen
Errenazimentuko eskultura, eta profanoa izan zen hasieratik. Adierazkortasuna
eta formaren perfekzioa lortzea zuen helburu. Genero horretako lanik
aipagarriena Florentziako bataiotegiko ateetako behe-erliebeak dira. Ordura
bitartean inoiz lortu gabeko sakontasun sentsazioa lortu zuen Ghibertik lan
horretan. Michelangeloren biluziaren teknika bikaina izan zen Cinquecentoaren
ardatza.

Pinturak gorakada handia izan zuen garai horretan, ez Italian bakarrik, baita
Flandesen eta Alemanian ere. Italian, Quattrocentoko pinturaren ezaugarriak
marrazkiaren zehaztasuna, sfumatoa, dotorezia eta konposizioaren oreka izan
ziren. Cinquecentoan Erroma eta Venezia bihurtu ziren pinturaren gune nagusi.
Lehenengo hiriko pinturaren ezaugarria handitasuna izan zen (Rafael), eta
bigarrenekoarena, berriz, kolorearen eta argiaren erabilera trebea (Tiziano,
Tintoretto).

Italiako iparraldean sortu zen Errenazimentuko musika, Ars nova izenarekin, eta
Errenazimentuko idazle handienen letrak erabili zituen. Musika berriaren
lehenengo formak frottola, ballata eta caccia izenekoak izan ziren. Handik
gutxira, Frantziara hedatu zen mugimendua, eta Bartzelonako kondeen gortea
Errenazimentuko musikak izan zuen gune aipagarrienetakoa bilakatu zen. XVI.
mendean etorri zen Errenazimentuaren amaiera, hiru polifonista handiokin:
Orlando di Lasso, Palestrina eta Tomás Luis de Victoria.



https://eu.wikipedia.org/wiki/Pierre_Bourdieu

Pierre Bourdieu (Denguin, Pirinio Atlantikoak, Frantzia, 1930ko abuztuaren 1a -
Paris, Frantzia, 2002ko urtarrilaren 23a) soziologoa izan zen. Frantziako egungo
pentsalari ospetsu eta polemikoenetakoa izateaz gain, antiglobalizazio eta
altermundialismo mugimenduen inspiratzaile intelektualetako bat ere izan zen.
Bere ekarpenak garrantzia handikoak izan dira hainbat arlotan, hala nola
etnografian, artean, literaturan, hezkuntzan eta politikan. Bere libururik
ezagunena La Distinction, critique sociale du jugement (1979, Bereizketa,
epaiaren kritika soziala), XX. mendeko soziologia lan garrantzitsuenetakoa
izango da Nazioarteko Soziologia Elkartearen (ISA) arabera. Soziologiako
irakasle izan zen Collège de France-n, ikasketa zuzendari École des Hautes
Études en Sciences Sociales-en eta Zientzien eta Arteen Europako Akademiako
kidea. Actes de la recherche en sciences sociales aldizkariko zuzendaria izan
zen.

Pierre Bourdieu 1930ean jaio zen Denguin Biarnoko herrixkan. Bere aita, lehenik,
soldatapeko nekazaria izan zen, eta postaria ondoren, beti ere jatorrizko
herrixkatik mugitu gabe. Ama, aldiz, Lasseubeko jabegoa zuen nekazari familia
batetik zetorren. Bikotearen seme bakarra izan zen.

Goi-mailako eskolako ikasle izan zen, filosofiako agregatu ondoren eta 1982.
urteaz geroztik soziologiako irakasle Frantziako Eskolan. Jean-Claude
Passeronekin erreprodukzio sozialaren inguruko eskola-mekanismoei buruz egin
dituen lanengatik da batez ere ospetsu: Les Héritiers (1966, Oinordekoak), La
Reproduction: éléments d'une théorie du système d'enseignement (1970, Ugalketa:
hezkuntza-sistemaren teoria baten osagaiak).

Lan ugari idatzi ditu, zeinetan gogoeta teorikoa eta ikerketa-lana lotzen
dituen: Un art moyen, les usages sociaux de la photographie (1965, Erdi-mailako
arte bat, argazkilaritzaren erabilera sozialak), La Distinction, critique
sociale du jugement (1979, Bereizketa, epaiaren kritika soziala), Les Règles de
l'art: genèse et structure du champ littéraire (1992, Artearen arauak:
literatura-alorraren sorrera eta egitura).

Soziologian, Bourdieuren lanek oinarrizko bi kontzeptu nabarmendu dituzte:
alorra (edo saila), bizitza sozialaren mailan gertatzen den eta era objektiboan
erakundeen bitartez mamitzen dena (eskola, esate baterako); eta habitusa,
egitura sozialek gizarte-eragileen izaerak eta portaerak egituratzen duena.
Alorraren eta habitusaren arteko harreman dialektikoaren bitartez uler daiteke
Bourdieuk gizarte-errealitatearen eraikuntza prozesuaren teoria.

Bourdieuren asmorik nagusiena soziologian nagusitu diren objektibismoaren eta
subjektibismoaren arteko eztabaida gainditzea zen. Haren ustez, bi ikusmolde
horien arteko eztabaida faltsua zen eta hori guztia gainditzeko teoria
soziologiko propio bat garatu zuen, berak “estrukturalismo konstruktibista” (edo
“konstruktibismo estrukturalista”) deituko zuena.

Objektibismoaren alorrean, Bourdieuk egile eta korronte hauek kokatzen ditu:
Émile Durkheim eta bere egitate sozialen azterketa; Saussureren
estrukturalismoa; eta Lévi-Strauss eta marxista estrukturalak. Ikusmolde horiek
egitura objektiboetan zentratzen dira eta ez dute aintzat hartzen egitura horien
eraikuntzan aktoreen pentsamenduen eta sentimenduen zeregina; agenteak eta
ekintzak baztertzen ditu.

Subjektibismoaren alorrean, aldiz, Alfred Schützen fenomenologia; Blumerren
elkarrekintza sinbolikoa eta Garfinkelen etnometodologia ordezkari
adierazgarrienak dira. Ikusmolde honetan agenteen ekintza aztertzen dira eta ez
dira egiturak aintzat hartzen.

Objektibismoaren eta subjektibismoaren arteko dilema hori askatzeko, Bourdieuk
praktikak aztertzea proposatzen du, sozialak zein kulturalak, izan ere, hori
baita bere uztez ekintza-egitura arteko dialektikaren emaitza. Praktikak ez
daude objektiboki determinatuak baina ez dira ere norberaren aukeramenaren esku
geratzen.

Egitura eta gizarte-eraikitze prozesuaren arteko dialektika horren inguruko
kezkaren ondorioz, Bourdieuk ikusmolde berri bat proposatuko du, gorago aipatu
“estruktural konstruktibismoa” . Ikusmolde horren arabera, Bourdieuk onartzen du
egitura objektiboek agenteen kontzientziatik eta borondatetik aparte bizi
direla. Alta, egitura horiek ez dira erabat determinatzaileak. Neurri batean
baino ez dituzte mugatzen agenteen ekintzak. Era berean, jarrera konstruktibista
berea egiten du pentsamendurako, pertzepziorako eta ekintzarako eskemen
sorkuntza aztertzeko garaian.

Estrukturalismoaren eta konstruktibismoaren arteko lotura egiten saiatu arren,
zenbait egilek estrukturalismorako joera nagusiagoa erakusten duela adierazten
dute . Horregatik, Foucault-ekin batera, bera ikuspegia
“postestrukturalistatzat” hartu izan da. Nolanahi ere, Bourdieuren lanetan
aktore aktibo bat topatu daiteke, “borondatezko aldaketak” eragiteko gaitasuna
duena araututako bat-batekotasun egoera batean.

Habitus[ohar 1] kontzeptuaren bitartez Bourdieuk sozializazioa eta gizabanakoen
ekintzen arteko lotura azaldu nahi du. Habitusa gizabanakoak bere
gizarte-esperientzia osoan zehar bereganatzen duen disposizio eta ekintza- zein
pertzepzio-eskemen multzoa da. Sozializazioaren bitartez, lehenik, eta ibilbide
sozial osoaren bitartez, bigarrenik, gizabanako orok apika pentsatzeko,
sentitzeko eta egiteko modu multzo bat barneratzen du, denboran zehar egonkor
gertatuko dena. Bourdieuk uste du disposizio hauek gizabanakoen etorkizuneko
jardunaren iturburu direla.

Habitusak badu beraz “sormen indarra”: badu hastapenetik zentzu praktikoa. Hala,
Bourdieuk habitusa honela definitzen du: “egitura egituratzaile bezala
funtzionatzeko prest dauden egiturak egituratuak”. Hitz soilez, habitusa egitura
egituratuak dira sozializazioak sortzen dituelako; baina, era berean, egitura
egituratzaileak ere badira praktika berrien sortzaile ere badelako. Bistan
denez, Bourdieuk hainbat ideia kontrajartzen ditu (kanpokoa eta barnekoa,
objektiboa eta subjektiboa, emana dena eta berrikuntza dena) beraien arteko
harreman dialektikoa azaltzeko. Erakutsi nahi du egitura egonkorrak izan arren,
barneratutako egiturak ez direla determinatzaileak eta gizabanakoak baduela
gizarte aldaketarako aukera. Berez, habitusa eta mundu sozialaren arteko
harreman dialektikoaren bitartez, errealitate soziala etengabe ari da aldatzen.
Izatez, habitusa, antzinako praktika esanguratsuen emaitza izateaz gain,
etorkizuneko praktika esanguratsuen sortzaile ere bada.

Habitusa kontzientzia eta hizkuntza maila azpitik gertatzen da eta borondatearen
kontrolaz harantzago dago. Habitusaren funtzionamenduaren kontzientzia ez izan
arren, egiten diren jarduera praktiko gehienetan agertzen da, adibidez, jateko,
ibiltzeko, hitz egiteko edo mukiak kentzeko moduan ere .

Bourdieuk alorra gerra eremua baten antzera ikusten du. Alorraren egiturak
partaideen estrategiak indartzen ditu, indibidualki zein kolektiboki, norbere
kokapena mantentzeko edo hobetzeko, eta beren ekoizpentzat, hierarkizazio
printzipio abantailatsuagoak ezartzeko.

Pierre Bourdieuk espazio sozialaren teoria eratu zuen, batez ere La distinction
lanean, eta horretarako marxismoaren eta weberismoaren tradizioak gurutzatu
zituen. Teoria honek nagusiki zera azaldu nahi du:

Bourdieuk espazio sozialaren hierarkizazioaren jatorrizko teoria bat proposatzen
du Max Weberren berrirakurketan oinarrituko dena. Teoria hau teoria marxistari
kontrajarriko zaio. Izatez, teoria marxistaren ustetan, gizarteak ekoizpen
ekonomikoaren arabera egituratzen dira. Hala, marxistek deitzen duten ekoizpen
modu kapitalistan, ekoizpen ekonomikoa ekoizpen harreman kontrajarrien artean
ematen da, hots, ekoizle zuzenak (proletargoa) eta ekoizpen bitartekoen jabeak
(kapitalistak). Horrela kapitalismoak bi gizarte-klase sortuko ditu,
proletarioak eta kapitalistak. Bi klase hauek borrokan egongo lirateke,
kapitalistek, marxisten arabera, proletarioak esplotatzen dituztelarik. Era
honetan ekoizpen ekonomikoak gizartea egituratzen du aurkakoak diren
gizarte-klaseak sortuz.

Bourdieu espazioaren teoria horren kontra egongo da. Bere iritziz, Max Weberri
jarraituz, gizarteak ez dira egituratzen soilik logika ekonomikoen arabera.
Hala, Bourdieuk kapital ekonomikoari, analogia berdina erabiliz, kapital
kulturala eranstea proposatzen du. Izan ere, iruditzen zaio gizarte modernoetan,
agente sozialek duten baliabide kultural kantitateak ezinbesteko zerikusia duela
beraien kokapen sozialean. Adibidez, gizabanako baten kokapen sozialean,
Bourdieurentzat, bera oinordeko den aberastasun ekonomikoak eta eskuratu duen
titulazio akademikoak determinazio pisu berdina dute.

Bourdieuk, gizartearen hierarkizazio teoria hori oinarri hartuta, talde sozialen
sorkuntza prozesuak ezagutzen saiatuko da. Marxistak ez bezala, Bourdieuk ez du
este gizarte-klaseak berez existitzen direnik, objektiboki, "errealista"
deritzon kokapen baten arabera. Aitzitik, soziologoa gai bada, esaterako,
gizarte-portaera desberdinetatik abiaturik, gizarte-klaseak "paperean"
eraikitzeko, horrek ez du esan nahi gizabanakoak klase horien partaide
kontsideratzen direnik. Ikerketak askok demostratu dute "klase ertaineko" bezala
bere burua ikusten duten gizabanakoak askoz gehiago direla "objektiboki" ematen
zaion definizioari dagozkionak baino. Hala ere, Bourdieuk ez du ere uste
gizarte-klaseek inongo errealitaterik ez dutenik, gizabanakoen taldekatze
arbitrarioa direnik, hots, jarrera "nominalista" hutsa direnik. Bourdieuk
pentsatzen du lan politikoaren funtsezko zati bat agente sozialak mobilizatzea
dela, sinbolikoki batzearena, talde partaidetza sentimendua sortzeko, eta hala,
gizarte-klase "mobilizatuak" sortzeko. Baina horrek arrakastarako aukerak
handiagoak ditu biltzeko tentatu nahi diren gizabanakoak espazio sozialean
objektiboki gertu badaude.

Bourdieurentzat, gizabanakoen bizitza estiloak beren kokapen sozialaren isla
dira. Horrela, Bourdieu saiatzen da korrelazio bat ezartzen gizabanakoen
bizitzeko, sentitzeko eta egiteko moduen artean, beren gustuak eta gorrotoak
bereziki, eta gizarte-hierarkietan betetzen duten kokapenaren artean.
Gizarte-kokapen eta gizarte-praktiken arteko korrelazio horren erakusle irudiko
diagrama da. Bertan, gizarte-posizioen espazioa eta praktika kultural, sozial
eta politikoen espazioak uztartzen dira.

Habitusa korrelazio horren bideratzaile nagusietakoa da. Gizabanakoek,
gizarte-bizitza mota jakin bat biziz, era berean disposizio kultural jakin
batzuk ere bereganatzen dituzte. Horrela, langileak, behar ekonomikoa gailentzen
den bizitzara kondenaturik, elikaduraren ikuspuntu funtzionala dute, lehenik eta
behin elikagarria izan behar dena, baita artearen ikuspuntua ere, halabeharrez
errealista izan behar duena. Gauza bere gertatzen da beren gorputzarekin: taxutu
beharreko tresna bat bezala ikusten da, eta horrela, kirola bezalako praktikatik
indar fisiko handiagoa baino ez da espero.

Hala ere, Bourdieuk uste zuen bizitza estiloen espazio honetan gertatzen zela
funtsean gizarte-ordenaren legitimazioa. Horrela, gizarte-praktikak
hierarkizatuak diren neurrian eta hierarkia hauek azpian dauden
gizarte-hierarkien isla diren neurrian, bizitza estiloek bereizketan
(distinction) eta legitimazioan izugarrizko eraginak dituzte. Adibidez, talde
sozial dominanteak sozialki gehien baloratuagoak diren musikak maite dituzten
bitartean, talde sozial dominatuak musika horiengan gustuaren araberako
bereizketa bat antzematen dute. Baina bereizketa hori legitimazioa da ere: talde
sozial dominanteak berezituak edo apartekoak dira musika bereziak maite
dituztelako.

Hala ere, borroka sinboliko honetan, menpeko klaseak galtzaile irteten dira
beti: klase dominanteak imitatuz, bereizketa kulturala onartzen dute, inoiz
egokiro erreproduzitzera iritsi gabe. "Berez, asmoak ustelak dira jatorrian,
izan ere, lasterketaren helmuga inposatzen uztea ez ezik, berdindu nahi duen
hori desabantaila egoeratik abiatzea ere onartzen baitu".

Esan bezala, Bourdieurentzat espazio soziala erlaziozkoa da. Ez legoke berez
gustu zakarrik: hala izatekotan, berezitzat hartzen diren beste batzuekin
erkatzen direlako izango dira. Golfa ezingo litzateke berezia izan ez balira
gainerako kirolak existituko, futbola bezalaxe, zeinarekin kontrajarri
dezakegun[ohar 2]. Berez, bereizketaren gizarte-praktikak denboran zehar aldatuz
doaz klase baxuenak bereizketa praktika horiek bereganatzen doazen heinean.

Goiko diagramak, beraz, kokapen sozialen eta kultura- eta gizarte-praktiken
arteko loturaren momentu jakin bat baino ez du irudikatzen. Lotura hori aldatuz
doa bereizketa borroka sozialen arabera. Horrela, tenisa gaur egun ez da
inkestak egin ziren garaian (1960ko hamarkada) bezain berezia, grafikoak
adierazten duen bezala. Izatez, tenisaren praktika asko zabaldu da burgesia
txikiaren baitan.

Bereizketa lanean, Pierre Bourdieuk, Jean-Claude Passeron-ekin batera, erakusten
saiatzen da ikaskuntza sistemak "biolentzia sinbolikozko botere" bat egikaritzen
duela , eta horrek, gizarte-hierarkien jatorrizko indar-harremanak legitimatzen
laguntzen duela. Hori posible da, lehenik eta behin, hezkuntza sistemak klase
dominatzailetik gertuago dauden ezagutzak transmititzen dituelako. Hala, klase
menderatzaleko haurrak, etxetik jaso duten kapital kulturalari esker, errazago
egokitzen dira eskolako beharretara, eta ondorioz, arrakasta handiagoa izaten
dute beren ikasketetan. Horrek, Bourdieuren iritziz, erreprodukzio sozialaren
legitimazioa bizkortzen du[ohar 3]. Klase menderatzailearen kideen
eskola-arrakastaren kausak ezkutuan geratzen dira beren diplomei esker, izan
ere, diploma hauek kokapen sozial menderatzaileak legitimatzen dituzte.
Bourdieuk dioen bezala, "eskola tribunalaren epaiak erabakigarriak dira batez
ere kondenarekin batera, kondena beraren kontuan hartuzkoak ahazten dituelako".
Bestela esanda, Bordieuren ustez, hezkuntza sistema eta klase dominatzailearen
kulturaren arteko gertutasunari esker klase horretako kideek eskola-arrakasta
ezkutuan geratzen da, eta horrek, eskolak erreprodukzio sozialaren legitimazioa
posible egiten du.

Bourdieuren ustez, legitimazioa prozesu hau bi oinarrizko sinesmenei esker
gertatzen da. Batetik, eskola neutroa bezala eta bere ezagutzak ere erabat
independenteak bezala kontsideratzen dira. Eskola ez da ikusia, beraz,
burgesiatik gertu dagoen arbitrario kultural baten erakusle gisa. Bestetik,
eskola-porrota ala arrakasta, gizabanakoen berezko "dohain naturalekin" lotzen
da. Eskola-porrota jasaten duen horrek, funtsean soziala den prozesua, porrot
pertsonal baten gisa biziko du, bere ez gaitasunari porrotaren arrazoia
eragotziz (esaterako, bere adimen falta). "Dohainaren ideologia" horrek
ezinbesteko rola jokatzen du gizabanakoen eskola-patuaren, eta hortik eratortzen
den gizarte-patuaren, onarpenean.

Bourdieurentzat, biolentzia sinbolikoa alor edo kokapen sozial jakin bati
halabeharrez loturik dagoen gizarte-dominazioa agenteek barneratzea da.
Dominazio hau kontzientziaren azpitik dago eta ez da oinarritzen subjektuarteko
dominazio batean (gizabanako batek beste baten gain) baizik egiturazko dominazio
batean (kokapen bat beste baten gain). Egitura hau, agenteek duten kapitalaren
arabera egiten da, eta biolentoa da, zeren agenteek ez baitute antzematen.
Biolentzia hau, beraz, gutxiagotasun-uste edo ezdeus sentimendu iturri izan
daiteke: sufritua baino ezin daiteke izan; inolaz ere ez objektibatua.
Biolentzia sinbolikoak bere oinarria talde sozialen hierarkizazioari loturik
dagoen sailkapen-eskemen legitimazioan aurkitzen da.



