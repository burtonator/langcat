https://bg.wikipedia.org/wiki/%D0%95%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%BE_%D0%BF%D1%8A%D1%80%D0%B2%D0%B5%D0%BD%D1%81%D1%82%D0%B2%D0%BE_%D0%BF%D0%BE_%D1%84%D1%83%D1%82%D0%B1%D0%BE%D0%BB_2016

Европейското първенство по футбол 2016, наричано още Евро 2016, е 15-тото
Европейско първенство по футбол организирано от УЕФА. Франция е домакин на
турнира, който се провежда от 10 юни до 10 юли 2016 г. Отборът на Испания е
защитаващ двете си последователни титли от 2008 и 2012, но е отстранен на
осминафинал от Италия. Португалия печели първата си титла след победа с 1:0 над
Франция в продълженията на финала.

Франция е избрана за домакин на 28 май 2010 г., след като побеждава
кандидатурите на Италия и Турция. Мачовете ще се проведат на 10 стадиона в 9
града: Бордо, Вилньов д'Аск, Ланс, Лион, Марсилия, Ница, Париж, Сент Етиен и
Тулуза. Това е третият път, в който Франция ще е домакин на първенството след
първото издание през 1960 г. и финалите от 1984 г.

За първи път в Европейското първенство участват 24 отбора, вместо досегашните
16. Домакинът Франция се класира по право, останалите 53 национални отбора
участват в квалификации, които се провеждат от септември 2014 г. до ноември 2015
г.

Четири кандидатури са обявени преди крайния срок 9 март 2009 г. Това са Франция,
Италия и Турция със самостоятелни кандидатури, както и Норвегия и Швеция с обща
кандидатура. Норвегия и Швеция оттеглят кандидатурата си през декември 2009 г.

Форматът е променен спрямо този от предишното първенство. Груповата фаза се
състои от шест групи (от A до F) от по четири отбора вместо от четири групи от
по четири отбора, както е през 2012. Също така е добавена допълнителна фаза от
директните елиминации – осминафинали. Първите два от всяка група, както и
четирите най-добри отбора, заели трети места, ще продължат до осминафиналите. Ще
последват четвъртфинали, полуфинали и финал.

Този формат прави мачовете общо 51 в сравнение с досегашните 31, които да се
играят в период от 29 до 31 дни. Генералният секретар на УЕФА Джани Инфантино е
представил формата като „незавършен“, защото поради нуждата от трети отбор от
групата, който да продължи, това ще доведе до трудност в предотвратяването на
ситуации, в които отборът може предварително да знае какви резултати му трябват,
за да излезе от групата, което може да доведе до липса на тръпка за феновете или
дори за тайни договорки между отборите.

53 страни се борят за 23 места, за да се присъединят към домакина Франция.
Урните с държавите са формирани на базата на коефициентите на страните според
УЕФА след края на квалификациите за Световното първенство по футбол 2014, като
шампионът от Евро 2012 по право е в първата урна.

Бележка: Капацитетът на стадионите е планирания за мачовете по време на Евро
2016 и не е задължително да е пълният капацитет на стадиона.

Церемонията по тегленето на жребия за груповата фаза на Евро 2016 се състоя в
Париж на 12 декември 2015 г.

24-те отбора са разпределени в 4 урни, като за всяка група е предвиден по 1
отбор от всяка урна. Домакинът Франция и действащият шампион Испания са
автоматично поставени в първа урна, а за разпределението на всички останали
отбори се вземат предвид техните коефициенти, които представляват сбора от
средния брой точки, които даден тим е спечелил в последните 3 квалификационни и
(евентуално) финални турнира. 20% от тези точки идват от участието в Евро 2012,
40% – от Световното първенство през 2014 г. и 40% – от квалификациите за
настоящето първенство.

Долната таблица представя 4-те урни. В скобите е посочена позицията на всеки
отбор в ранглистата на УЕФА преди началото на първенството. Франция (8), като
домакин, са поставени автоматично на първа позиция в Група A. Испания, като
защитаващи титлата си, са поставени автоматично в Урна 1 без значение от
позицията в ранглистата.



https://bg.wikipedia.org/wiki/%D0%98%D1%81%D0%BB%D0%B0%D0%BD%D0%B4%D0%B8%D1%8F

Република Исландия (на исландски: Ísland, произнася се ˈislant, „ледена страна“)
е островна държава в северната част на Атлантическия океан. Намира се между
Гренландия и Шотландия и е на северозапад от Фарьорските острови.

Исландия е страна с пазарна икономика, с относително ниски данъци в сравнение с
другите страни членки на ОИСР. Тя поддържа т. нар. Скандинавска социална
система, която предоставя универсално здравеопазване и висше образование за
своите граждани. Исландия се нарежда високо в икономическата, политическата и
социалната стабилност и равенство. През 2013 година тя бе класирана като 13-та
най-развита страна в света от Индекс на човешкото развитие на ООН. Исландия
работи почти изцяло на възобновяема енергия. Във връзка със световната финансова
криза (2007 – 2008), цялата банкова система се проваля през октомври 2008
година, което довежда до тежка депресия и значителни политически вълнения. Много
банкери са осъдени на затвор. Страната фактически се оказва на границата на
банкрутирането. По-късно икономиката значително се възстановява, в голяма степен
благодарение на скока в туризма. 

Исландската култура се основава на скандинавското наследство на нацията.
Повечето исландци са потомци на германски и келтски заселници. Културното
наследство на страната включва традиционните исландска кухня, исландска
литература и исландски саги. Исландия е страната с най-малкото население от
всички членки на НАТО и е единствената от тях, която няма постоянна армия.

Смята се, че първите заселници в Исландия са ирландски християнски монаси, които
прекарват известни периоди на острова през 8 век. Те престават да го посещават
след постепенното заселване на викинги, идващи от Норвегия. Първият известен
заселник е Ингоулвур Артнарсон, който през 874 година се настанява в района на
днешен Рейкявик. Той е последван от нови заселници, главно норвежци и техните
ирландски роби. До 930 година основната част от ограничената обработваема земя
на острова е разпределена. Тогава е създаден Алтингът, парламент със
законодателна и съдебна власт. Той е смятан за най-стария парламент в света,
който, макар и с прекъсвания, съществува и до днес.

Християнството се налага в Исландия около 1000-та година с подкрепата на
норвежките крале. Те традиционно упражняват значително влияние в страната, както
поради норвежкия произход на повечето исландци, така и поради зависимостта на
острова от търговията с норвежките пристанища. След продължителен период на
размирици, през 1262 г. Алтингът сключва т. нар. Стар договор, с който Исландия
се подчинява на норвежката корона, а със сключването на Калмарската уния в края
на 14 век – на Дания.

Келтски монаси живеели в Исландия преди скандинавските заселници, вероятно
членове на шотландска мисия. Последните археологически разкопки разкриват
останки от кабини в пристанища на полуостров Рейкянес. Шведският изследовател на
викингите Гардар Свавасон е първият, обиколил Исландия през 870 г. Установява
се, че това е остров.

Следващите столетия са най-тежките в историята на Исландия. При всяка от двете
големи чумни епидемии през 1402 – 1404 и 1494 – 1495 година измира около
половината от неголямото население на острова. В средата на 16-ти век датчаните
налагат лутеранството, като през 1550 г. е обезглавен последният исландски
католически епископ Йоун Арасон, тачен като национален герой. В допълнение към
тежките природни условия, от 17-ти век външната търговия на страната е
превърната в монопол, правата върху който са продавани от датското правителство,
което се превръща в сериозна пречка за икономическото развитие. Крайбрежието
става обект на нападения на пирати от Англия, Испания и Алжир. През 18-ти век
нова епидемия, от едра шарка, унищожава около една трета от населението.
Изригване на вулкана Лаки през 1783 година нанася тежки щети на земеделието,
като измира повече от половината добитък, а при последвалия глад – и около една
четвърт от хората.

През 1814 г., след Наполеоновите войни, Норвегия е отделена от Дания, но
Исландия остава под датско владение. През 19-ти век в страната се засилва
движението за независимост, вдъхновено от европейския романтичен национализъм,
като начело на повечето негови политически прояви застава Йон Сигурдсон. През
1874 г. страната получава известна вътрешна автономия, която е разширена през
1904 година. През 1918 г. между Дания и Исландия е сключен договор с 25-годишен
срок, според който Исландия става суверенна държава в лична уния с Дания.

В междувоенния период Исландия функционира като конституционна монархия, като
датският крал осъществява правомощията си чрез свой постоянен представител. След
началото на Втората световна война комуникациите между двете страни са
затруднени, а след окупацията на Дания от Германия през април 1940 година стават
невъзможни, поради което Алтингът възлага на правителството да изпълнява
временно функциите на монарха, свързани главно с външната политика. В същото
време островът придобива все по-голяма важност за двете воюващи страни. През
пролетта на 1940 година, в нарушение на нейния неутралитет, Исландия е окупирана
от британски войски, заменени на следващата година от американски, които остават
там до 1946 година.

В края на 1943 г. срокът на договора за уния с Дания изтича. След проведен през
пролетта референдум, на 17 юни 1944 г. Исландия е обявена за независима
република. През 1949 г., сред необичайни за страната обществени противоречия,
Исландия става член на НАТО, а през 1951 г. е подписан двустранен военен договор
със Съединените щати, в резултат на който американските войски се връщат на
острова. Те остават там в хода на цялата Студена война и се изтеглят отново през
есента на 2006 г.

След Втората световна война в Исландия започва период на значителен икономически
растеж, свързван с индустриализацията на риболова и преработката на риба, Плана
Маршал и нарастването на търговията, в резултат на общия икономически подем в
Западна Европа. През 70-те години Исландия е в центъра на т.нар. Рибни войни –
поредица от спорове с Великобритания, Западна Германия и някои други страни, в
резултат на които страната увеличава многократно зоната около острова с
изключителни права за риболов.

Отдалеченият от континента остров Исландия е една от най-северните точки на
Европа. Територията на Исландия е заета от високи планини, ледници, гейзери и
вулкани. Островът разполага и с много горещи минерални извори. В столицата
Рейкявик те се използват за отопление. Най-високият връх, Кванадалсхнюкюр (в
някои източници се споменава с името Хванадалсхнукюр) се намира на ледника
Вахтнайокутъл (2110 m).

Исландия е най-големият остров в света, възникнал изцяло в резултат на
вулканична дейност. Такива са и заобикалящите я островчета Сюртсей, Строхкюр и
Стори Гейсир.

В Исландия вирее полярният мак. Животинският свят е беден, по крайбрежието
обитава тъпоклюна кайра.

Климатът в Южна и Централна Исландия е умерен морски. Поради затоплящия ефект на
северноатлантическото течение, в Южна Исландия зимите не са сурови, дори са
меки. Летата са сравнително прохладни. В Северна Исландия климатът е субполярен.
В тази част на острова климатът е малко по-студен в сравнение с климата в южните
части.

Исландия се намира на кръстовището на Северния атлантически океан и Северния
ледовит океан. Основният остров е изцяло южно от Северния полярен кръг , който
минава през малкия исландски остров Гримси. Страната е разположена между
географските ширини 63° и 68° N, и дължини 25° и 13° W.

Исландия е по-близо до континентална Европа , отколкото от континенталната част
на Северна Америка. По този начин островът обикновено се включва в Европа поради
исторически, политически, културни и практически причини. Исландия е 18-ти по
големина остров в света и вторият по големина остров в Европа след
Великобритания. Основният остров е 101 826 km², но на цялата страна е 103000 km²
в размер, от които 62,7% са тундра. Има тридесет малки острови в Исландия,
включително слабо населени. Езерата и ледниците покриват 14,3% от нейната
повърхност; само 23% се растителност. Геологически Исландия е част
от Средноатлантически хребет.

Климатът на брега на Исландия е субполярен океански. Региони в света с подобни
климатични условия включват Алеутски острови, полуостров Аляска, въпреки че тези
региони са по-близо до екватора. Въпреки близостта си до Арктика, бреговете на
острова остават без лед през зимата. Ледените нахлувания са редки. Последните,
които са настъпили на северния бряг са през 1969 година. Климатът варира между
различните части на острова. Най-общо казано на южния бряг е по-топло, влажно и
ветровито, отколкото на север. Централните планини са най-студената част на
страната. Ниските вътрешни райони на север са най-сухи. Снеговалежът през зимата
е по-често на север отколкото на юг. Най-високата записана температура на
въздуха е 30,5 °C на 22 юни 1939 година на югоизточния бряг. Най-ниската е -38
°C на 22 януари 1918 година в североизточния хинтерланд.

Има около 1300 известни видове насекоми в Исландия. Когато хората се заселват,
единственият роден бозайник е полярната лисица. В редки случаи има и прилепи,
които долитат с вятъра на острова, но те ​​не са в състояние да се размножават
там. Полярните мечки понякога идват от Гренландия, но те ​​са само посетители.
Приблизително три четвърти от острова е безплоден на растителност. Животът на
растенията се състои главно от пасища, които редовно се пасат от добитъка.
Постоянното заселване на хората значително нарушава изолираната екосистема на
тънки, вулканични почви и ограниченото видово разнообразие. Горите са силно
експлоатирани в продължение на векове за огрев и дървен материал.Обезлесяването,
климатичното влошаване по време на малката ледена епоха и прекомерната паша с
овце, внесени от заселници, причинява загуба на горния почвен слой
поради ерозия. Днес много ферми биват изоставени. Три четвърти от 100 000
квадратни километра на Исландия са засегнати от ерозия на почвата. Само няколко
малки брези съществуват в изолирани резервати. Засаждането на нови гори
увеличава броя на дърветата, но резултатът не може да се сравнява с
първоначалните гори. Някои от засадени гори включват въведени видове.
Най-високото дърво в Исландия е ситка смърч, засадено през 1949 година.
Животните в Исландия включват исландски овце, едър рогат добитък, пилета, кози ,
исландски коне и всички потомци на животни, внесени от европейците. Дивите
бозайници включват арктическа лисица, норка, мишки, плъхове, зайци
и елени. Полярните мечки понякога посещават острова, идвайки по айсберги от
Гренландия.Морските бозайници включват дългомуцунест тюлен (Halichoerus
grypus) и обикновен тюлен (Phoca vitulina).Много видове риба живеят в океанските
води в околностите на Исландия. Птиците, особено морските са важна част от
животинския свят на Исландия.

От 17 юни 1944 г. Исландия е независима парламентарна република. Държавен глава
е президентът – предимно с представителни функции, който се избира за 4-годишен
период. Парламентът (алтинг)ът се състои от 63 депутати и се избира за срок от 4
години.

Административно Република Исландия е разделена на 23 териториални единици,
наречени сисла (на исландски sýslur). Сисла са съставени от 95 общини. Паралелно
с това страната е разделена на 6 парламентарни избирателни района и 14
самостоятелни града.

Исландия е с ляво-дясно многопартийна система .След парламентарните избори от
2013 години, най-големите партии са дясноцентристката Партия на независимостта
(Sjálfstæðisflokkurinn) и Прогресивната партия (Framsóknarflokkurinn). Много
други страни съществуват на общинско ниво, повечето от които работят само на
местно ниво в една община. Исландия е първата страна в света, която има
политическа партия, образувана и ръководена изцяло от жени. Известна като Списък
на жените или Женски алианс (Kvennalistinn), тя е основана през 1983 година, за
подпоматгането на политическите, икономически и социални нужди на жените. След
участието си в първите парламентарни избори, Женският алианс помага за
увеличаването на дела на жените парламентаристи. 

Исландия е представителна демокрация и парламентарна република. Модерният
парламент е основан през 1845 година като консултативен орган към датския
монарх.

Смятано от мнозина повторното установяване на събранието е основано през 930
година в период на федерация. Следователно, „това е може би най-старата в света“
парламентарна демокрация. В момента тя има 63-ма членове, които се избират за
максимален период от четири години. Президентът се избира чрез преки избори за
срок от четири години, без граница. Изборите за президент и местните общински
съвети са отделно на всеки четири години.

Исландия, която е член на ООН, НАТО, ЕАСТ и ОИСР, поддържа дипломатически и
търговски отношения с почти всички народи, но връзките със скандинавските
страни, Германия, САЩ, Канада и други държави от НАТО са особено близки. В
исторически план, поради културни, икономически и езикови прилики, Исландия
е скандинавска страна, и участва в междуправителственото сътрудничество
през Северния съвет.

Исландия е член на Европейското икономическо пространство (ЕИП), което позволява
на страната достъп до единния пазар на Европейския съюз (ЕС). Тя не е била член
на ЕС, но през юли 2009 г. на исландския парламент, гласува в подкрепа на
заявление за членство в ЕС , и официално се прилага от 17 юли 2009 г. Въпреки
това, през 2013 г., проучванията на общественото мнение показват, че много
исландци са срещу присъединяването към ЕС; след последните избори двете партии,
които формират ново правителство на острова – центристката Прогресивна партия и
дясната Партия на независимостта – обявиха, че ще проведат референдум за
членството в ЕС. Страната не разполага с въоръжени сили.

Исландия не разполага с постоянна армия. От май 2008 година страните от НАТО
периодично разполагат да патрулират бойци над исландското въздушно пространство
под исландска въздушна – полицейска мисия. Исландия подкрепи нахлуването в Ирак
през 2003 година, въпреки по-задълбочените конфликти. Исландия участва в
продължаващия конфликт в Афганистан. Въпреки продължаващата финансова криза,
първият нов патрулен кораб в продължение на десетилетия стартира на 29 април
2009 година. Според глобалния индекс на миролюбието, Исландия е най-спокойната
страна в света. Има ниско ниво на престъпност и високо равнище на
социално-политическа стабилност.

Националният състав на страната е еднороден. Повече от 90% са исландци. Освен
тях в страната живеят датчани, норвежци и др. Около 60% от жителите на страната
са съсредоточени в югозападната част на острова. В столицата Рейкявик и
околностите живеят около 2/3 от населението на страната. Изповядваната религия е
протестантството – Евангелска лутеранска църква на Исландия. В Рейкявик има и
действаща руска православна църква.

Исландия произвежда и изнася значителни количества алуминий и феросиликон, като
делът на химическата индустрия в БВП на Исландия непрекъснато нараства през
последните години.

Силно развит е финансовият и банков сектор. Водещите търговски банки в страната
стъпват все по-уверено на банковия пазар в Скандинавия и Европа като цяло,
включително чрез установяване на контрол и закупуване на чуждестранни търговски
банки и застрахователни дружества.

Много исландци обаче остават недоволни от състоянието на политиките за икономии
на правителството. Дясноцентристката Партия на независимостта се връща на власт
в коалиция с Прогресивната партия на изборите през 2013 година. 

1 март е ден на бирата в Исландия. На този ден всеки възрастен трябва да изпие
толкова бира, колкото може. Така се отбелязва приемането на Закона за бирата,
който действа в страната от 1989 г. По време на празника се провежда бирен
фестивал, през който туристите могат да се присъединят в столицата Рейкявик към
обществото на студентите, разпиващи в най-шумните кръчми на града. Надпиването
продължава до ранни зори и е ограничено единствено от цената на кехлибарената
напитка – една от най-високите в света (около 8 долара за литър). Въздържателите
отбелязват празника с надбягвания със снегоходи, а децата – с правене на
скулптури от сняг.

Всяка година столицата на Исландия Рейкявик е домакин на фестивал на изкуствата,
на който биват представяни театрални постановки, концерти, опери и представления
на клоуни, мимове и жонгльори от цял свят. Фестивалът се провежда от 1970 г.

През 2015 г. Исландия е на 21-во място по свобода на пресата в света по данни на
Репортери без граници ( 13 място спрямо предходната година).

Министерството на образованието, науката и културата отговаря за политиките и
методите на училищата, които трябва да използват и издават национални насоки в
учебната програма. Въпреки това основните училища, както и по-обикновените
средни училища се финансират и управляват от общините. Правителството позволява
на гражданите да обучават вкъщи децата си, обаче под много строг набор от
изисквания.

Детската ясла не е задължително образование за деца на възраст от шест години и
е първата стъпка в образователната система. Настоящото законодателство относно
училището е прието през 1994 година. Задължителното образование се състои от
основно и прогимназиално образование, които често се провеждат в една и съща
институция. Образованието е задължително по закон за деца на възраст от 6 до 16
години. Учебната година трае девет месеца. Започваща между 21 август и 1
септември и приключва между 31 май и 10 юни. Часовете се провеждат пет дни в
седмицата. Всички държавни училища имат задължително обучение в християнството,
въпреки че освобождаването може да бъде разгледано от министъра на
образованието.

Исландия има универсална здравна система, която се управлява от Министерството
на социалните грижи ( исландски: Velferðarráðuneytið ) и се изплаща предимно от
данъците (85%) и в по-малка степен от такси за услуги (15%). За разлика от
повечето страни, не съществуват частни болници и частното осигуряване е
практически несъществуващо. Значителна част от държавния бюджет е възложен на
здравеопазването и Исландия се нарежда на 11-то място в разходите за
здравеопазване като процент от БВП и 14-то място в разходите на глава от
населението. От всички здравни системи в света е една от най-добре представящите
се и се класира на 15-то място в Световната здравна организация. Според един
доклад на ОИСР, Исландия отделя много повече средства за здравеопазване,
отколкото повечето индустриални държави. Считано от 2009 година , Исландия има
3,7 лекари на 1000 души (в сравнение със средно 3.1 в страните от ОИСР) и 15,3
сестри на 1000 души (в сравнение със средно 8.4 на ОИСР). Исландците са сред
здравите хора в света - 81% според едно проучване на ОИСР. Въпреки, че е все
по-голям проблем, затлъстяването не е толкова широко разпространено. Както и в
други развити страни детската смъртност е една от най-ниските в света. Делът на
населението, което пуши е по-нисък от средния за ОИСР. Средната продължителност
на живота е 81.8 (в сравнение със средно на 79.5 OECD). Освен това Исландия има
много ниско ниво на замърсяване. Високо ниво на екологично съзнание
сред гражданите. Според оценка на ОИСР, размера на токсичните материали в
атмосферата е много по-нисък, отколкото във всяка друга индустриализирана
страна. 



https://bg.wikipedia.org/wiki/%D0%90%D0%BD%D0%B8_%D0%91%D0%B0%D0%BA%D0%B0%D0%BB%D0%BE%D0%B2%D0%B0

Ана Димитрова Бакалова–Стоянович, по-известна като Ани Бакалова, е българска
театрална и филмова актриса.

Родена е на 5 април 1940 г. в град София в семейството на Димитър Ив. Бакалов и
Маргарита Игнат Бакалова. Има по-възрастен брат Иван.

Завършва ВИТИЗ „Кръстьо Сарафов“ със специалност актьорско майсторство в класа
на професор Кръстьо Мирски (1961). Работи по разпределение в ДТ Бургас (1961 –
1964), в Народен театър „Иван Вазов“ (1964 – 1966) и НДТ „Сълза и смях“
(1966 – ?), чийто съосновател е. Член на САБ (1961). "Заслужил артист“ (1983).

През 1964 г. се омъжва за Иван Стоянович (1930 – 1999), кинокритик, журналист и
писател, с когото имат двама сина – Петър Стоянович (р. 1967), историк,
журналист и политик, бивш министър на културата, и Димитър Стоянович (р. 1977),
сценарист и автор на предавания.



https://bg.wikipedia.org/wiki/%D0%94%D0%B6%D1%83%D0%BB%D0%B0%D0%B9

Джулая (нечленувано: „Джулай“) е обичаен хипи празник в България, който възниква
във Варна през 1980 г., а по-късно се премества във Варвара.

Понастоящем се празнува редовно с участието на Джон Лоутън в най-източния бряг –
скалите при с. Камен бряг, където Слънцето първо огрява България. Името на
празника се свързва с известната песен на английската рок-група Юрая Хийп от
1971 г. July Morning – „Юлско утро“. „Джулай“ (на английски: July) на английски
език означава юли. Въпреки че обичаят е свързан със световното хипи движение от
1960-те, той съществува в България и до днес. На всеки 30 юни срещу 1 юли големи
струпвания от хора се събират по българското крайбрежие на Черно море, за да
посрещнат заедно изгрева на слънцето. Така те смятат, че се пречистват пред
него, без това да има връзка с езически или религиозни обреди.

"Годината беше 1980, мястото – южният плаж във Варна, участниците – четири или
пет човека, а идеята беше на покойния Виолин Станкович (основател и фронтмен на
група Луцифер). През есента на повечето от нас ни предстоеше да влезем в
казармата, а това беше последното ни безгрижно лято. Ние естествено го
използвахме на пълни обороти – с малко спане и много щуротии. Всичко стана по
случайност и без никаква предварителна подготовка, просто Вили каза: „Ей, искате
ли да прекараме една нощ на плажа и да гледаме изгрева на сутринта?“. Естествено
всички бяхме ЗА и така започна всичко. След това си казахме, че ще бъде добре да
се събираме всяко лято на този ден. В периода от 1980 до 1983 г. нямахме никаква
възможност не само да се събираме, но и да се виждаме, тъй като ни изпратиха
войници в различни краища на страната, за да я пазим от „лошите империалисти,
които само чакаха удобен момент, за да ни превземат и заробят“. След това и
пътищата ни се разделиха, като само Вили остана верен на тази идея и на музиката
естествено.

Следващата известна сбирка по този повод беше през 1984 г., след това – през
1985-а (пак на южния плаж във Варна). Едва през 1986-а идеята започна да набира
популярност и се проведе първото събиране в с. Камен бряг. След това всичко вече
е известно..."[източник? (Поискан преди 29 дни)]

„Джулая“ е самобитен за България поради естеството на неговото възникване и не
се наблюдава в други страни в Европа и по света. Твърди се, че е възникнал като
протест срещу комунистическата власт, изразен в значението и внушението на
едноименната песен на Юрая Хийп. Символичното посрещане на изгрева е било като
посрещането на едно ново начало и едно по-добро бъдеще за първоначалните
участници. След падането на комунистическия режим в страната движението
продължава да съществува, но липсата на първоизточника за протест променя с
времето основната идея на първото хипи движение в България.

Поради прекаленото посещение след промените от 1989 г. на хора, които са далеч
от хипарската идея, група от т. нар. „стари хипари“ решават да започнат да
честват „ивнинга“ (вечерта – от July Evening), като се събират в с. Варвара на
30 юни.

С течение на времето Джулай морнинг добива все по-широка популярност сред
младите хора, като местата, на които се чества, са не само по черноморското
крайбрежие, но и в повечето големи населени места на страната. Особено популярни
са бреговете на реки и всякакви водни басейни, хълмисти местности с възможно
най-широка видимост на терена, както и всяко възвишение около големите градове.
Формално изгревът може да бъде посрещнат на всяка апартаментска тераса с изглед
на изток, като за хората, които нямат възможност да прекарат нощта на открито,
това е достатъчно, за да се чувстват съпричастни.



https://bg.wikipedia.org/wiki/%D0%A3%D0%B5%D0%BB%D1%81

Уелс (на английски: Wales, на уелски: Cymru – Къмри) e историко-географска
област в Северозападна Европа и сред 4-те съставни части на Обединено кралство
Великобритания и Северна Ирландия.

Разположен е в югозападната част на Великобритания и по суша граничи с Англия на
изток, а от всички други страни е ограден с морета. Известен е като Земята на
песента.

Средновековен Уелс е рядко обединяван, като е бил под властта на разни местни
княжества. Когато норманите нахлуват в Англия, те започват да застрашават
сравнително слабите граници на Уелс и традиционно разединените уелсци се
обединяват около водачи като Лиуелин Велики.

Англичаните най-накрая успяват да завладеят Уелс през 1282 г., когато на власт в
Англия е Едуард I. За да умиротвори уелското население, Едуард I прави своя син
Едуард II уелски принц на 7 февруари 1301 г. Тази традиция първородният син да
получава титлата принц на Уелс е все още валидна. След закон от 1536 г.
политическото и административното обединение на Англия и Уелс е завършено.

Уелс граничи с английските графства Чешър, Шропшър, Херефордшър и Глостършър на
изток, с Бристолския канал на юг, канала Свети Георги на югозапад и с Ирландско
море на запад и север. Терминът „Княжество Уелс“ /Principality of Wales/ е
неофициалното име, но е често използвано в ежедневната практика.

През 1955 г. кралица Елизабет II обявява Кардиф за столица на Уелс, докато през
Средновековието сградата на Уелския парламент е била в град Карнарвън, като
традицията за това е била поставена от Оуайн Глиндур /Owain Glyndŵr/. Той е
провъзгласен за Принц на Уелс през 1404 в присъствието на гости от Франция,
Испания и Шотландия. Това е единственият период, в който Уелс е била независима
държава със собствено управление.

През 1999 г. е създадена Националната асамблея на Уелс (National Assembly for
Wales), която има правомощия, дадени от правителството на Великобритания. Тези
правомощия са потвърдени и чрез Втория акт на Уелската асамблея през 2006 г.

Според данните от 2001 г. 96% от хората са бели британци и 2,1% с различен цвят
на кожата (най-често от азиатски произход). Повечето от хората с различен цвят
на кожата живеят в районите на Кардиф и Суонзи.

Уелс притежава около 1200 km (750 мили) крайбрежна линия. Има няколко острова,
които са част от уелската територия, като най-голям е Ангълси в неговата
северозападна част. По-голямата част от населението и индустриалните центрове са
в Южен Уелс – Кардиф, Суонзи, Нюпорт и Мърдър Тидфил.

Най-високата измерена температура е 35,2°C (95,4°F) на моста Хардън Бридж при
град Хардън на 2 август 1990 г. Най-ниската измерена температура е -23,3°C
(-10°F) в Рейъдър на 21 януари 1940 г.

Уелс е разделен на 22 единни власти (унитарни единици), които предоставят
административни услуги на местно ниво, като образование, социални дейности,
екология, транспортни услуги. „Единните власти“ са основните административни
подразделения в Уелс и биват:



https://bg.wikipedia.org/wiki/%D0%A0%D0%B0%D0%BC%D0%B0%D0%B7%D0%B0%D0%BD_%D0%B1%D0%B0%D0%B9%D1%80%D0%B0%D0%BC

Рамазан байрамът (на арабски: عيد الفطر, „ид (ейд) ал-фитр“), познат и като
Шекер, е важен мюсюлмански празник на разговяването, отбелязващ края на месец
рамазан. Религиозният ейд е единствен ден, в който на мюсюлманите не им е
разрешено да постят. Празникът чества края на 29 или 30-дневният пост от изгрев
до залез слънце по време на целия месец рамазан. Следователно празникът се пада
на първия ден от месеца шаууал.

В навечерието на празника се раздава зекят ал-Фитр (милостиня, чийто размер се
определя от Главното мюфтийство) и се коли агне или коза. Децата поздравяват
своите родители и роднини и искат прошка от тях. На малките деца се дават пари
или бонбони.

Рамазан байрам води началото си от мюсюлманския пророк Мохамед. Чества се на
първия ден от месеца шаууал, след свещения месец рамазан, в който мюсюлманите
постят.

За мюсюлманите както Рамазан байрам, така и Курбан байрам, са повод да покажат
благодарността си към Аллах.

Въпреки че датата на Рамазан байрам е винаги една и съща в Ислямския календар,
датата според Григорианския календар се пада приблизително 11 дни по-рано всяка
следваща година, тъй като Ислямският календар е лунен, а Григорианският –
соларен. Мюсюлманските общности в чужбина следват датите, определени за родната
си страна, а други следват местните дати на страната, в която пребивават.



https://bg.wikipedia.org/wiki/%D0%94%D0%B6%D0%B5%D0%BD%D0%B0_(%D0%BF%D0%B5%D0%B2%D0%B8%D1%86%D0%B0)

Джена Валентинова Стоева, по-известна като Джена, е българска певица. Джена е
универсален изпълнител, гласът ѝ е със специфичен тембър и богата орнаментика.
Певицата се изявява предимно в поп-фолк жанра, като в дискографията й има песни
с фолклорно, поп, R&B и денс звучене, през кариерата си издава и няколко песни
на гръцки език. Част от песните, които изпълнява певицата са лично композирани
от нея и/или с неин текст. Към 2017 година Джена е издала шест студийни поп-фолк
албума, две поп-фолк компилации и един фолклорен албум.

Джена, с рождено име Десислава, е родена на 3 юли 1985 г. в Разград. Джена и
семейството ѝ са наследници на българския род капанци. Родителите ѝ са
музиканти. Завършва Музикално училище в родния град със специалност пиано.
Печели състезания в Разград и околността. Завършва музикалното училище в Котел
със специалност народно пеене. Първата ѝ изява е била на 5 години, тогава тя
записва детска песен в радио Шумен. Още като ученичка в девети клас на
Музикалното училище в Котел, заедно с двама свои преподаватели и вокална група
тръгват на турне в Шотландия и Англия. През 2005 г. за кратък период Джена става
солистка на оркестър „Козари“ от град Ямбол, с които издава албум. До 2007 се
развива като самопродуциращ се изпълнител, а на 16 март 2007 г. подписва договор
с фирма „Пайнер“. През 2012 се сгодява за Джино Бианкалана, а през 2014 факт
става техният развод. На 24 декември 2015 се сгодява за Атанас Стоев-младши. В
началото на 2016 певицата сменя рожденото си име „Десислава“ с псевдонима си
„Джена“. На 3 юли 2016 прави пищна сватба с годеника си Атанас Стоев-младши, в
имението на оркестър „Канарите“ в село Катуница на нея присъстват голяма част от
колегите на младоженците, като Преслава, Глория, Славка Калчева, Есил Дюран,
Анелия, Емилия, Софи Маринова, Фики, Тони Дачева, Роксана, Мария Петрова и
други. На 3 октомври 2016 певицата обявява, че е бременна в третият месец, а
месец и половина по-късно обявява, че ще бъде момче, което ще носи името Атанас.

През 2005 г. Джена става солистка на оркестър „ Козари “ от град Ямбол. За това
време Джена използва истинското си име (до 2014) и презиме, и работи с
оркестъра, като Десислава Валентинова. Започва подготвяне на фолклорен албум,
носещ заглавието Оркестър Козари и Десислава Валентинова и е представен в края
на годината. Албмумът така и не излиза на пазара както му е в реда, заради което
не добива голяма популярност.. С оркестър „Козари “ Джена записва дебютните си
фолклорни песни (излезли през 2005) – „Как плаче Неда“, „Каква е чума носила“ ,
„Майчина мъка, „Млад Стоян“, „Пустия търговец, „Тръгнала е Яна“ и „През гора
вървяха“. Заедно с Козарите записва и дебютната си поп-фолк песен носеща
заглавието „Лястовица“. Джена не говори за този период. По-късно след като
добива популярност, певицата, проговаря по-побробно за този период пред списание
„Нов фолк“, като за него казва следното:

След като завършва музикалното училище в Котел, Джена пристига в София, където
се запознава с Азис, който в продължение на година я навива да подпише със Съни
Мюзик, но до последно Джена отказва, след това обмисля предложението и заедно
със Съни Мюзик на 9 януари издава песента „Сто пъти“, в която със специални
вокали участва Азис. Сингъла певицата издава под името „Моник“, с този псевдоним
певицата би трябвало да се реализира, но след постъпването в „Пайнер“ решава да
го смени. Песента няма видеореализация. Сингъла е издаден от Съни Мюзик, но
Джена не е подписвала договор с тях. През същата година певицата решава да
работи с музикална компания, създадена от DJ Стамен под името „Лео мюзик“.
Записва песента „Не ме е грижа“ и заснема видеото към нея. След като е готова
със своята продукция певицата разбира, че е въвлечена в схема с несъществуваща
фирма. На 5 март без нейно съгласие на музикалният пазар изтича проектът „Не ме
е грижа“, като певицата е пусната под псевдонима „Нова Десислава“, отново без
нейно съгласие. Поради факта, че това е първият клип на Джена съществува
объркването, че това е и нейната дебютна песен. В свое интервю Джена споделя, че
никога не е подписвала договор с въпросната музикална компания и всичките тези
спекулации относно това са неуместни. Като самопродуциращ се изпълнител на 16
август певицата издава дуета си с Любо, наречен „По-полека“.

В интервю за списание „Нов фолк“ през 2009, певицата споделя за този период
следното:

На 12 януари представя песента „Да я питам ли“, създадена по време на общата ѝ
работа със Стамен. Песента е без видеореализация. В началото на 2007 година
нейният колега Милко Калайджиев я насърчава да подпише договор с фирма „Пайнер“
и договорът става факт на 16 март. Псевдонимът „Джена“ е идея на PR-а на
певицата. На 4 август става факт и първият видеоклип на Джена в Пайнер, който е
към песента „Грешни мисли“. Поради липса на добро разпространение на песните ѝ
досега, мнозина хора смятат тази песен за дебютна на певицата. През есента на
2007 г. участва в „Пирин фолк“, където взема първа награда за изпълнителско
изкуство с песента „Песен за Даме Войвода“, написана и композирана лично от нея,
а за аранжимента се погрижва Светослав Лобошки. На 12 септември в ефира на
Телевизия Планета се завърта и ТВ версията към песента. На 25 октомври представя
втората си поп-фолк песен в Пайнер, заедно с видео към нея. Песента носи името
„Химия“. На 15 декември във празничната фолклорна програма „Зима в Приказките“
на Телевизия Планета пуска ТВ версията към фолклорната песен „През гора
вървяха“, която записва през 2005 по време на работата си с оркестър „ Козари
“.На 21 декември в коледна програма „Приказна нощ“, Джена промотира новата си
песен носеща заглавието „Жена без име“, а на 30 декември в новогодишната
програма на Телевизия Планета „От всичко най-най“ представя песента „Шепа
пепел“.

През тази година без видеореализация издава песните „В Рая“ и „Само с теб“. През
2008 двете песни получават видеореализации, по време на промоцията на дебютният
албум на певицата. В началото на годината без видеореализация на бял свят се
появява песента „Омръзна ми“. По-късно към песента се появява ТВ версия. На 18
февруари излиза видеоклипът към баладата „Животът няма втора серия“. В
навечерието на 6-те Годишни музикални награди на Телевизия Планета – 23 февруари
на екран излиза и видеоклипът към първата дуетна песен на Джена и Илиян – „Слепи
бяхме“. Малко преди летния сезон, на 12 май Джена издава песента „Луд и
съвършен“, заедно с видеото към нея. На 12 юни в новооткрития комплекс „Планета
Пайнер“ в Димитровград Джена представя дебютния си албум „Грешни мисли“. Това е
първата подобна премиера в комплекса, след което представянето на нови албуми
там се превръща в традиция. Към песните без видеоклипове – „В Рая“ „Само с теб“
и „Късно е“ са заснети и излъчени ТВ версии. За първи път Джена взема участие в
турнето на музикалната компания. На 8 октомври представя ремикса на песента
„Омръзна ми“, която е в дует с DJ Живко Микс. На 3 ноември представя песента „Ще
те спечеля“. На 24 декември взема участие в коледната програма на Планета ТВ –
„Приказна Коледа“ и представя песента „Не е любов“. В новогодишната програма
представя вторият си дует с Илиян – „За теб и мен“.

В началото на годината представя песента „Сметки от миналото“. Песента получава
ТВ версията на осмите Годишни музикални награди на телевизия „Планета“. На 13
март издава баладата „Кой си ти“, както се отличава с ефектно видео, дело на
Люси. На 26 юни се появява следващият сингъл и видео – „Случайна среща“. На 3
юли (рожденият ден на Джена) се състои първият фен клуб на Джена, който се
провежда в София и се радва на висок интерес. На 27 юли се появява новият брой
на списание „Нов фолк“, който е от поредицата „Нов фолк само за...“, където от
списанието представят навлизащата в жанра певица, като „ Устремът на таланта“.
Заедно със списанието излиза и CD компилацията „Jenna The best selection“.
Песента „Чуждите и лесните“ се представя, като нов сингъл за турнето на
Телевизия Планета към нея няма видео. Песента е включена в компилацията „Jenna
The best selection“, а няколко дни по-късно прави своята концертна премиера. За
втори път Джена взема участие в турнето на музикалната компания. След турнето на
телевизията на 18 септември излиза клипът към „Чуждите и лесните“. На 23
декември в коледната програма на Планета ТВ представя „Такива като тебе“.
Песента е била с работно заглавие „Не носиш на любов“, но след това се сменя със
сегашното име. На 30 декември в новогодишната програма на Планета ТВ представя
„Разделените не празнуват“.

В началото на 2010 г. се появява вторият самостоятелен албум на певицата, носещ
заглавие „Не знаеш коя съм“, включващ 15 песни. В него има няколко нови песни.
На 21 февруари излиза видеоклип на песента „Не ставаш“., а месец по късно е гост
на промоцията, на албума на Емилия – Така ми харесва, където песента „Не знаеш
коя съм“ се сдобива с ТВ версия. На 25 май представя песента и видеото „Къде е
пича“. На 26 юли стартира летния сезон с песента „С повече от две“, клипът е на
Николай Скерлев и е заснет край морският бряг. . На 28 октомври издава песента
„Стойки не чупи“, към която представя и ефектно видео. На 22 декември представя
кавъра „Всичко давам да си тук“. Песента е представена в Шоуто на Слави по bTV,
а след няколко часа се завърта и видеото към песента по Телевизия Планета.

Джена започва годината с фолклорната песен „Голям се празник задава“. Песента е
представена на 8 февруари във фолклорната програма на телевизията, за която
работи. На 14 март Джена представя песен под името „Да се влюбя, не допускам“.
Фотографът Костадин Кръстев - Коко заснема видеото. На 17 март с ТВ версии
представя фолклорните песни „Станке ле, голям Гяволо“ със Здравко Мандаджиев и
„Пръстен ти любе проводих". Дуетната песен на Джена и нейния кипърски колега
Андреас – „Да те прежаля“ излиза на 8 юни с видеоклип, заснет в Гърция. В
песента се пее на български и гръцки език. Песента предизвиква невероятен фурор
и през следващата година отнася две статуетки за нея. На 6 октомври излиза
клипът към песента „Да те бях ранила“, дело на текстописката Мариета Ангелова,
Кенан Сюлейманов, който отговаря за музиката и Пламен Петров, изсвирва
аранжимента. Тази песен става емблематична за певицата и нещо, като нейна
запазена марка, отнася голямото отличие „Песен на годината“ и носи на певицата
огромна популярност.

На 27 януари Джена започва годината с видеоклип към песента „Обичам те и
толкова“. Специално участие в нея взима Софи Маринова. След церемонията Джена
заминава на турне в САЩ, включени са общо седем щата. Джена снима клип към
песента „Да видя какво е“ след завръщането от САЩ и на 10 юни представя проекта.
За първи път работи с Оцко, а за текста се погрижва Мариета Ангелова. Песента се
превръща в мега хит и носи на Джена за втора поредна година статуетката „Песен
на годината“. В началото на ноември представя албума „Да видя какво е“, в който
са включени три нови песни, а именно „Спри Земята“, „Задръж сърцето ми“ и „Ако
беше друга“.

На 7 март Джена представя балада носеща името „Истината“ . Към песента се
представя и видео . Във фолклорната програма представя песента „Празник е любе,
Гергьовден“. В разгара на лятото – 18 юни, представя лятната си песен с
по-комерсиално звучене, носеща заглавието „Кой ме събра с тебе“. Видеото, с
доста интересен сюжет заснема Йордан Петков. На 8 септември пуска аудиото към
песента „Мила сестрои“, а във фолклорната програма през 2014 пуска ТВ версия.
Видеото и псента „Как не се уморих“ представя на 16 октомври. . На 17 декември
Пайнер пуска последното си издание Златните хитове на Пайнер с нови 5
компилации. Под номер 21 се издава компилацията на Джена – CD-то събира 10-те
емблематични ретро хитове на певицата. На 26 декември неочаквано се появява
дуетът ѝ с Андреа, носещ заглавието „Пий едно от мене“. За седмица видеото
надминава 3 милиона гледания, но няколко дни по-късно е свалено от You Tube
поради претенции за авторско право, но през 2014 Андреа връща правата върху
песента и я публикува в собственият си канал в мрежата за видеосподеляне.

На 27 февруари представя своят първи музикален проект за годината носещ
заглавието „Моли се да не почна“. Песента е по музика и аранжимент на Оцко и
текст на Мариета Ангелова. Видеото е едно от най-ефектните в кариерата на
певицата и е дело на Йордан Петков. Песента грабва високото отличие „Песен на
годината“ и се превръща в мега хит и става една от емлбематичните в кариерата на
певицата. Само за две седмици песента надминава всички видеоклипове в канала на
Пайнер и събира гледаемост над 6 милиона и това го превръща в най-гледаният
видеоклип в България за 2014. Във фолклорната програма представя песента „Мила
сестро“. На 16 юли се появява дългоочакваният летен проект на Джена носещ
заглавието „Неверници“. Видеото е заснето на гръцкият остров Халкидики. Сингълът
получава множество положителни отзиви и предизвиква бум в социалната мрежа.
Песента събира над 3 милиона за седмица и малко и също става една от
емблематичните за Джена. Много колеги споделят линка към песента, а певицата
Емилия публикува текст в своята фейсбук страница, гласящ следното

След 4 годишно отсъствие, през лятото тръгва турнето „Планета Лято 2014“, където
участват 15 изпълнители, част от които и Джена. На 10 ноември представя
поредната си песен и видео тази година, която предизвиква огромен фурор. Песента
носи заглавието „Да ти се доказвам“. Клипът надминава по интерес и гледаемост
„Неверници“. и за трети път тази година певицата вади мега успешна песен, която
става част от визитната ѝ картичка. На 14 ноември на музикалният пазар се
появява четвъртият самостоятелен албум на Джена, носещ заглавието „Моли се да не
почна“. В него певицата събира последните си песни и 3 нови парчета, а именно
„Плаче се за мъже“, „Ena vradi“ и „Моята награда“. На 5 декември излиза видеото
на песента на Галин , носеща заглавието „С мене да вървиш“, където Джена участва
с вокали. Парчето предизвиква бум в мрежата за видеосподеляне и през 2015 се
изкачва на върха на най-гледаните клипове, като надминава „„Моли се да не
почна““, която застава на втора позиция. На 19 декември се появява видеоклип към
песента „Моята награда. Песента е специална, понеже с нея певицата се обръща към
многобройните си фенове. Роклята, с която е облечена певицата е дело на Есил
Дюран. На 25 декември се появява ТВ версията към песента „Плаче се за мъже“,
заснета в коледната програма, а за стайлинга отново се доверява на Есил Дюран, а
на 29 декември в канала на Пайнер – PlanetaOfficial се появява музикално
слайдшоу към гръцката версия на „Плаче се за мъже“, а именно „Ena vradi“
Певицата определя тази година, като най-силната си досега. Изпраща годината с 4
видеоклипа, 1 албум и 6 песни. Всяка от песните на Джена е над 6 милиона, а
певицата получава три статуетки от Годишните музикални награди на телевизия
„Планета“, част от които и приза „Песен на годината“. А по-късно един от
клубовете на Пайнер връчва на певицата статуетката „Певица на годината“.

На 23 март представя песента и видеото „Спри да ми досаждаш“. Песента се
отличава с леко поп звучене, а певицата споделя, че това е новата творческа
линия в която иска да се развива. За кратък период от време песента събира над 8
милиона и е поредният хит издаден от певицата. Тази песен също оставя огромна
следа в кариерата на певицата и в жанра. В началото на април певицата обявява
своят втори фен клуб, който ще премине през три града в страната - Варна
(23.04), Пловдив (08.05), София (13.05) На 10 юни излиза песента „Изигра ме“ на
Мария Петрова, където Джена участва с вокали. Автор на текста е сестрата на
Джена-Борислава Валентинова. Видеото е качено в канала на Пайнер, под името
„Мария Петрова ft. Джена – Изигра ме“, но няколко минути по-късно песента е
изтрита, като името на Джена е премахнато от надписите, по нейно желание. На 19
юни представя лятната си песен, носеща заглавието „Градът работи за мен“, която
е поредната песен на Джена с поп и денс звучене. Видеото е дело на Георги Марков
и е в стил Бързи и яростни. Месец по-късно певицата обявява, че подготвя нова
версия на песента, която ще бъде на испански език и ще носи заглавието „Amigos“,
видеото към песента е заснето, заедно с „Градът работи за мен“, но Джена така и
не представя тази песен. На 6 октомври представя „Ти къде беше“. Текстът е дело
на Борислава, сестрата на Джена. Видеоклипът към песента е заснет в къщата на
известния оперен певец Николай Гяуров, където е сниман и сериала „Фамилията“,
като режисьорите на лентата са пожелали името им да не се обявява, единственото
което Джена издава за тях е, че са трима. На 8 октомври, на годишния бал на
топмоделите, който се организира от Евгени Минчев, Джена получава специалната
награда „Fashion Idol“ 2015 година. На 9 декември излиза видеото към песента на
Ваня, която носи името „Все ти го отнасяш“, където специално участие с вокали
взема Джена.

Първият музикален проект на Джена за 2016 г. е „Любе Атанасе“, заедно с оркестър
Канарите, песента излиза на 14 януари и е посветена на нейния любим Атанас
Стоев-младши, за реализация на ТВ версията отговаря снимачният екип на Телевизия
Планета Фолк. На 2 февруари Джена представя първият си поп-фолк проект за
годината, носещ заглавието „Всичко знаеш“, в която е сниман и годеникът ѝ. Към
песента има и видео . На 4 май излиза фолклорната песен „Севдалино моме“, която
е в дует с годеника ѝ и Канарите, същият ден излиза и песента „Стоян на Добра
думаше“, песните са с ТВ версии . На следващият ден – 5 май излиза песента
„Синко, Гроздане“, която отново е под съпровода на Канарите, Песните са част от
празничната фолклорна програма на Планета ТВ „Пролет в Приказките“. На 19 май
представя песента „Дразни ме пак“. Тя е по идея на Джена и Наско и е с различно
лятно звучене. Клипът е сниман на плажа край Равда. В началото на клипа се вее
знаме гласящо „Джена или смърт“, знамето предизвиква бум в социалните мрежи.
Идеята идва от фен група на Джена, която подарява на певицата тениска със същият
надпис по време на нейно участие, след което певицата ги кани да вземат участие
в клипа ѝ. За няколко дни песента предизвиква фурор в мрежата за видеосподеляне,
след което е видеото е изтрито, поради претенция за авторски права. Певицата
обявява, че по случаят работят адвокати. От Пайнер отказват коментар. На 15
септември представя видеото към песента „Зависима“, която е по музика на самата
певица. Песента следва концепцията, бърза мелодия и драматичен текст, подобно на
песни като „Моли се да не почна“, „„Да ти се доказвам““, „ „Да видя какво е“ “,
„„Неверници“ и т.н. Няколко часа преди появата на песента Преслава разкрива
заглавието на песента, като публикува снимка на която пише „Джена „Зависима“
очаквайте скоро...“ На 3 октомври е гост в предаването „Автограф“, по Телевизия
Планета, където певицата обявява своята бременност и съобщава за ново дуетно
парче с DJ Живко Микс, което така и не се появява. Няколко дни преди 15-ят
рожден ден на Планета ТВ, Джена обявява, че за първи път от 9 години няма да
взема участие в концерт на „Пайнер“, поради напредналата си бременност. На 1
декември представя поредната си песен с Канарите,която носи името „Бяла Калина“,
по-късно през деня Джена обявява, че през следващите дни в официалният канал на
Пайнер ще бъдат качени общо 5 фолклорни проекта, заедно с Канарите,които ще
бъдат час от самостоятелната фолклорна програма на Джена и Канарите – „Да
разместим пъзела“, а певицата допълва, че след раждането си ще представят и
фолклорният албум. Песните са представени с ТВ версии. Фолклорната програма е
представена на 17 декември от 21:00 в ефира на Телевизия Планета Фолк ,а песните
излизат както следва:

Награди на Пайнер за 2016 година не са присъдени, но са публикувани временните
лидери, малко преди да бъде прекратена и анулирана анкетата, така Джена получава
признанието за Фолклорен изпълнител на 2016 година.

Певицата продължава със своите клубни участия до 21 януари, след което се
оттегля в майчинство и се завръща на сцена, след раждането ѝ през април. В
началото на февруари се провежда гласуване, което проучава най-отличилите се
песни, видеоклипове и албуми на Джена, през десетте години творчество в Пайнер.
В анкетата участват над 500 човека. На 16 март месец резултатите са обявени,
както следва:

На 8 декември 2012 година се излъчва реклама на магазини Техномаркет, в която
певицата взема участие. През 2015 година Джена се присъединява към инициативата
Надеждата е красива и взема участие в годишният им календар. В този проект са
обединени едни от големите звезди на България – Николета Лозанова, Алфредо Торес
и други.

Джена е една от малкото популярни личности в България, които застават с името си
зад безброй благотворителни каузи. Много често певицата пее на благотворителни
концерти, в помощ на деца, родени със заболявания. През 2008 певицата прави
първият си фенклуб, който е организиран от списание Нов фолк и на него певицата
кани деца, без родители от дом „Надежда“. През лятото на 2015 Джена се
присъединява към фондацията „Animal Hope Varna“. Идеята на певицата се ражда
след като се запознава с дейността на Фондация „Animal Hope Varna“, чиято
дейност е насочена към осигуряването на финансиране и лечение на подстрадали и
нуждаещи се бездомни животни. Организацията се обръща към всички хора, които
имат възможност да помогнат по някакъв начин, а сред първите, които откликват на
този благотворителен зов за помощ е Джена. Звездата на телевизия „Планета“
никога не е крила безрезервната си любов към животните и това я провокира самата
тя първо да направи дарение под формата на храна за животните, а в следващите
два месеца е решила да помогне за събиране и на финансови средства за тази
кауза. По време на своите лайв участия певицата носи специална кутия за
благотворителност, в която всеки, който желае, може да отдели средства в
зависимост от възможностите си и да помогне на животните. За тази кауза Джена
казва следното:

През есента на 2015 година Джена се присъединява към инициативата Надеждата е
красива и взема участие в годишният им календар. В този проект са обединени едни
от големите звезди на България – Николета Лозанова, Алфредо Торес и други.

*режисьорите на клипа държат да останат в анонимност, единствената разкира
информация за тях е, че са трима.



https://bg.wikipedia.org/wiki/%D0%98%D0%BD%D0%B4%D0%BE%D0%BD%D0%B5%D0%B7%D0%B8%D0%B9%D1%81%D0%BA%D0%B8_%D0%B5%D0%B7%D0%B8%D0%BA

Индонезийският език (Bahasa Indonesia, Бахаса Индонезия) е малайско-полинезийски
език, говорен от почти цялото население на Индонезия, което наброява над 200
милиона . Така индонезийският език е един от най-говорените езици в света.

Въпреки това не за всички индонезийци езикът е майчин, тъй като в Индонезия
съществуват над 300 местни езика, използвани от различните етнически и културни
общности. Индонезийският обаче е официалният език на администрацията и
търговията, което го прави широко използван. Индонезийският е млад език,
официално въведен след обявяване на независимостта на Индонезия през 1945.
Езикът е базиран на версия на малайския език използван на островите Риау, има
латинска азбука и често приема заемки в лексиката си.

Фонологичните и граматичните особености са сравнително опростени. Мнозина
възрастни хора твърдят, че само за няколко месеца може да се научат основите
нужни за не сложна, но сравнително добра и ефективна комуникация. Името на езика
е Бахаса Индонезия, което буквално означава „език на Индонезия“.

Бахаса Индонезия се основава на малайския език, който е австронезийски (или
малайско-полинезийски). Малайският се е използвал от векове като лингва франка
из целия Малайски свят, от който Индонезийските острови са част. През 1945 г.,
когато е обявена независимостта на Индонезия, индонезийският получава статут на
официален език като част от националния проект за унификация на огромната
територия от над 13 000 острова и над 300 обособени локални общности. Езикът
много прилича на малайския (Бахаса Малайзия) – официален език в Малайзия.
Въпреки огромното сходство (подобно на македонския и българския) словореда е
понякога различен, а отделни думи се ползват в различен контекст и/или имат
различно значение. Според някои данни едва за 7% от населението в Индонезия
индонезийският е майчин език, докато в Малайзия този процент е 45. Въпреки това
близо 200 милиона души говорят индонезийски, а за светкавично разрастващ се слой
от младите хора в големите градове индонезийският е първи език.

Индонезийският е комуникативна необходимост, тъй като на най-големия архипелаг в
света се говорят над 300 (според някои източници, 350) диалекта. Използва се за
административни и бизнес цели, в образователната система, както и в националните
медии.

Колонизирането на Индонезия е оставило своя отпечатък и върху езика. Така могат
да се отркият деривативни думи привнесени най-вече чрез холандския език като
например polisi ('полиция'), kualitas ('качество'), telepon ('телефон'), bis
('автобус'), kopi ('кафе'), rokok ('цигара') или universitas ('университет'). Но
също така и думи с португалски произход или звучене: sabun ('сапун'), jendela
('прозорец'). Заради многото имигранти от Китай съществуват и думи с китайски
произход: pisau ('кама' или 'нож'), loteng ('[горен] етаж'). Влиянието на хинду
и ведическата културата особено върху старите царства на Джава и Бали проличава
в думи с хинди – корен meja ('маса'), kaca, ('стъкло/огледало'), и арабски –
khusus ('специален'), maaf ('съжалявам'), selamat... (selamat е част от поздрав
подобно на „добър“)



https://bg.wikipedia.org/wiki/%D0%91%D1%8A%D0%BB%D0%B3%D0%B0%D1%80%D0%B8%D1%8F

Репу̀блика Бълга̀рия е държава в Югоизточна Европа, в източната част на
Балканския полуостров и заема 23% от неговата територия. Граничи на север с
Румъния; на запад със Сърбия и Република Македония; на юг с Гърция и на югоизток
с Турция. На изток, по протежение на бреговата ивица, страната се мие от водите
на Черно море. Със своите почти 111 хил. km² площ и 7,153 милиона души, България
се подрежда на 11-о и 16-о място съответно по площ и по население в Европейския
съюз.

Най-ранните свидетелства за човешко присъствие по земите на днешна България
датират от преди 200 – 100 хиляди години, или епохата на палеолита. Към петото
хилядолетие преди н.е. в североизточна България процъфтява култура, която
създава най-ранните златни украшения в Европа. От Античността до Тъмните векове
по земите на днешна България се развиват културите на траките, древните гърци,
келтите, готите и римляните. С пристигането на славяните през 6-ти век, а век
по-късно и на прабългарите, започва процесът на изграждане на българската
държавност. През 681 година е основана Първата българска държава, която достига
разцвета в развитието си в началото на X век и оказва голямо влияние на
източноевропейските народи чрез книжовните си школи и литературата. Тя
просъществува до 1018 г., когато попада под византийска власт. Отхвърля я с
въстание през 1185 г. Втората българска държава достига върха в могъществото и
териториалното си разширение през първата половина на XIII век и съществува
между 1185 и 1396 г., когато е завладяна от разрастващата се Османска империя.
През 1878 г., след почти век на културно и икономическо възраждане, неуспешни
въстания и дипломатически борби, България възстановява държавността си под
формата на монархия и се освобождава от петвековото османско владичество с
помощта на Руската империя. Малко след това България започва да води редица
войни със своите съседи и се съюзява с Германия по време на двете световни
войни. През 1946 г. автократичната монархия е заменена с народна република от
съветски тип, ръководена от Българската комунистическа партия. Социалистическият
строй съществува до 1990 г., след което България поема по пътя на либералната
демокрация и пазарната икономика. През 2004 г. страната се присъединява към
НАТО, а през 2007 г. – към Европейския съюз.

В икономически аспект България е промишлена страна, чиято икономика се гради
върху добива на метали и минерали и върху преработката на суровини. По-малка
роля в икономиката играят земеделието и туризмът. Основни проблеми пред
развитието на страната са много високите нива на корупция и критичната
демографска ситуация. България е една от основателките на Организацията за
черноморско икономическо сътрудничество и Организацията за сигурност и
сътрудничество в Европа; освен това страната членува в ООН, Съвета на Европа,
Европейския съюз и НАТО. През 2015 г. България е позиционирана като третата
най-перспективна страна в света за базиране на производство според Cushman &
Wakefield, в техния индекс за позициониране на производство в развиващите се
пазари.

България се намира между Южна и Източна Европа, на източната част на Балканския
полуостров. Общата дължина на държавната граница е 2245 km, от които 1181 km са
сухоземни, 686 km – речни (главно по река Дунав) и 378 km – морски. Освен
континенталната част, България също притежава 62 острова в р. Дунав, от които
по-големите са Белене, Козлодуй, Вардим, Батин, Голяма Бързина, Люляк и др. и 7
малки острова в Черно Море (Св. Иван, Св. Кирик, Св. Анастасия и други) с обща
площ над 100 km².

Страната обхваща части от отделните региони, известни в класическата епоха като
Мизия, Тракия и Македония. Около 30% от територията на страната са равнини, а
платата и хълмовете заемат около 41%. Югозападната част на страната има по-силно
изразен планински характер, като ярко се открояват Рила и Пирин, а по на изток
са по-ниските, но по-обширни Родопи. В Рила се намира най-високият връх на
Балканския полуостров – Мусала, с височина 2925 м. Старопланинската верига
пресича наполовина страната, от запад на изток, северно от Розовата долина.
Хълмистият и равнинният пейзаж са по-характерни за югоизточните части, по
крайбрежието на Черно море, както и по главната река на България – Дунав, на
север. Странджа пък е най-високата планина в югоизточната част. В противовес,
Добруджа е най-равнинната област на България, с ниски и малко на брой
възвишения.

България разполага със 125 вида проучени полезни изкопаеми: енергийни суровини,
руди на черни, цветни и благородни метали, индустриални минерали и декоративни
скали. Има запаси от всички видове въглища: антрацитни, черни, кафяви и
лигнитни, като най-значителни са запасите на лигнитни и кафяви въглища.
Нефтените и газовите находища са привързани към Мизийската плоча, Предбалкана и
черноморския шелф, но добиваните количества са незначителни. Сравнително големи
са залежите от мед, олово, цинк, манган. Средноголеми и малки са находищата на
желязо, злато, сребро, уран, хром, никел, волфрам, молибден, антимон и др.
Страната е богата с неметални полезни изкопаеми. Над 260 са находищата на
индустриални минерали и строителни материали. Сред тях по-важни са тези на
каолин, бентонит, глини, каменна сол, варовици, доломит, кварц, гипс, барит,
флуорит, кварцити, зеолити, перлит, талк, фелдшпат, слюди и др. В България са
установени разнообразни декоративни скали и скалнооблицовъчни материали:
варовици, мрамори, пясъчници, гранитоиди, гнайси, риолити, туфи, брекчи и др.

Страната има добре развита речна мрежа от около 540 реки, повечето от тях – с
изключение на река Дунав, са сравнително къси и с ниски водни нива. Повечето
реки преминават през планински райони. Най-дългата река намираща се изключително
на българска територия, е Искър, с дължина 368 km. Други по-големи реки са
Струма и река Марица на юг.

В България преобладава умерения климат, със студена зима и горещо лято.
Бариерният ефект на Стара планина има силно влияние върху климата в цялата
страна – Северна България изпитва по-ниски температури и получава повече валежи
в сравнение с южната част.

Валежите в страната са средно около 630 mm годишно. В низините варират между 500
и 800 mm, като в планинските райони достигат до между 1000 и 2500 mm годишно.
Сухите райони включват Добруджа и северната част на крайбрежната ивица, а
по-високите части на Рила, Пирин, Родопи, Стара планина, Осоговска планина и
Витоша имат най-високите валежни количества.

Най-ниската измерена температура е -38,3 °C в Трън, а най-високата – 45,2 °C в
Садово.

България попада на границата между евросибирския и средиземноморския регион на
палеарктическата екозона, най-обширната от осемте екозони на Земята. Част от
територията на страната е останала незасегната от Ледниковия период, вследствие
на което са оцелели някои много стари реликтни растителни видове от терциера.
Взаимодействието на различни климатични, хидроложки, геоложки и топографски
условия е причина България да има сравнително голямо разнообразие от растителни
и животински видове. То включва около 100 вида бозайници, към 400 вида птици,
близо 40 вида влечуги, над 200 вида черноморски и сладководни риби, над 27 000
вида насекоми и безгръбначни, и над 10 000 низши и висши растения и гъби.
Висшите растения са над 3800 вида, от които 170 вида са ендемити. Розата,
пренесена в България от Персия през 17 век, е символ на България. Някои от
най-разпространените животни в България са благородния елен (19 590 индивида),
сърната (над 79 000), дивата свиня (71 200). Сравнително често срещани са
чакалът и лисицата, докато мечката, обикновеният делфин, царският орел,
тибетският як и европейската норка са значително по-редки.

Близо 35% от общата площ на страната е покрита от гори. На територията на
България съществуват три национални парка, 55 резервата, 11 природни парка, 503
и защитени местности и 35 поддържани резервата. Към тях се прибавят и 114
орнитологично важни места, в които се срещат редки видове птици. Защитени са 574
вида растения, 483 вида животни, и 1774 вековни дървета. Много от защитените
райони, особено по Черноморието, са застрашени заради безразборно незаконно
строителство.

България е подписала и ратифицирала Протокола от Киото и е постигнала намаляване
с 30% на емисиите на въглероден диоксид, постигайки целите на протокола.
Околната среда обаче продължава да е силно замърсена. Въздухът е един от
най-силно замърсените в Европа от автомобилни газове и работата на въглищни
електроцентрали, а почвата и водите са засегнати от канализационните системи на
населените места и промишлеността. Освен това България е единствената
страна-членка на ЕС, в която не се рециклират битови отпадъци. Ситуацията се е
подобрила през последните години, като за целта са създадени няколко програми с
държавно финансиране.

Праисторически култури в българските земи включват: неолитната „Хаманджия“ и
Винчанската култура (6-о до 3-то хилядолетие пр.н.е.), енеолитната „култура
Варна“ (5-о хил. пр.н.е., вж. също Варненски некропол) и езерската култура от
бронзовата епоха. Карановската култура пък дава хронологическа система за
новокаменната епоха (неолит и енеолит) на Балканския полуостров.

Едни от най-ранните обитатели на Балканския полуостров са траките. За произхода
им липсват достатъчно исторически извори, но най-вероятно произлизат от
прототракийски народ, включвал представители както на автохтонно население, така
и на индоевропейски народи. Траките живели разделени на различни племена до
около 500 г. пр.н.е., когато цар Терес обединява повечето от тях под
управлението на Одриското царство. Една част от тях е покорена за кратко от
Александър Велики, а по-късно, около 1-ви век – от Римската империя. След
римляните и гърците, към 4-ти век присъстват и готите.

През 632 г. със създаването на Велика България са сложени основите на
българската държавност. В хода на войната на Велика България с хазарите Аспарух,
третият син на Кубрат, е изтласкан на югозапад към Дунава и се заселва в
областта Онгъл. През лятото на 680 г. византийският император Константин IV
Погонат (668 – 685 г.) предприема поход срещу българите. Поражението на
византийците и покоряването от страна на прабългарите на завареното население
завършва със сключването на мирен договор през лятото на 681 г., чрез който
Аспарухова България е призната от Византия.

Първото стратегическо териториално разширение на юг – завземането на областта
Загоре – става по време на управлението на наследника на Аспарух – Тервел, през
705 г. Византийският император Юстиниан II Ринотмет (Носоотрязания) отстъпва
областта на българите, заради оказаното му от българския владетел съдействие за
повторното му възкачване на трона в Константинопол. Тервел получава и титлата
кесар (цезар). Българският владетел изиграва решителна роля в спасяването на
Константинопол и Византия от обсаждащата армия на Арабския халифат, като в
решителното сражение от 717 г. българските воини посичат над 20 000 араби.

По времето на Крум (803 – 814 г.) и през първата половина на 9-и век франките от
северозапад и българският владетел Крум от изток ликвидират изпадналия в криза
Аварски хаганат. Важен елемент от формирането на новата българска народност,
обединяваща славяните с прабългарите и другите племена в земите на царството, е
въведеният официален за държавата език, който се развил на основата на
славянския. България разширява своите предели до Средния Дунав или до р. Тиса на
север, а на запад до р. Днепър (днешна Украйна). За пръв път се въвежда
административно делене в страната, доведено до изграждане на цялостна
административно-териториална система (комитати) при управлението на Омуртаг с
управители (комити) назначавани от централната власт в Плиска. След големите
военни победи на Крум срещу аварите и Византийската империя България се превръща
в една от Великите сили в Европа, наред с Франкската и Византийската империи.

Княз Борис I (852 – 889 г.) покръства българите през 864 г. Той основава и
първата българска книжовна школа – Преславската, през 885 г., а създадената през
855 г. глаголица се въвежда като официална азбука. При цар Симеон I (893 – 927),
който създава и утвърждава Българската патриаршия като една от автокефалните
вселенски патриаршии, Българското царство (империя) обединява редица народи под
своя скиптър и се превръща в една от най-могъщите държави в Европа,
разпростирайки се почти на целия Балкански полуостров, а на северозапад – до р.
Тиса обхващайки Карпатския планински масив. Столицата е преместена при
управлението на Симеон І от Плиска в Преслав.

При Св. цар Петър I Български и цар Борис II България упада заради вътрешни
размирици и разпространението на богомилството. През 971 г. Киевска Рус завзема
Източна България и столицата Преслав, а по-късно Византия взима териториите от
Киевска Рус. След това столицата се мести последователно в Средец, Скопие,
Преспа, Битоля и Охрид. След дълга и ожесточена борба между българските и
ромейските владетели през 1018 г. последните крепости на държавата са завладени
от византийците след погрома над войските на цар Самуил през 1014 и гибелта на
Иван-Владислав през 1018 г.

Първите опити за освобождаване на България от византийско господство са дело на
Петър II Делян (1040 – 1041 г.) и на Петър III и Георги Войтех (1072 г.). След
загубата в битката при Манцикерт във Византия назряват благоприятни
вътрешнополитически процеси, способстващи за подигане на българското
народоосвободително движение. Асеневци сключват стратегически съюз за борба
срещу Византия на Балканите с великия жупан на Сърбия Стефан Неманя. През
пролетта на 1185 г. братята Асен и Петър решават да вдигнат въстание. За негово
средоточие избират Търново. Много хора се включват във въстанието и заради
наложения данък върху добитъка. Бунтовниците решават въстанието да започне на
Димитровден. За да окуражат хората, а и като знак за начало на действията,
братята Асен и Петър пускат слуха, че Свети Димитър е напуснал Солун и иконата
му се намира в построената от братята църква.

На 26 октомври 1185 г. Асен и Петър се обявяват срещу византийската власт в
българските земи и по-големият брат Петър е провъзгласен за цар Петър IV
(по-късно по-малкият Асен поема властта). Ромейският пълководец Алексий Врана
губи първите битки с въстаниците. През пролетта на 1187 г. самият император
Исаак II Ангел обсажда Ловешката крепост, за да си върне владението на Мизия.
След тримесечна безрезултатна обсада той се отказва от намерението си и подписва
мирен договор, с който де юре признава възстановяването на българската
независимост и държавност. Този акт бележи за историографията хронологически
началото на Второто българско царство.

Втората българска държава (1185 – 1396), създадена от братята Асен и Петър след
периода на византийското владичество (1018 – 1186), е със столица Търновград.
През 12 век се укрепва държавата с военните успехи на цар Калоян над рицарите от
Четвъртия кръстоносен поход и пленяването на императора на Латинската империя
Балдуин Фландърски през 1205 г.

През годините 1218-[[1241|41] г.] започва териториално разширение, стопанско и
културно развитие при Йоан Асен II, както и възобновяване на Българската
патриаршия.

Годините между 1241-80 г. са белязани от нашествията на Татарската златна орда,
упадък при цар Константин Тих Асен и въстанието на Ивайло. Цар Теодор Светослав
(1300 – 1322 г.) успява да отстрани татарската заплаха за България и укрепва
държавата, но след смъртта му се засилват стремежите на болярите за откъсване от
централната власт. Това довежда до отделяне на Добруджанското деспотство.

1371 г. е съпроводена с разделяне на България между наследниците на Йоан
Александър: Търновското царство с владетел Йоан Шишман и Видинско царство с
владетел Йоан Срацимир. През 1393 г. османските турци превземат столицата на
Търновското царство. То съществува до 1395 г., когато е превзет Никопол и е убит
цар Йоан Шишман. През 1396 г. след неуспешен кръстоносен поход българските земи
са окончателно покорени от османските турци със завладяването и на Видинското
царство. През 1444 г. Владислав III Варненчик опитва неуспешно да освободи
Балканите от османците, като достига до Варна, където е разбит от султан Мурад
II.

По време на османското владичество, наричано от народа турско робство, българите
са подложени на религиозна, политическа, икономическа и юридическа
дискриминация, аристокрацията е елиминирана, българската култура е унищожена, а
образованите духовници бягат в други християнски страни.

15 век е белязан от действията на Константин II Асен, Въстанието на Константин и
Фружин, походите на Владислав III Варненчик и Янош Хуняди – това са първите
опити да се освободи България от властта на османците. През 1454 г. е заловен и
първият хайдутин – Радич, действал в Софийско. Между 16 и 17 в. избухват няколко
простонародни въстания срещу завоевателя – Търновско (1598), Чипровско (1688) и
Карпошово въстание (1689). Всички тези опити за възстановяване на българската
държава остават безплодни.

През 18-и век започва период на икономическо и културно развитие – това е
българското Възраждане, чието начало е дадено от Паисий Хилендарски с
написването на История славянобългарска през 1762 г. Започват да се водят борби
за независимост на три нива – просветно, религиозно и политическо.

Макар и първите училища в България – килийните, да се появяват още през 15-и
век, техният брой рязко се увеличава през 18-и и 19-и век. Паралелно с тях се
появяват и взаимните училища и читалищата, където за разлика от килийното
училище се преподава на говорим български език. През 1824 г. Петър Берон издава
и т.нар. Рибен буквар, който е първият български учебник с енциклопедичен
характер. В религиозен план, на 3 април 1860 г. (Великден) Иларион Макариополски
обявява отделянето на Българската църква от вселенската патриаршия, и на 27
февруари/11 март 1870 г. султанът издава ферман за учредяването на самостоятелна
Българска екзархия, чийто първи екзарх – Антим I, бива избран през 1872 г.

По време на Кримската война са създадени Тайното общество и Добродетелната
дружина, които целят освобождаване на България с помощта на руските войски.
Неуспехът на Русия във войната обаче обрича тези усилия на провал, а в
дипломатически план българският въпрос изобщо не се третира. Войната обаче дава
допълнителен тласък на усилията за освобождение, и между 1860 и 1878 г. възниква
организирано национално освободително движение – Г. С. Раковски основава Таен
централен български комитет; Любен Каравелов, Христо Ботев и Васил Левски
учредяват Български революционен централен комитет. Избухват Старозагорското
(1875 г.) и Априлското (1876 г.) въстания, последното организирано и водено от
Георги Бенковски, Панайот Волов, Тодор Каблешков, Захари Стоянов, Обретенови и
др. На 12 април 1877 г. избухва Руско-турската освободителна война, като бойните
действия продължават до 19 януари 1878. На 3 март 1878 г. със Санстефанския
мирен договор е възстановена българската държава.

Третата българска държава е термин, използван от историческата наука, за да
отбележи третия етап на възстановяване на българската държавност. Тя започва
съществуването си на 3 март 1878 г., когато със Санстефанския мирен договор е
сложен край на Руско-турската война. Съгласно този договор територията ѝ е
следвало да обхваща населените с българи земи от Черно море до Охридско езеро и
от Дунав до Бяло море. След войната Великите сили провеждат Берлинския конгрес
през юни – юли 1878 г., на който Санстефанският договор, който всъщност е
предварителен, е преразгледан. Притеснени от значителното руско влияние на
Балканите, Великите сили изработват и подписват нов окончателен договор, наречен
Берлински. Княжество България все пак е създадено, но е намалено значително по
размер.

Малко след освобождението, на 1 юли 1878, е подписан Берлинският договор, който
разпокъсва България на 5 части: „самостоятелно и трибутарно“ Княжество България,
(включващо земите между река Дунав и Стара планина и Софийския санджак) със
столица София и „под суверенитета на Н. В. Султана“, Източна Румелия – автономна
в административно отношение област в Османската империя със столица Пловдив;
Македония и Южна Тракия остават за Османската империя, Северна Добруджа е дадена
на Румъния, а Южното Поморавие – на Сърбия. През 1879 г. се провежда
Учредителното събрание и се приема първата конституция – Търновската. За
български княз е избран Александър I Батенберг, чиято фамилия произхожда от
династията Хесен-Дармщат. Още в първите си години княжеството полага усилия поне
частично да обедини българските територии – 6 септември 1885 г. е обявено
Съединението с Източна Румелия. Последвалата Сръбско-българска война е първата
от серия войни, в които България бива въвлечена до 1945 г. В края на 19 век
започва и активната борба за освобождение на Македония, белязана от създаването
на Вътрешната македоно-одринска революционна организация (ВМОРО) от Гоце Делчев
през 1893 г., организирала Илинденско-Преображенското въстание през 1903 г.

С официалното обявяване на независимостта си на 22 септември 1908 г. България
става царство, а княз Фердинанд I се титулува като цар. Между 1912 и 1919 г.
страната бива въвлечена в три последователни войни – Балканската (1912 г.),
Междусъюзническата (1913 г.) и Първата световна (1915 – 1918 г.). Загубата в
Междусъюзническата довежда до Първа национална катастрофа, а в световната
война – до Втора национална катастрофа. Фердинанд абдикира в полза на сина си
Борис III.

В последвалите години цари политическа нестабилност – през 1923 г. е свалено
правителството на Александър Стамболийски и на власт идва Александър Цанков. До
1930 г. положението се влошава значително, до голяма степен поради ефектите на
Голямата депресия и покачващото се напрежение в Европа и света. На 19 май 1934
г. е извършен военен преврат от „Звено“ и Военния съюз с министър-председател
Кимон Георгиев, но управлението му продължава по-малко от година – до януари
1935 г., когато цар Борис установява авторитарна царска диктатура.

През 1940 г. по Крайовската спогодба Южна Добруджа е възвърната на България, а
година по-късно България се включва във Втората световна война (1941 – 1943 г.)
на страната на Оста. Евреите от територията на царството (ок. 50 000 души) са
спасени от депортиране в концлагерите в Източна Европа, но 11 363 евреи от
новоприсъединените земи са изпратени и убити в Треблинка. В хода на войната се
формира националният комитет на Отечествения фронт, обединяващ политически
групировки предимно с комунистически възгледи. След смъртта на цар Борис през
1944 г. на власт идват регенти, но на 5 септември СССР обявява война на
България, и 4 дни по-късно управлението е поето от правителство на Отечествения
фронт с министър-председател Кимон Георгиев. До 1945 г. България участва в
заключителния етап на войната като част от Антихитлеритската коалиция.

След Втората световна война България попада в сферата на влияние на Съветския
съюз и през 1946 г. става народна република с еднопартийно управление на БКП и
начело с Георги Димитров (1946 – 1949 г.). Наложен е съветският модел на планова
икономика с национализация на предприятията и колективизация на селското
стопанство. По време на управлението на Вълко Червенков (1950 – 1956 г.) е
отбелязан значителен ръст в консумацията на хранителни стоки, стандарта на живот
и средното заплащане (75%), като в същото време се провеждат политически чистки,
налага се цензура и се провежда изолационистка външна политика, десетки хиляди
българи са изпратени в концентрационни лагери. България става член на ООН на 14
декември 1955 г.

НРБ е сред страните-основателки на Съвета за икономическа взаимопомощ (през 1949
г.) и Варшавския договор (през 1955 г.), и като такава е силно обвързана в
политическо, икономическо и военно отношение със Съветския съюз и неговите
съюзници. Тодор Живков (1956 - 1989) управлява България отначало като първи
секретар, а после и като генерален секретар на ЦК на БКП, а от 1971 г. – и като
председател на Държавния съвет. От една страна, управлението му се характеризира
с утвърждаване на авторитаризма и копиране на съветската външна и вътрешна
политика, а Живков се превръща в най-дълго управлявалият политик от Източния
блок. От друга страна, това е период на безпрецедентна политическа и социална
стабилност за България. През 1971 г. е приета нова Конституция на Народна
република България. През 1968 г. Българската народна армия се включва в
прекратяването на Пражката пролет. През 1979 г. в Космоса полита първият
българин – Георги Иванов. Към средата на 1980-те години обаче НРБ започва да
изпитва сериозни икономически проблеми, като висока инфлация, задлъжнялост и
неконкурентноспособност, които заедно с редица социални промени довеждат до
падане на социалистическия режим през 1989 г.

През 1989 г. на Ноемврийския пленум на ЦК на БКП с приемането на оставката на
Тодор Живков и с първите парламентарни (като република) и президентски избори
през 1990 г. се поставя началото на прехода на България от комунизъм и планова
икономика към демокрация и пазарна икономика. Официално на 15 ноември 1990 г.
Народна република България е преименувана на Република България. България става
член на НАТО на 2 април 2004 г. и член на Европейския съюз на 1 януари 2007 г.

Населението на България е 7 364 570 души според окончателните резултати от
последното официално преброяване от 2011 г. България е в състояние на
демографска криза, която е и един от най-тежките проблеми на страната.
Естественият прираст на населението е отрицателен (-0,796% за 2012) и е
четвъртият най-нисък в света – единствено Сирия, Йордания и Молдова имат
по-нисък прираст на населението (съответно -0,797%, -0,97% и -1,01%). Средната
възраст на българските граждани се изчислява на 41,4 години, една от
най-високите в Европа, като в същото време продължителността на живота е 73,1
години, една от най-ниските на континента. България е на 204-то място от 228
държави и територии по раждаемост в света – на 1000 души се раждат 9,2 деца. В
същото време смъртността е 10-тата най-висока в света с 14,3 смъртни случая на
1000 души население, като единствено Русия, Украйна и ЮАР, както и няколко
държави от т.нар. Четвърти свят, имат по-висока смъртност.

По времето на социализма в Народна република България населението нараства до
върховата си точка – близо 9 милиона души. На преброяването през 1985 г.
населението на третата българска държава е най-голямо и възлиза на 8 948 649.
Деветмилионният гражданин на България се очаквало да се роди към 90-те години,
но след свалянето на Тодор Живков и режима му от власт това така и не се случва.
След 1989 г. ръстът на населението започва да намалява значително и през 2001 г.
населението е 7 932 984 души. В градовете живеят 72,5% от населението, а 27,5%
живеят в селата. Близо 18% живеят в столицата и най-голям град София. Седемте
града с население над 100 хиляди жители са София, Пловдив, Варна, Бургас, Русе,
Стара Загора и Плевен, като Пловдив и Варна са с над 300 хиляди, а София с над 1
милион души. По данни от НСИ населението на България към 31.12.2015 г. е 7 153
784 души

България няма официална религия според конституцията си, вместо това като
„традиционна религия“ за страната е посочено православното християнство, а като
православни християни са се самоопределили 59% от населението на преброяване
2011, от тях не е ясно колко се самоопределят като старостилци и новостилци.
Най-голямата малцинствена религия е ислямът, който е посочен за свое
вероизповедание от 7,8% от населението (главно от турското малцинство, но също и
от българи мохамедани и една пета от циганите, като 7,4% са сунити, 0,4% са
шиити и други), следва протестантство 0,9%, римокатолицизъм 0,7%, нехалкедонизъм
0,02%, 0,13% следват други религии, а останалите 31% или са посочили, че нямат
вероизповедание, или не са отговорили на въпроса. В провежданите в страната
преброявания вероизповеданието е поставено като въпрос, към който е добавена
точка, че се иска отговор за вероизповеданието като „исторически обусловена
принадлежност на лицето или на родителите и предците му към дадена група с
определени религиозни възгледи“.

Според анкета от 2009 г., базирана на малка част от населението, 67,3% от
българските граждани вярват в съществуването на Бог, а 21,7% – не. Същевременно
13,6% от тях посещават религиозни служби поне веднъж месечно и 24,1% декларират,
че вярват в задгробния живот.

Държавообразуващият етнос на страната – българите, съставлява 84,8% от
населението. Две от малцинствата са сравнително по-големи от останалите
малцинства – турците са 8,8% и циганите са 4,9%; останалите 1.5% включват други
малцинства – руснаци, арменци, китайци, власи, каракачани, украинци, гърци,
евреи, румънци, други и хора, които са потвърдили, че не се самоопределят на
преброяването на населението.

Българският език се говори като майчин и роден език от 85,2% от населението,
който е и официалният и националният, останалата част обикновено има българския
за втори език. Турският е майчин на 9,1%, а циганският на 4,2%.

Българският език е най-ранният писмено документиран славянски език.
Историческото му развитие се характеризира с четири главни периода – дописмен
(до 9 век), старобългарски (9 – 11 век), среднобългарски (11 – 14 век) и
новобългарски (от 15 век насам). Съвременният български език се причислява към
групата на славянските езици и на южнославянските езици и е един от 23-те
официални езика в Европейския съюз.

В България се заражда кирилицата – азбука, създадена най-вероятно от Св. Климент
Охридски и наречена на неговия учител и създател на глаголицата, Св. Кирил
Философ. Нейни осъвременени варианти се използват в българския, руския,
македонската езикова норма, сръбския, украинския, беларуския език, русинския,
както и в други държави от бившия СССР, Азия и Източна Европа. В хода на
историческото развитие на българския език и контактите му със съседните
неславянски езици на Балканския полуостров настъпват значителни промени в
сравнение с останалите славянски езици. Те обхващат промени в морфологията и
синтаксиса, окачествяващи се с почти пълно отпадане на падежните форми,
възникване и употреба на определителен член, запазване на славянските прости
глаголни времена (минало свършено време и минало несвършено време) и развитие на
нови, възникване на двойно пряко и непряко допълнение, изчезване на инфинитива и
развитие на четвърто (преизказно) наклонение (несвидетелски форми) при глаголите
и др. Тези промени разграничават като цяло развитието на морфологията и
синтаксиса в българския език от посоката на развитие на останалите славянски
езици.

Съгласно Конституцията от 1991 г. България е парламентарна република, с ясно
изразено разделение на властите. Националните символи на българската държава са
знамето, химнът, гербът и Гвардията на Републиката.

Българският парламент – Народното събрание е еднокамерен парламент и се състои
от 240 народни представители, избирани за срок от 4 години. Пълномощията,
работата и задачите на парламента са описани в глава Трета в Конституцията (чл.
62 – Чл. 91). Сред тях са приемането на закони, контрол над изпълнителната
власт, одобряването на бюджета, насрочването на президентски избори, избора и
отзоваването на министър-председателя и други министри, обявяването на война,
разполагането на войски извън България и ратифицирането на международни договори
и споразумения. От 2006 г. Народното събрание избира омбудсман, който се
застъпва за правата и свободите на гражданите.

Президентът на Републиката се избира пряко за 5-годишен срок с право на едно
преизбиране. Той е държавен глава, върховен главнокомандващ на въоръжените сили
и председател на Консултативния съвет за национална сигурност. Макар да не
притежава законодателна власт или инициатива, президентът може да върне
законопроект за преразглеждане, въпреки че парламентът може да отхвърли ветото с
обикновено мнозинство при гласуване. Президентът има вицепрезидент, избиран
заедно с него на преки избори.

От 1999 г. насам Република България административно е разделена на 28 области:
Благоевград, Бургас, Варна, Велико Търново, Видин, Враца, Габрово, Добрич,
Кърджали, Кюстендил, Ловеч, Монтана, Пазарджик, Перник, Плевен, Пловдив,
Разград, Русе, Силистра, Сливен, Смолян, Област София-столица, област София,
Стара Загора, Търговище, Хасково, Шумен, Ямбол. Всички те са наименувани на
областния си център, като самата столица образува отделна област. Преди това, до
1987 г. страната е била разделена на 28 окръга, а от 1987 г. до 1999 г. – на 9
области. Областите са разделени на общини, а общините – на кметства. Всичките 28
области имат общо 265 общини от 25.7.2014 г.

Въоръжените сили (ВС) са създадени от държавата военни и специализирани
формирования и техни обединения, подчинени на специфична организация и ред на
функциониране, които притежават и прилагат военни и специални средства за
действие за осигуряване целите на отбраната на страната. Въоръжените сили на
Република България включват: Българската армия и други структури на пряко
подчинение на министъра на отбраната: служба „Военна полиция“, служба „Военна
информация“, Военните академии и Висшите военни училища, Военно-медицинската
академия, Националната гвардейска част, резерва на въоръжените сили,
Военно-географската служба, Стационарната комуникационна и информационна
система, Централното военно окръжие, Централния артилерийски технически
изпитателен полигон, Комендантство на Министерството на отбраната (МО),
военнослужещите от структурите на пряко подчинение на министъра на отбраната. В
състава на ВС във военно време могат да се включват и структури от другите сили
от системата за национална сигурност на Република България при условия и по ред,
определени с акт на Министерския съвет.

Българската армия се състои от Щаб на отбраната с началник вицеадмирал Румен
Николов, Съвместно командване на силите с временно командващ генерал-майор
Златко Златев и три подчинени командвания: Сухопътни войски с командващ ген.
майор Андрей Илиев Боцев, Военновъздушни сили с командир ген. м-р Румен Радев,
Военноморски сили с командир контраадмирал Димитър Минев Денев.

Общата численост на въоръжените сили е около 39 000 души. България е член на
НАТО и участва в мироопазващата мисия в Афганистан с контингент от 610 души.
Българският контингент в Ирак бива изтеглен през декември 2008 г. Българската
армия разполага с около 600 бр. танка, от които 160 бр. са в експлоатация; близо
1000 бр. бронирани машини (около 350 бр. в експлоатация); 192 единици тежка
артилерия; над 300 бр. единици минометна артилерия; 21 бр. изтребителя МиГ-29,
15 бр. от които годни за бой (През 2012 г. ВВС на България загубват един
изтребител МиГ-29УБ по време на учение по радарен прихват в резултат на пожар от
опашката. След излитане самолетът се разбива близо до Пловдив, авиобаза „Граф
Игнатиево“). Двамата пилоти катапултират след подадена команда и са в добро
здравословно състояние); 18 бр. Су-25Т 23 – всички са в състояние за ефективен
бой, както и прихващачи МиГ-21 БиС, бойни вертолети, 11 бойни съда (4 фрегати, 3
корвети, 3 ракетни катера и една подводница), както и различни видове
транспортна техника. Противовъздушната отбрана разполага с общо 208
зенитно-ракетни комплекса и около 500 бр. зенитно-артилерийски установки.
Оборудването е предимно от съветски произход. Наблюдава се приток на ново
оборудване – джипове Хъмви, военно-транспортни самолети C-27J Спартан,
снайперски пушки Barrett M82 и други. Бюджетът за 2009 възлиза на около $1,3
млрд. България има добре развита отбранителна промишленост, и произвежда
радиоелектронно оборудване, части за изтребители, авионика, ракети, автоматични
оръжия, артилерия, гранатомети, боеприпаси, униформи и безпилотни самолети.
Минималната работна заплата в БА е малко по-висока от средната работна заплата
за страната – 645 лв.

България е промишлено-аграрна страна с отворена пазарна икономика, средно развит
частен сектор и известен брой стратегически държавни предприятия. През
последните години България постига висок икономически растеж, и въпреки това
продължава да бъде страната с най-ниски заплати и доходи, най-нисък БВП на глава
от населението и най-ниска производителност на труда в Европейския съюз. Според
Евростат през 2013 г. БВП на глава от населението е 47% от средния за
Европейския съюз. ЦРУ на САЩ изчислява БВП на глава от населението на $14 500
през 2012, което е една трета от това на Белгия. Най-голям дял в икономиката
имат промишлеността и земеделието, въпреки че секторът на услугите устойчиво
повишава своя дял в БВП. България произвежда значителни количества желязо, мед,
злато, бисмут, каменни въглища, електроника, рафинирани петролни горива, части
за превозни средства, оръжие и строителни материали.

България преодолява инфлацията на дълбоката икономическа криза от 1996 – 1997
г., но последните данни показват увеличаването ѝ до 12,5% за 2007 г.
Безработицата спада от 17% през 1990-те до почти 7% през 2007 г, но в някои
слабо населени райони, тя продължава да е с високи стойности. Инфлацията е
основната причина страната да няма да може да въведе еврото преди 2013 – 2014 г.
Дълбок проблем продължават да са корупцията в държавните ведомства и
неефективното правосъдие. Междуфирмената задлъжнялост е изключително висока, и
за 2010 г. надхвърля 104 милиарда лева.

През 2008 г. България е на 89 място в света по индустриален растеж – 3,9% (за
сравнение – през 2007 г. е 14%) на година.

В разгара на световната икономическа криза през 2008 – 2009 г. безработицата
остава сравнително ниска (6,3% за 2008 г.), но се увеличава до 8% през 2009 г.
Кризата оказва негативен ефект основно на промишлеността. Правителството
предвижда спад от 2,2% на БВП през 2010 г. и бюджетен дефицит от 5%.

България се нарежда сред най-големите световни производители на определени
селскостопански продукти, сред които анасон (6-и), слънчогледови семки и
зърнено-житни култури (11-и и 12-и), малини, овче, козе и биволско мляко, тютюн
и череши.

Към 2010 г. е отчетен ръст в добива на полезни изкопаеми, като извлечените
количества се равняват на 79 619 хил. т. с обща стойност 2,3 млрд. лв. Спрямо
2009 г. най-голямо увеличение е регистрирал добивът на течни горива – с 60%, и
на индустриални минерали – с 41%. Намалял е добивът на скалнооблицовъчни
материали с 32% и на инертни материали – с 14%.

България е на 10-то място в света по добив на бисмут (2006), на 31-во място по
добив цинк (2009), на 20-то място по добив на мед и на 19-то място по добив на
каменни въглища (на шесто в ЕС след Германия, Полша, Чехия, Гърция и Румъния).
Рудник „Елаците“ е най-големият на Балканите и един от най-големите в Източна
Европа. Рудникът произвежда около 42 000 тона мед, 1,6 тона злато и 5,5 тона
сребро годишно. Планира се да започне производството и на молибденов концентрат.
„Аурубис България“ е завод в Пирдоп, който през 2005 г. произвежда 240 000 т
анодна мед и 60 000 т катодна мед.

Въпреки че България притежава незначителни запаси на природен газ и нефт,
нейният добре развит енергиен сектор играе важна роля на Балканите.
Стратегическото разположение на страната я прави важен район за пренос и
разпределение на нефт и природен газ от Русия за Западна Европа и другите
балкански страни. Държавните активи в енергетиката се управляват от Българския
енергиен холдинг (БЕХ).

От гледна точка на производство на електроенергия на глава от населението,
България е най-големият производител и износител на електроенергия на Балканския
полуостров. В Козлодуй се намира атомната електроцентрала АЕЦ "Козлодуй" (3 760
MW). Съществува предложение и за построяване на блокове 7 и 8 към АЕЦ
"Козлодуй". Ядрената енергия задоволява над 35% от енергийните нужди на
страната.

По-голямата част от електричеството се произвежда от ТЕЦ. В комплекса
"Марица-изток" се намират най-големите топлоелектрически централи в Югоизточна
Европа. Мощността на най-голямата в комплекса, ТЕЦ "Марица-изток 2 (1450 MW), се
равнява на един голям и един малък реактор от АЕЦ Козлодуй. ТЕЦ 3 произвежда 870
MW, а ТЕЦ 1 – 500 MW. Други големи ТЕЦ са ТЕЦ "Варна" (1260 MW), ТЕЦ "Бобов дол"
(630 MW) и ТЕЦ "Русе-изток (400 MW). В Пловдив електроразпределителят ЕВН
финансира изграждането на нова когенерация, която ще произвежда общо над 100 MW
топлинна и електрическа енергия. Газовата турбина има КПД над 90%, с което се
постига значително увеличаване на енергийната ефективност и гарантиране на
екологичността.

Водноелектрическата енергия също е добре застъпена. Повечето ВЕЦ са с мощност от
порядъка на 50 – 150 MW. Каскадата „Белмекен-Сестримо-Чаира“ е най-мощното
хидроенергийно съоръжение, състоящо се от три обекта – ПАВЕЦ "Чаира" (864 MW),
ВЕЦ "Сестримо" (240 MW) и ПАВЕЦ "Белмекен" (375 MW).

Туризмът в България е едно от най-допринасящите пера в БВП на страната. Всяка
година броят на туристите расте, като има възгледи броят им да стигне 20 милиона
до 2020 г. Повечето туристи се насочват или към зимните курорти, или към
летните, в съответствие със сезона. Перспективите за развиване на туризъм са
големи, тъй като страната има потенциал заради природните, културни и
исторически забележителности. По данни на НСИ през 2015 г. България е била място
за почивка и екскурзия на 9 316 624 души. За сравнение през 2007 г. те са били 7
700 000 души.

От 2010 г. развитието на транспортна инфраструктура е приоритет на държавното
управление с оглед на улесняване и задълбочаване на икономическото
взаимодействие и развиване на производството и търговията. В транспортната
стратегията (до 2020 г.) на България са заложени някои основополагащи насоки:
икономическа ефективност, развитие на устойчив транспортен сектор (включително
ограничаване на отрицателното влияние на транспорта върху околната среда и
здравето на хората), интегриране на българската транспортна мрежа към
европейската.

В края на 2013 г. общата дължина на републиканската пътна мрежа е 19 678 km,
като 605 km от тях са автомагистрали, 2 975 km първокласни пътища, 4 035
второкласни и 12 063 третокласни пътища, пътни връзки при кръстовища и пътни
възли. Дължината на всички жп линии е 4 032 km, а превозените товари и пътници
възлизат съответно на 13 538.9 хил. т. и 26 071.5 хил. п.

Българската икономика е отворена, като външнотърговският обмен на страната
надхвърля БВП. Главните вносители на български стоки са Германия (11,6%),
Румъния (9,5%), Италия (8,7%), Турция (8,6%), Гърция (7,0%) и Белгия (4,9%),
като общият обем на износа през 2011 г. е 39,6 млрд. лева. Обемът на вноса в
България през същата година е 45,8 млрд. лева, а най-големите вносители в
страната са Русия (17,6%), Германия (10,8%), Италия (7,1%), Румъния (6,9%),
Гърция (5,6%) и Испания (5,3%).

Средната грамотност на населението е 98,2% според преброяването от 2001 г. По
данни на Евробарометър от 2005, близо 21% от населението владее руски език, а
около 15% – английски език. Процентът на владеене на западни чужди езици се
покачва. През 2000 – 2001 г. около 30% от учениците в начални училища са
изучавали английския като втори език, а 25% – френския. Образователната система
е под надзора на Министерството на образованието и науката. Степените на
образование в България са четири – начално (1-ви до 4-ти клас), основно (5-ти до
8-ми клас), средно (9-ти до 12-ти клас) и висше. На територията на страната
съществуват над 40 акредитирани висши учебни заведения (ВУЗ) – колежи и
университети. Качеството на българското образование е ниско. Неадекватно
големият брой университети, липсата на материална база в учебните заведения,
както и липсата на държавно финансиране в областта на науката и иновациите са
причина образователната система да произвежда некачествени кадри, а икономиката
да е неатрактивна за инвеститори.

Българската здравна система претърпява много промени след 1990 г. След 2000 г.
са прокарани редица реформи в здравното осигуряване, целящи намаляването на
държавното финансиране на осигурителната система и по-голяма отговорност на
частния сектор в него. Задължителното здравно осигуряване е отговорност на
Националната здравноосигурителна каса, която работи с 88 частни и 312 държавни и
общински болници. От 33 европейски държави (вкл. 27-те в ЕС), България се
нарежда на предпоследно място по качество на здравните услуги.

Българските земи са наследили едни от най-древните културни богатства в Европа.
Така например Варненското съкровище от V. – началото на IV хил. пр.н.е.,
принадлежащо на Варненската култура е най-старото обработено злато в света. През
II. хил. пр.н. Балканите са населени от траките, сред които са разпространени
долмени, могили и образа на тракийският конник (виж. Тракийско изкуство)

Един от най-старите български културни паметници е вписаният в списъка на
световното културно наследство (ЮНЕСКО), Мадарски конник (VIII век). Първата
българска столица е построена по римски образец със здрава крепостна стена,
обграждаща дворци, църкви и храмове, бани, и други публични постройки, в чийто
стил са преплетени и елементи от Централна Азия и Близкият изток. След
приемането на Християнството и възкачването на цар Симеон Велики, столицата и
културният център на българската държава се премества в Преслав. Последвалият
период е известен още като Златен век на България, в който българската култура
достига своя първи апогей. Златната църква в Преслав, Голямата базилика в
Плиска, чиято дължина заедно с перистила е почти сто метра, църквите „Св. София“
в Охрид и Средец, „Св. Стефан“ в Несебър или преславската керамика са само част
от тези постижения (виж. Плисковско-Преславска култура). Разлики с византийското
изкуство настъпват още през 10. век и се проличават най-вече в декоративните
елементи (декоративни ниши в църковното строителство, рисувана керамика,
стенописи и др.). Силно е и влиянието на прабългарския бит, като зографските
образи са застъпени в почти всички сфери.

След падането на първото българско царство под византийска власт (1018 –
1185/86) се засилва влиянието на Византия в българското изкуство. То е
прекратено с възстановяването на българската държава през 1185 г. Търново става
столица на второто българско царство и се превръща в нов политически и културен
център, не само в средновековна България, но и на целия Балкански п-в.
Съвременниците описват Търново като новият Йерусалим, Рим и Константинопол взети
заедно.

В градежа на сакралната (църковна) архитектура се наблюдава нов тип църкви. В
сравнение с предходни епохи те са по-малки, и повечето случай еднокорабни, което
е заимствано от Византия. Характерни са и техните кръстовидни сводове и дъги
арки, които преминават в купола. Скоро този тип църкви се налага из цялата
българска империя, като примери са църквата „Св. Никола“ в Мелник,
Пантократорската църква и „Св. Йоан Алитургитос“ (Неосветени) в Несебър, както и
църквата „Свети Четиридесет мъченици“ в Търново. В сравнение с византийските
еднокорабни църкви, българските са различават със своето изя̀щество и декорация
(цветна и стъклена керамика в зида, декоративни ниши и арки и др.). Във външните
стени са изградени арки, които чрез ритмичната смяна на червени и бели тухли или
керамика създават типична декоративна илюзия.

По-голяма самостоятелност на българското средновековно изкуство се постига в
църковната живопис. Великолепен пример е Боянската църква, построена през 1259
г., чиито стенописи, изпълнени в техника мокро фреско (на итал. fresco buono) са
изографисани от зограф Васили. В сравнение с живописта в Западна Европа по това
време творбите на Търновската художествена школа са наситени с предренесансови
елементи.

В българската култура като цяло присъства и силно ориенталско влияние заради
османското владичество. България пропуска прогресивните европейски течения от
епохите на Ренесанса, Реформацията, Просвещението и 19 век. Възрожденската епоха
е културно-исторически период, характеризиращ се с възраждане на българските
традиции, но отвъд рамките на елитарната култура, присъстваща в
западноевропейските страни.

Под българска литература се разбира цялата книжнина, създадена и писана на
български език. Макар и да няма точна класификация на периодите на развитие,
българската литература може да се раздели най-общо на старобългарска,
възрожденска, следосвобожденска, литература между двете войни, литература след
Втората световна война – период на социалистически реализъм и най-нова
литература (след 1989). Първите творби се появяват към 8 век след н.е. и са
идейно и естетически обвързани с християнството. В Първата българска държава се
открояват имената на свети Климент Охридски (създател на Охридска книжовна
школа, първия славянски университет), Константин Преславски (Учително евангелие)
и Черноризец Храбър (За буквите, около 893 г.). По време на византийското и
турското владичество, българската литература е в период на упадък и почти не се
развива.

Едни от най-ранните примери за българска музика са творбите на Йоан Кукузел
(13 – 14 в.). Най-известната му творба е Полиелей на българката. Йоан Кукузел,
наричан Ангелогласния, също реформира византийското нотно писмо и въвежда т.нар.
невми. От периода на ранното средновековие до днешни дни са достигнали само
образци на църковната музика, повечето творби са на неизвестни автори.

Светската музика остава неразвита през следващите няколко века, най-вече по
време на османската власт. По време на турската гнет в България не е известно да
е имало музикални институции и музикална педагогика, затова се приема, че не е
съществувало професионално музициране. В края на 19 век, след освобождението на
България, се заражда т.нар. Българска класическа музика. Маестро Георги
Атанасов, Добри Христов и Емануил Манолов са част от първото поколение български
композитори. Емануил Манолов е автор на първата българска опера – Сиромахкиня.
Панайот Пипков е известен със своите оперети, но най-вече с химна на светите
братя Кирил и Методий, известен като Върви, народе възродени.

България се слави и с редица талантливи певци като Борис Христов, Гена
Димитрова, Анна Томова-Синтова, Райна Кабаиванска и Николай Гяуров. По времето
на социализма се развива т.нар. естрадна музика, чийто видни представители са
Ирина Чмихова, Георги Кордов, Маргрет Николова, Лили Иванова, Емил Димитров,
Борис Гуджунов, Паша Христова, Богдана Карадочева, Васил Найденов, Орлин
Горанов, Йорданка Христова и Бисер Киров. Много от тях се радват на световна
известност през 60-те, 70-те и 80-те години, а част от тях са много популярни и
днес в България.

България има дългогодишни традиции в научни дисциплини като математиката,
физиката, информационни технологии, астрономията и медицината. Повечето
български учени работят в Българската академия на науките (БАН). За научни
изследвания се отделя най-малък дял от БВП – едва 0,4% за 2008 г.

За начало на кинематографията в България се счита филмът на Васил Гендов
„Българан е галант“ (1915). От 1915 до 1948 г. (когато се национализира
кинопроизводството) са създадени 55 филма. По време на управлението на
Отечествения фронт се създават филми с историческа и идеологическа насоченост,
като се осъществява строг контрол и цензура от държавата, а някои филми са
спирани или сваляни от екраните. Най-голямото студио по това време е киностудио
„Бояна“. След кризата от 90-те години, киното бавно изплува и в момента се
намира подем със снимането на нови сериали и филми. Множество чужди продукции,
главно холивудски се снимат в България.

България има дългогодишни традиции в спорта. Има успехи в почти всички
европейски и световни състезания. Най-известен спорт е футболът, но несъмнено
след него веднага се нарежда волейболът. През 1994 българският национален отбор
по футбол печели четвъртото място на Световното първенство в САЩ. Футболният
отбор има и бронзов медал от олимпийските игри през 1956 г. в Мелбърн и сребърен
медал от олимпийските игри през 1968 г. в Мексико. България има и световни
постижения във волейбола, баскетбола, борбата, тениса, хандбала, спортната
стрелба, хвърлянето на чук както и неподобреният към септември 2012 г. рекорд на
скок височина на Стефка Костадинова, лека атлетика, художествена гимнастика и
много други.

Столицата, София, се кандидатира за домакин на Зимните олимпийски игри през
1992, 1994 и 2014 г. През 1985 г. губи срещу Албервил кандидатурата за игрите
през 1992 г. с два гласа разлика, през 1987 г. губи кандидатурата за игрите през
1994 г. от Лилехамер, като отпада на втория тур, а през 2006 г. отпада в първия
кръг на избора на домакин за игрите през 2014 г.

Българите имат множество самобитни обреди и обичаи, произлизащи от съчетаването
на езическите и християнските разбирания за света и вселената. Те обикновено са
подредени в календарна последователност. Най-известни са сурвакането –
характерен за Нова година обичай, известен в цялата страна; хамкането –
изпълняван на Сирни заговезни, когато всички в семейството се опитват да уловят
само с уста сварено обелено яйце, халва или въглен, завързани на края на конец,
закачен на тавана, който се върти около трапезата. Мартеници пък се връзват за
здраве на първи март, когато започва краят на зимата.

Лазаруването е най-важната традиция в обредната система от момински пролетни
обичаи. Тогава се събира цялото село и потенциалните свекърви и ергените
оглеждат нагиздените моми, за да изберат своите бъдещи снахи и съпруги.
Великден, Възкресение Христово е най-значимият религиозен празник. Датата на
Великден зависи от първото пълнолуние след деня на пролетното равноденствие.
Червени великденски яйца се боядисват на Велики четвъртък. С първото боядисано в
червено яйце бабата чертае кръстен знак по челата на децата, за да са здрави и
румени през годината. На Велики Четвъртък се подновява квасът и се замесва
тестото за великденските хлябове и козунаци. През празничните дни се играят
хора̀, а момите и ергените връзват люлки и се люлеят, пеейки обредни песни.

Кукерските обреди се осъществяват от мъже, предрешени като зверове или типични
персонажи (бабата, дядото, царят, бирникът), винаги с маски на главите, често с
чанове на пояса и с кожуси с козината навън. Те танцуват по улиците, за да
изплашат лошите сили и да пропъдят студа и извършват обредни действия като оран,
сеитба и други за плодородие и здраве.

Коледуването e най-значимият в обредно отношение зимен празник и сред
най-големите годишни празници, известни по цялата българска етническа територия.
Коледарите пеят за щастие в семейството и придобив в стопанството.

Нестинарството е танц на босо в жарава, но в него има религиозен смисъл.
Нестинарите са пазители на скритото знание. Обичаят днес е най-автентично
запазен в село Българи.

Една от характерните особености на българската кухня е, че повечето продукти в
едно ястие, се обработват топлинно едновременно. Това важи особено при печивата
и обяснението е просто – в миналото домакинствата почти не са имали собствени
фурни, а са отнасяли подготвеното за печене ястие в обществени фурни. Дори с
навлизането на модерните технологии, тази традиция на приготвяне се запазва в
голяма степен. Друга характерна особеност е включването на много пресни или
консервирани зеленчуци, които се обработват едновременно с месото. Силна, в
сравнение с други кухни, е употребата на пикантни подправки като лук, чесън,
червен и чер пипер, бахар, дафинов лист.



https://bg.wikipedia.org/wiki/%D0%91%D0%B5%D0%B3%D0%BB%D0%B8%D0%BA%D1%82%D0%B0%D1%88

Бегликташ или Беглик Таш е разположен на българското Черноморие на 5 km от гр.
Приморско и 40 km от гр. Бургас в полите на планината Странджа. Обектът се
намира в близост до долината на река Зигра и представлява естествен скален
ансамбъл от сиенитни блокове с различни размери и форма, образувани in situ в
резултат от сферичното изветряне на скалите на Росенския плутон и същевременно е
едно от най-големите праисторически мегалитни светилища на територията на
България. Общата площ – централната част на обекта заема площ около 8 декара.

Бегликташ е засегнат от Бургаските каменни мини, поради което изследователите
проучвали светилището отбелязват, че културните пластове са силно разрушени и
разбъркани от свличане на скална маса и ерозия. Социализирането на Светилището
като обект за културен туризъм започва едва през 2003 година. Достъпът до
мястото през 70-те и 80-те години на XX в. е бил невъзможен, тъй като теренът е
влизал в границите на ловната резиденция „Перла“, използвана от Тодор Живков и
УБО. Археологическите проучвания на обекта започват едва през 2001 г. и са
ръководени от българските археолози Цоня Дражева (1954 – 2013) и Димитър Недев.

Топонимът „Беглик таш“ идва от турски език, като „беглѝк“ означава „данък в
натура за феодалния владетел (бей) в Османската империя“, а „таш“ – камък. Преди
Освобождението на България от османска власт, българските пастири от околните
странджански села плащали данъците си във вид на добитък. Животните са били
отвеждани в местността, където на големите камъни властите „събирали данъка“.

Бегликташ е известен на българската археологическа наука още от теренните
обхождания на Карел Шкорпил в България, осъществени в годините след
Освобождението на страната от османска власт. Шкорпил отбелязва, че до Маслен
нос, близо до село Кюприя (сегашен град Приморско), на връх Китка, се намира
скален връх, наречен от него „Апостол Таш“. Той описва обекта като скален блок с
особена сърцеобразна форма, поставен наопаки върху скалната почва. През 1972 –
1973 г. в рамките на Ареологиеческата експедиция „Аполония – Странджа“ под
ръководството на проф.Александър Фол и проф.Иван Венедиков, обектът е посетен
отново, като са описани изкуствените кръгли вдлъбнатини под блока в скалата.
Експедицията документира и скален блок с орехообразна форма, с диаметър 12 m,
положен върху други блокове като покрив на огромен долмен, под който може да се
премине.

Обектът остава неизвестен извън научните среди близо сто години, когато едва
през 2002 – 2004 г. българската археоложка Цоня Дражева от Регионалния
исторически музей гр. Бургас с минимално финансиране предприема археологически
разкопки на древното светилище. За три години екипът ѝ почиства и връща по
предполагаемите им места падналите мегалити. През 2005 г. археологическото
проучване е спряно поради липса на средства.

Според екипа от археолози, извършил сондажите на светилището, по намерените
находки (керамика, римски монети, животински кости) – най-ранните артефакти
датират от VII – V в.пр.Хр., а тези от по-късни епохи от IV – II в.пр. Хр. до до
IV в. сл. Хр. Цоня Дражева предполага, че светилището е функционирало без
прекъсване близо 2000 години – от XV в.пр.Хр. до IV в., когато дейността му
вероятно е прекратена от настъпващото Християнство.

Бегликташ е в непосредствена близост до руините на древно поселение, за което се
предполага, че е селището Ранули, в околностите на резерват Ропотамо, по хребета
на Маслен нос, на около 210 метра н.в. и на 5 км от гр.Приморско. Обектът е
разположен на най-високата част на Маслен нос, издаден в морето между залива
Св.Параскева и залива Зигра в границите на ловно стопанство Аркутино. Целият
мегалитен комплекс е разположен на площ от 12 дка.

Проучената част от светилището се състои се от централна част и два кръга от
по-малки структури около нея с обща площ около 6 дка. Големите скални валуни са
частично обработени от човешка ръка и подредени в уникални конфигурации. В
плоските скали са изсечени каменни кръгове, ямки, вани и стъпки. Жилищната
сграда и култовите огнища допълват доказателствата за човешка дейност на
мястото. Учените са установили, че Бегликташ е изграден от тракийското племе на
скримианите, които населяват този регион от Странджа в древността и имат славата
на едни от най-добрите металурзи в пределите на Древна Тракия.

Като разположение заема централно място в региона – намира се на кръстопът,
сключен между пътищата, свързващи устието на река Ропотамо с днешно Приморско, и
древния град Ранули с пристанищния залив Св. Параскева. Макар че е високо по
склоновете на планината, близостта до морето е решаващ фактор в историческото
развитие на това място. Благодарение на лесния достъп и известността си, през
различните епохи на своето съществуване е посещавано от траки, гърци и римляни.

Според откритите досега археологически находки се счита, че светилището е
съградено през 14 век пр.Хр., като функционира до 5 в.сл.Хр. По своята същност
мястото е изпълнявало подобни функции, каквито изпълняват манастирите в наши
дни.

Археологическото проучване на обекта започва през 2002 г., като ръководители на
екипа от Регионален исторически музей гр.Бургас са Цоня Дражева и Димитър Недев.

През 2003 г. археолозите търсят пещерни ниши – т.нар. „скитове“. Тезата на Цоня
Дражева е, че тъй като нестинарските села в Странджа са разположени около
мегалитни светилища, най-вероятно нестинарите са обслужвали именно тези
светилища. По разкази на местните жители от гр. Приморско, на поляната
непосредствено пред светилището са се изпълнявали нестинарски ритуали до 1956
г., когато теренът е одържавен и е започнало изграждането на „Перла“. Базирайки
се на данните за нестинарските ритуали и очевидните изкуствени издълбавания по
повечето мегалитни валуни в околността, още в началото на своето археологическо
проучване Дражева и Недев стигат до заключението, че светилището е свързано с
почитането на Бога-Слънце и Великата богиня Майка и че територията му е служела
за сцена на мистериалната обредност на Тракийския Орфизъм. Тезата на Цоня
Дражева е, че това е светилище, свързано с най-стария култ към Богинята-Майка и
Бога-Слънце във фазите на техния брак. Работейки по обекта, научният екип стъпка
по стъпка възстановява древния ритуал на сцената на светилището, където е
регистрирана изсечена в скалната площадка пътека за вход, дълга 12 m., а вляво
от входа по пътеката се стига до „брачно ложе“, подредено (или оформено) от
големите скални късове in situ. До него археолозите почистват скално-изсечени
вани, в които са се изливали следните свещени течности за извършване на
ритуали – вода, мляко, растително масло и вино. От четирите начала се създава
Космосът – водата символизира водните стихии, млякото е символ на въздуха,
растителното масло – на огъня и виното – символизира земята. Според Дражева така
древните пресъздавали космически модел на света и представите си за него. Богът
Слънце през деня е светлина, а през нощта – огън. Така нестинарите посредством
ритуалите, които изпълняват, затварят цикъла в природата.

Запазените сакрални елементи карат археолозите да дойдат до заключението, че
Бегликташ е реализация на универсалния модел на вярата, свързана с почитането на
Бога Слънце и Богинята Майка.

Археологическите разкопки са осъществени и с изключителната подкрепа на Община
Приморско.

Археологическият обект Бегликташ е проучен в много малка степен от българските
археолози, въпреки усилията, които Цоня Дражева и екипът ѝ полагат между 2001 и
2005 година. Мястото привлича много туристи и любители археолози. Все още е
спорно да се твърди докъде точно се простират границите на светилището. По
голяма част от мегалитните валуни разположени между нос Бегликташ и река
Ропотамо личат следи от изкуствена обработка по скалните повърхности. На същата
тази територия археолозите са регистрирали около петнадесет на брой долмена.
Инж.Любомир Цонев в проекта Балкански мегалити споменава за три от древните
съоръжения.

2. Брачно ложе – представлява камък, оформен като легло, своеобразните
възглавници са ориентирани на изток. Скални отпечатъци са създадени, за да
удостоверят присъствието на Бога и да докажат неговата поява. Те са характерни
за религиозната символика на древните и идват от далечни времена, когато
божествата нямали собствен облик. Реликвите обаче сочат, че между тях е
съществувало някакво единение. Брачно ложе в най-източната част на каменния кръг
е свидетелство за това. Върху него, според археолозите, жрецът и жрицата
ритуално представяли брака между Бога Слънце и Богинята Майка в нощта преди
лятното слънцестоене.

3. Жертвеник – върху монолитната скала са издълбани ямички, за които се
предполага, че са използвани за култови нужди. В тях (според интерпретацията) са
изливани четири свещени течности – вода, вино, мляко и растително олио.

4. Трон – предполага се че мястото е заемано от Върховния жрец, откъдето той е
наблюдавал дароприношенията и ритуалните игри. Издълбаната в мегалитен валун
седалка в древността е стояла върху една от големите скали, но в наши дни лежи
на земята – вероятно съборена при земетресение или от иманяри.

5. Менхирът с издълбана стъпка на Бога Слънце – дължината ѝ е 0,80 m., а
ширината – 0,40 m. Стъпката е прецизно ориентирана по посока изток-запад.

6. Свещена площадка – монолитната скала, върху която са положени главните
елементи от светилището изобразяващи различни символи застъпващи мъжкото и
женското начала в природата. Върху нея са издълбани и няколко щерни с различна
форма, които събират дъждовна вода, според интерпретацията необходима за
извършваните тук ритуали.

8. Плеяди – е наименованието на шест броя ямки, издълбани в скалата на
ритуалната площадка. Тяхното разположение напомня много на съзвездието Плеяди.
(Предположението е на Цоня Дражева, която работи приживе по тази хипотеза, която
все още не е доказана.)

10. Апостол Таш (сърцевидният камък) – огромният мегалит се крепи само на три
точки, а между тях се оформя ниша, в която може да се лежи. През нишата
преминават слънчевите лъчи на 22 юни – най-дългия ден в годината, което го прави
своеобразен календар. Археолозите допускат, че валчестата скала е довлечена от
древните, които после изсекли и нишата под нея.

11. Слънчев часовник е разделял деня на шест отрязъка. Мегалитната композиция се
състои от 6 плоски камъка, разположени в северно от Апостол Таш, като сянката му
пада върху различен камък в различните части на деня.

12. Главен долмен (Свещената пещера-утроба) – е висок 12 m., а дължината му е 9
m. Съоръжението наподобява утроба и според археолозите символизира женското
начало. Формата му потвърждава теориите, че светилището е ползвано за
обожествяване на Великата Богиня Майка. Според интерпретацията в утробата се
извършва тайнството на раждането на Хероса, който след появата си, озарен от
изгрева е под арката на Апостол Таш, посрещан от множество поклонници.

13. Лабиринт – според археолозите в своеобразния лабиринт от монолити в
североизточната част на светилището са изпълнявани Орфически обреди. Лабиринтът
е с два изхода – ляв, свързан със сакралното начало, и десен, който се асоциира
с профанното в живота. Предположението на учените е, че лабиринтът е служел за
гадаене на бъдещето. За да стигнат изходите, посвещаваните трябвало да преминат
през няколко различни изпитания. Едно от тях е промушване през тесен процеп,
между двете половини на мегалитен валун, разцепен на две, който е запазен и
досега. Скалният процеп е с височина 6 m. и варираща ширина от около 0.30 m.
Предполага се, че само праведните и душевно чисти хора могат да минат през него.

14. Теменос (Къщата на оракула) – постройка, вероятно обитавана от жреческото
съсловие, което е обслужвало светилището целогодишно – датирана от IV в.сл.Хр.
Предполага се че с настъпването на Християнството в Римската империя след V-VI
в.сл.Хр., духовният център се е преместил на север в залива Света Параскева,
където е изграден християнски манастир с патрон Света Параскева.

Мегалитните паметници в Странджа и Сакар са сравнително слабо проучени. За първи
път те се появяват в публикациите на братя Шкорпил, а впоследствие са проучвани
от Георги Бончев и Васил Миков.

Едва в началото на 1970-те години голяма част от паметниците са описани и
изследвани от Националната научноизследователска координационна програма
„Странджа-Сакар“, създадена от проф.Александър Фол. В резултат от експедициите
на неговия екип са частично проучени тракийските крепости и селища в Странджа,
които се намират в непосредствена близост до Бегликташ и са били несъмнено
свързани със светилището и древнотракийските племена, обитавали района.
Проучванията в североизточните поли на планината Странджа установяват, че
крепостите по Меден рид са строени и използвани от траките най-общо през I
хил.пр.Хр. Укрепленията са строени по най-високите върхове на централното било,
простиращо се от Маслен нос до нос Атия. Благодарение на това между тях има
отлични видимост и пътна връзка. Древните имена на крепостите са все още
неизвестни на учените, ето защо археолозите са възприели за техни наименования
тези, дадени им от местното население. Меден рид е ненаселен, като голяма част
от територията му е останала извън обхвата на стопанските дейности на околните
съвременни селища, благодарение на което съоръженията и крепостите са
сравнително добре запазени.

Бегликташ като геоложки феномен се описва за пръв път през 2013 г. в Годишника
на минно-геоложкия университет „Свети Иван Рилски“ от Венелин Желев и Борис
Вълчев. Според учените Бегликташ представлява естествен скален ансамбъл от
сиенитни блокове с различни размери и форма, образувани in situ в резултат от
сферичното изветряне на скалите на Росенския плутон. Съгласно класификацията на
геоложките феномени, Бегликташ попада в групата на обектите с естетическа,
научна, образователна и изследователска стойност, а според оригиналната
българска методика за оценка на геоложки феномени, Бегликташ е феномен с
национално значение.

Бегликташ съперничи по популярност сред българската общественост на другото
импозантно древно светилище Белинташ, но без да се ползва с мрачната слава на
последното.

Мястото често е наричано в медиите „Българският Стоунхендж“ („От хилядолетия
край Приморско спи Българският Стоунхендж“ – тема на бр.4 на Списание Осем от
м.април, 2009 г.); не липсват и статии, лансиращи извънземни енергии
(„Извънземна енергия сбъдва желания на Беглик Таш“ публикация на Рая Лазарова в
burgasutre.bg); някои редактори и електронни медии са още по-смели във
фантазиите си – "На това място според посветени е бил вселенски вертикален
портал, през който са се опитали нашественици -змиевидни да завладеят човешкия
вид, но Тракийски Жрец, Посветен от Бялата Ложа, ги е спрял и запечатил
портала….Но пак ще се отвори. и пр.

Бегликташ е посещаван често по времето на лятното слънцестоене, когато първите
слънчеви лъчи преминават, оплождайки Утробата на Земята.

Според Алексей Шадрин – президент на Международната асоциация по регрисионна
терапия за професионалисти, Бегликташ е бил един от важните духовни центрове на
„антлантидите“.

Съществува иманярска легенда, че в района на светилището е скрито съкровището на
Вълчан войвода.

На територията на светилището има около десет на брой точки за кариерна дейност
и добив на камъни. Добиваната суровина е ползвана от бившата държавна фирма
„Бургаски каменни кариери“, която е произвеждала павета и бордюрни плочи от
натрошената сиенитна скала. Мегалитните валуни са били едно от основните
производствени пера за търговската дейност на фирмата. Павета, произведени от
кариерата на Бегликташ, са съставна част на улиците и площадите в много
черноморски общини. От тях са изградени площади в Истанбул и други турски
градове. Валуните, които са били на места с твърде висока денивелация, за да
бъдат спускани за транспорт към морето, са били изоставени. В района под центъра
на светилището все още личат следите от натрошени и взривени валуни. Към средата
на 1960-те години каменоломната е изоставена, защото денивелацията на терена не
е удобна за извозване на готовия материал, а заливът Света Петка се е превърнал
в любимо място за риболов на гостите на правителствена резиденция „Перла“.

По данни на Община Приморско от 2014 г. Бегликташ е посетен от 15 000 туристи
през летния сезон на 2013 г.

Пред в."Морски фар" турският професор Енгин Бексач споделя, че Бегликташ и
многото древно тракийски старини в пределите на България крият огромен
потенциал, според него страната трябва да инвестира в изследването и
социализирането на тези обекти.

Проф. Бексач посещава България в рамките на реализирането на проект за
трансгранично сътрудничество „Tell Us About Thracians“ с водещ партньор
Одринската камара на търговците и занаятчиите, и сътрудниците им от Бургаската
регионална туристическа асоциация (БРТА). Очаква се в резултат на изпълнението
на дейностите по проекта трансграничният регион да стане много по-привлекателен
с древните тракийски обекти и култура.

Бегликташ привлича и често недобросъвестно внимание – Димитър Недев споменава в
едно свое интервю за намерени свидетелства за неонацистки ритуал, който е бил
извършен в местността до Бегликташ.

През месец юни 2006 г. по инициатива на Бургаския Археологически Музей и с
помощта на Клуб Вромос и Офф Роуд Клуб Приморско на Беглик Таш са правени опити
да се възстанови предполагаемото разположение на мегалитните блокове, които са
оформяли т.нар „слънчев часовник“, като за целта са мобилизирани няколко моторни
превозни средства.

Според инж.Любомир Цонев – такива манипулации имат непоправими последици за
самите обекти, защото ги лишават от автентичност, унищожават като научни обекти,
понеже ги лишават от оригиналния контекст и при преноса завинаги се премахва
възможността в бъдеще да се извърши датировка на мегалитните обекти по метода на
оптически симулираната луминисценция.

Подобни инициативи като „възстановяване“ на археологически обекти чрез
преместване или пренареждане на артефакти хвърля сериозна сянка на съмнение
относно „научните методи“, използвани от българските археолози.

Острите реакции срещу нарушаването на методиката на археологическите проучвания
от някои български археолози сериозно увреждат репутацията на Българската
археологическа наука през 2006 г., когато Европейската асоциация на археолозите
изпраща писмо до проф. Васил Николов (председател на Съвета за теренни
проучвания), в което изразява дълбоко съмнение, че Георги Китов работи с методи,
които не отговарят на XXI век.

Подминават се няколко разклонения. Пътят прави няколко резки завоя и стига до
разширение – паркинг. Дотук може да се стигне с лека кола по добре запазения
асфалтов път. От паркинга до същинското светилище Беглик Таш има черен път дълъг
около 1 km. Пътят е прорязан от дълбоки коловози. Преодолява се само с
високопроходим автомобил в дъждовно време. При влажно време преминаването с
автомобил се превръща в изпитание за шофьора и машината. Пеша разстоянието се
изминава за 20 минути.



https://bg.wikipedia.org/wiki/%D0%93%D0%B5%D1%80%D0%B8-%D0%9D%D0%B8%D0%BA%D0%BE%D0%BB

Гери-Никол Николаева Георгиева, по-известна като Гери-Никол, е българска поп,
рап и R&B певица.

Гери-Никол е родена на 30 юли 1998 г. в град Варна. От малка ходи на уроци по
модерен балет, а по-късно се занимава и с рага денс. На десетгодишна възраст
играе в главната роля в късометражния български филм „Съдба“. В седми клас
започва уроци по пеене и солфеж. Завършва първа в паралелката „Поп и джаз пеене“
в Националното училище по изкуства „Добри Христов“ във Варна. Участва на два
международни фестивала, от които се прибира с призови награди.

През 2014 г. участва в риалити шоуто „X-Factor“. Журито на формата решава, че
Гери-Никол ще бъде част от групата Sweet 16. Гери-Никол става най-гледаният
участник в канала за видеосподеляне „You tube“ от всички участници в третия
сезон на X-Factor – България.

През 2015 г. започва самостоятелната си кариера с появата на дебютната ѝ песен
„Ела и си вземи“ – дует с Криско, а според личния ѝ сайт песента се била
превърнала в един от най-големите хитове на лятото и се излъчва от много
радиостанции. Песента става най-известната българска песен с 23 милиона
гледания. В края на годината излиза видеоклипът към песента „Момиче като мен“.
Според личния сайт на певицата клипът бил гледан от рекорден брой зрители в
Интернет, но предизвиква скандал поради искането на Държавната агенцията за
закрила на детето от СЕМ да прецени дали съдържанието му е нецензурно и да го
спре. СЕМ отказва да разгледа казуса поради липса на законови норми.



https://bg.wikipedia.org/wiki/%D0%95%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%BE_%D0%BF%D1%8A%D1%80%D0%B2%D0%B5%D0%BD%D1%81%D1%82%D0%B2%D0%BE_%D0%BF%D0%BE_%D1%84%D1%83%D1%82%D0%B1%D0%BE%D0%BB

Европейското първенство по футбол е най-значимото състезание на континентално
ниво за националните отбори по футбол в Европа. Организира се от УЕФА и се
провежда на всеки четири години – за първи път през 1960 г. под името Купа на
европейските нации, като сегашното си име получава през 1968 г.

Идеята за провеждането му принадлежи на френския журналист Габриел Ано, а
инициативата по осъществяването – на генералния секретар на Френската футболна
федерация Анри Делоне. На конгреса на УЕФА в Стокхолм на 27 януари 1958 г. е
взето решение (с 15 гласа „за“ и 13 „против“) за провеждането на турнир за
Купата на европейските нации. Наградата за победителя е голяма сребърна амфора,
носеща името на междувременно починалия Анри Делоне. Турнирът се провежда през
четири години между световните шампионати. Първите два турнира се играят по
системата на отстраняване в преки двубои при взаимно гостуване. Полуфиналите,
както и финалът и мачът за трето място се играят в някоя от страните -
полуфиналистки.

В следващите три турнира (1968, 1972 и 1976 г.) участниците предварително са
разделени по жребий в осем квалификационни групи, където се играе на принципа
„всеки срещу всеки“. Победителите образуват четвъртфинални двойки като излъчват
четири състава, които играят в една от страните-полуфиналистки за 1-во и 3-то
място.

В следващите четири турнира (1980, 1984, 1988 и 1992 г.) класирането отново
става с предварителни групи, но във финалния кръг участват осем отбора,
разделени в две групи по четири, в които се играе също на принципа „всеки срещу
всеки“. През 1980 г. победителите в двете групи играят на финал, а класиралите
се втори – за трето място. От 1984 г. до 1992 г. първите два отбора в двете
групи формират две полуфинални двойки, победителите от които отиват на финал, а
мач за трето място не се играе.

На турнирите от 1996 до 2012 г. финалистите са вече 16, разделени в четири групи
по четири отбора (играе се по системата „всеки срещу всеки“), като победителите
в групите образуват четвъртфинални двойки, новите победители – полуфинални
двойки и съответно победителите в полуфиналите играят на финала.

До 1976 г. във финалната фаза на турнира участват само 4 отбора. От 1980 г.
участват 8, а от 1996 г. до 2012 г. – 16 отбора. През 2016 г. предстои е
проведено първото европейско първенство с участието на 24 отбора.

Отборите, които участват на финалния турнир, се определят от серия
квалификационни мачове. През 1960 и 1964 г. се играят плейофи с разменено
гостуване, от 1968 г. се играе първо в квалификационни групи и след това
плейофи, като домакинът на финалния кръг се определя между един от четирите
отбора достигнали полуфиналите. От 1980 г. отборът - домакин не участва в
квалификации и се класира автоматично. Пак от 1980 г. до 1992 г. за финалния
турнир се класират победителите в квалификационните групи. От 1996 г. до 2012 г.
за финалната фаза се класират победителите в квалификационните групи като тези
заели второ място играят баражи.

На първенствата през 1996 и 2000 г. при равенство в резултата на етапа на
директните елиминации се използва правилото за „златен гол“, а през 2004 г. – за
„сребърен гол“. Тъй като и двата регламента предизвикват отрицателни оценки сред
мнозинството от специалистите и публиката, от първенството през 2008 г.
победителят в мача след равенство в редовното време се определя отново по
станалия "класически" начин.

Списък на най-големите голмайсторите за всички времена във финалната фаза на
турнира.

Икер Касияс е единственият играч включен в състава на Испания на 5 първенства и
взел активно участие в 3 от тях (2000, 2004, 2008, 2012, 2016).

Седемнайсет играчи са участвали на 4 първенства: Лотар Матеус ( Германия,
1980–1988, 2000); Петер Шмайхел ( Дания, 1988–2000); Едвин ван дер Сар
( Нидерландия, 1996–2008); Алесандро Дел Пиеро ( Италия, 1996–2008); Лилиан
Тюрам ( Франция, 1996–2008); Улоф Мелбери ( Швеция, 2000–2012); Томаш Росицки
( Чехия, 2000, 2004, 2012, 2016); Джанлуиджи Буфон ( Италия, 2004–2016); Златан
Ибрахимович ( Швеция, 2004–2016); Андреас Исаксон ( Швеция, 2004–2016); Ярослав
Плашил ( Чехия, 2004–2016); Лукас Подолски ( Германия, 2004–2016); Кристиано
Роналдо ( Португалия, 2004–2016); Дарио Сърна ( Хърватия, 2004–2016); Петър Чех
( Чехия, 2004–2016); Бастиан Швайнщайгер ( Германия, 2004–2016); Ким Шелстрьом
( Швеция, 2004–2016).

В квалификациите участват 17 отбора, като само Ейре и Чехословакия играят
предварителен кръг. България играе с Югославия и след 0:2 в Белград и 1:1 в
София отпада. Полуфинали: СССР – Чехословакия 3:0, Югославия – Франция 5:4. За
трето място: Чехословакия – Франция 2:0. Финал на 10 юли 1960 г., Париж, стадион
„Парк де Пренс“, 18 000 зрители, съдия А. Елис (Англия): СССР – Югославия 2:1
след продължения (в редовното време 1:1) – 0:1 Галич (43), 1:1 Метревели (49),
2:1 В. Понеделник (113). Европейски шампион СССР: Яшин, Чохели, Масльонкин,
Крутиков, Войнов, Нето, Метревели, В. Иванов, Понеделник, Бубукин, Месхи.
Голмайстори: В. Иванов и В. Понеделник (СССР), Д. Йеркович и М. Галич
(Югославия), Ф. Ет (Франция) – по 2 гола.

В квалификациите участват 29 страни, като за осминафиналите по право се класира
СССР като настоящ първенец. България отстранява в предварителните срещи
Португалия след 3:1 в София, 1:3 в Лисабон и 1:0 в трети мач в Рим, но на
осминафиналите губи от Франция след 1:0 в София и 1:3 в Париж. Полуфинали:
Испания – Унгария 2:1, СССР – Дания 3:0. За трето място: Унгария – Дания 3:1.
Финал на 21 юни 1964 г., Мадрид, стадион „Сантяго Бернабеу“, 120 000 зрители,
съдия А. Холанд (Англия): Испания – СССР 2:1 – 1:0 Переда (6), 1:1 Хусаинов (8),
2:1 Марселино (84). Европейски шампион Испания: Ирибар, Ривиля, Оливеля, Калехо,
Фусте, Зоко, Амансио, Переда, Марселино, Суарес, Лапетра. Голмайстори: Ф. Бене и
Д. Новак (Унгария), Е. Переда (Испания) – по 2 гола.

За първи път участващите 31 отбора са разделени в 8 квалификационни групи.
България играе с Португалия 1:0 в София и 0:0 в Лисабон, с Швеция 3:0 в София и
2:0 в Стокхолм, с Норвегия 4:2 в София и 0:0 в Осло и става победител в групата.
На четвъртфиналите България отстъпва на бъдещия шампион Италия след 3:2 в София
и 0:2 в Неапол, като това е най-доброто представяне на българския отбор в
историята на европейските първенства. Полуфинали: Югославия – Англия 1:0, Италия
– СССР 0:0, след жребий се класира Италия. За трето място: Англия – СССР 2:0.
Финал на 8 юни 1968 г. в Рим, стадион „Олимпико“, 70 000 зрители, съдия Г.
Дийнст (Швейцария): Италия – Югославия 1:1 – 0:1 Джаич (39), 1:1 Доменгини (81).
Втори мач на 10 юни 1968 г., Рим, стадион „Олимпико“, 55 000 зрители: Италия –
Югославия 2:0 – 1:0 Рива (12), 2:0 Анастази (31). Европейски шампион Италия:
Дзоф, Бургнич, Факети, Розато, Гуарнери, Салваторе, Доменгини, Де Систи, Мацола,
Анастази, Рива. Голмайстор: Д. Джаич (Югославия) – 2 гола.

Участват 32 страни, разпределени в 8 групи. България играе с Унгария 3:0 в София
и 0:2 в Будапеща, Франция 2:1 в София и 1:2 в Нант, Норвегия 1:1 в София и 4:1 в
Осло, но остава втора в групата. Полуфинали: ФРГ – Белгия 2:1, СССР – Унгария
1:0. За трето място: Белгия – Унгария 2:1. Финал на 18 юни 1972 г., Брюксел,
стадион „Хейзел“, 45 000 зрители, съдия Ф. Маршал (Австрия): ФРГ – СССР 3:0 –
1:0 Г. Мюлер (27), 2:0 Вимер (52), 3:0 Г. Мюлер (58). Европейски шампион ФРГ:
Майер, Хьотгес, Бекенбауер, Шварценбек, Брайтнер, Хьонес, Нетцер, Вимер,
Хайнкес, Г. Мюлер, Кремерс. Голмайстор: Г. Мюлер ФРГ – 4 гола.

Участват 32 страни, разпределени в 8 групи. България играе с ФРГ 1:1 в София и
0:1 в Щутгарт, Гърция 3:3 в София и 1:2 в Атина, Малта 5:0 в София и 2:0 в Ла
Валета и се класира трета в групата. Полуфинали: Чехословакия – Холандия 3:1
след продължения (в редовното време 1:1), ФРГ – Югославия 4:2 след продължения
(в редовното време 2:2). За трето място: Холандия – Югославия 3:2 след
продължения (в редовното време 2:2). Финал на 20 юни 1976 г., Белград, стадион
„Цървена звезда“, 45 000 зрители, съдия С. Гонела (Италия): Чехословакия – ФРГ
5:3 след дузпи (в редовното време и след продължения 2:2) – 1:0 Швехлик (8), 2:0
Добиаш (25), 2:1 Д. Мюлер (28), 2:2 Хьолценбайн (90). Европейски шампион
Чехословакия: Виктор, Пиварник, Ондруш, Чапкович, Гьог, Добиаш, Паненка, Модер,
Масни, Швехлик, (Весели, Юркемик, Нехода). Голмайстор: Д. Мюлер (ФРГ) – 4 гола.

Участват 32 страни, разпределени в 8 групи без Италия, която се класира по право
като домакин. България играе с Англия 0:3 в София и 0:2 в Лондон, Ейре 1:0 в
София и 0:3 в Дъблин, Северна Ирландия 0:2 в София и 0:2 в Белфаст, Дания 3:0 в
София и 2:2 в Копенхаген и остава предпоследна в групата. Финалистите са
разделени в две групи – първа: Чехословакия – ФРГ 0:1, Холандия – Гърция 1:0,
ФРГ – Холандия 3:2, Гърция – Чехословакия 1:3, Холандия – Чехословакия 1:1,
Гърция – ФРГ 0:0. Класиране: ФРГ 5 т. 4-2, [[Чехословакия] 3 т. 4-3, Холандия 3
т. 4-4, Гърция 1 т. 1-4. Втора: Белгия – Англия 1:1, Испания – Италия 0:0,
Белгия – Испания 2:1, Англия – Италия 0:1, Испания – Англия 1:2, Италия – Белгия
0:0. Класиране: Белгия 4 т. 3-2, Италия 4 т. 1:0, Англия 3 т. 3-3, Испания 1 т.
2-4. За трето място: [[Чехословакия] – Италия 10:9 след дузпи (в редовното време
и след продължения 1:1). Финал на 22 юни 1980 г., Рим, стадион „Олимпико“,
50 000 зрители, съдия Н. Райня (Румъния): ФРГ – Белгия 2:1 – 1:0 Хрубеш (10),
1:1 Ван дер Ейкен (71-дузпа), 2:1 Хрубеш (88). Европейски шампион ФРГ: Шумахер,
Калтц, Щилике, К. Х. Фьорстер, Дитц, Шустер, Бригел, Х. Мюлер, Румениге, Хрубеш,
Кл. Алофс, (Кулман). Голмайстор: Кл. Алофс ФРГ – 3 гола.

Участват 33 страни, разпределени в 7 групи без домакина Франция. България играе
с Югославия 0:1 в София и 2:3 в Сплит, Уелс 0:1 в Рексъм и 1:0 в София, Норвегия
2:2 в София и 2:1 в Осло, но остава трета в групата. Финалистите са разделени в
две групи – първа:Франция – Дания 1:0, Белгия – Югославия 2:0, Франция – Белгия
5:0, Дания – Югославия 5:0, Франция – Югославия 3:2, Дания – Белгия 3:2.
Класиране: Франция 6 т. 9-2, Дания 4 т. 8-3, Белгия 2 т. 4-8, Югославия 0 т.
2-10. Втора: ФРГ – Португалия 0:0, Румъния – Испания 1:1, ФРГ – Румъния 2:1,
Португалия – Испания 1:1, ФРГ – Испания 0:1, Португалия – Румъния 1:0.
Класиране: Испания 4 т. 3-2, Португалия 4 т. 2-1, ФРГ 3 т. 2-2, Румъния 1 т.
2-4. Полуфинали: Испания – Дания 6:5 след дузпи (в редовното време и след
продължения 1:1), Франция – Португалия 3:2 след продължения (в редовното време
1:1). Мач за трето място не се играе. Финал на 27 юни 1984 г., Париж, стадион
„Парк де Пренс“, 50 000 зрители, съдия В. Христов (Чехо[[словакия]): Франция –
Испания 2:0 – 1:0 Платини (57), 2:0 Белон (90). Европейски шампион Франция:
Батс, Босис, Льо Ру, Домерг, Батистон, Аморос, Тигана, Жирес, Платини,
Фернандес, Лакомб, (Женжини, Белон). Голмайстор: М. Платини Франция – 9 гола
(рекорд).

Участват 32 страни, разделени в 7 групи, а домакинът ФРГ се класира направо.
България играе с Ейре 2:1 в София и 0:2 в Дъблин, Белгия 1:1 в Брюксел и 2:0 в
София, Шотландия 0:0 в Глазгоу и 0:1 в София, Люксембург 4:1 в Люксембург и 3:0
в София, но остава втора в групата. Финалистите са разделени в две групи –
първа: ФРГ – Италия 1:1, ФРГ – Дания 2:0, Дания – Испания 2:3, Италия – Испания
1:0, ФРГ – Испания 2:0, Италия – Дания 2:0. Класиране: ФРГ 5 т. 5-1, Италия 5 т.
4-1, Испания 2 т. 3-5, Дания 0 т. 2-7. Втора: Англия – Ейре 0:1, Холандия – СССР
0:1, Англия – Холандия 1:3, Ейре – СССР 1:1, Англия – СССР 1:3, Ейре – Холандия
0:1. Класиране: СССР 5 т. 5-2, Холандия 4 т. 4-2, Ейре 3 т. 2-2, Англия 0 т.
2-7. Полуфинали: ФРГ – Холандия 1:2, СССР – Италия 2:0. Финал на 25 юни 1988 г.,
Мюнхен, Олимпийски стадион, 70 000 зрители, съдия М. Вотро (Франция): Холандия –
СССР 2:0 – 1:0 Гулит (33), 2:0 Ван Бастен (54). Европейски шампион Холандия: Ван
Брьокелен, Ван Аерле, Р. Куман, Рийкард, А. Мюрен, Ван Тигелен, Ваненбург,
Вутерс, Ван Бастен, Гулит, Е. Куман, (Босман, Кифт, Суврийн, Ван’т Шип).
Голмайстор: Ван Бастен (Холандия) – 5 гола.

Участват 33 страни, разделени в 7 групи, а Швеция се класира като домакин.
България играе с Швейцария 0:2 в Женева и 2:3 в София, Шотландия 1:1 в София и
1:1 в Глазгоу, Румъния 3:0 в Букурещ и 1:1 в София, Сан Марино 3:0 в Сан Марино
и 4:0 в София и остава трета в групата. Югославия се класира за финалите, но
поради наложеното ембарго от ООН е заменена с Дания, която пък става шампион.
Финалистите са разделени в две групи – първа: Швеция – Англия 2:1, Франция –
Дания 1:2, Англия – Франция 0:0, Швеция – Дания 1:0, Дания – Англия 0:0, Швеция
– Франция 1:1. Класиране: Швеция 5 т. 4-2, Дания 3 т. 2-2, Франция 2 т. 2-3,
Англия 2 т. 1-2. Втора: Холандия – Германия 3:1, Шотландия – ОНД 3:0, Шотландия
– Германия 0:2, Холандия – ОНД 0:0, Холандия – Шотландия 1:0, ОНД – Германия
1:1. Класиране: Холандия 5 т. 4-1, Германия 3 т. 4-4, Шотландия 2 т. 3-3, ОНД 2
т. 1-4. Полуфинали: Швеция – Германия 2:3, Дания – Холандия 7:6 след дузпи (в
редовното време и след продължения 2:2). Финал на 26 юни 1992 г., Гьотеборг,
стадион „Улеви“, 50 000 зрители, съдия Б. Галер (Швейцария): Дания – Германия
2:0 – 1:0 Йенсен (19), 2:0 Вилфорт (78). Европейски шампион Дания: Шмайхел,
Сивебек, Кристиянсен, К. Нилсен, Олсен, Пиехник, (Кристофт), Йенсен, Вилфорт,
Ларсен, Поулсен, Б. Лаудруп. Голмайстори: Х. Ларсен (Дания), Д. Бергкамп
(Холандия), К. Х. Ридле (Германия) и Т. Бролин (Швеция) – по 3 гола.

Участват 47 страни, разделени в 8 групи, а Англия се класира като домакин.
България играе с Германия 3:2 в София и 1:3 в Берлин, Уелс 3:0 в Кардиф и 3:1 в
София, Грузия 2:0 в София и 1:2 в Тбилиси, Молдова 4:1 в София и 3:0 в Кишинев,
Албания 3:0 в София и 1:1 в Тирана, като се класира на второ място в групата и
за първи път добива право на участие във финалния кръг. Финалистите са разделени
в 4 групи по 4 отбора –

Участват 48 страни, разделени в 9 групи, а Белгия и Холандия като домакини се
класират по право. България играе с Англия 0:0 в Лондон и 1:1 в София, Полша 0:3
в Бургас и 0:2 във Варшава, Швеция 0:1 в Бургас и 0:1 в Стокхолм, Люксембург 2:0
в Люксембург и 3:0 в София, като остава четвърта в групата. Финалистите са
разделени в 4 групи по 4 отбора –



https://bg.wikipedia.org/wiki/%D0%9F%D0%A4%D0%9A_%D0%A6%D0%A1%D0%9A%D0%90_(%D0%A1%D0%BE%D1%84%D0%B8%D1%8F)

ЦСКА (абревиатура от Централен спортен клуб на армията, изговаря се цѐ сѐ ка̀)
е български футболен клуб от София. Клубът е 31 пъти шампион на България,
носител е на 20 Купи на България и 4 Суперкупи. Двукратен полуфиналист за КЕШ, 1
път полуфиналист за КНК. Играе мачовете си на стадион „Българска армия“. Това е
най-успешният български футболен отбор в досегашната история на българския
футбол. ЦСКА заема 60-то място, най-предно от българските представители, в
класацията за най-добър отбор на Европа за 20-ти век на Международната федерация
за футболна история и статистика.

На 28 октомври 1923 г. клубовете „Атлетик“ (създаден през 1910 г.), „Слава“
(създаден през 1916 г.) и Офицерски спортен клуб се обединяват под
наименованието Офицерски спортен клуб „Атлетик Слава 1923“ или за кратко АС-23
под патронажа на Министерството на войната, което му осигурява екипировка. През
1931 г. отборът печели първенството на България, през 1941 г. – Националната
купа, а през 1944 г. – и 1-ва Софийска дивизия. Стадионът на АС-23, „Атлетик
парк“ (завършен през 1938 г.) е на мястото на настоящия стадион „Българска
армия“.

С дейното участие и по инициатива на Михаил Михайлов от ръководството на „Шипка“
(София), както и на други деятели на шипченци, АС-23, „Шипка-Победа“ и „Спартак“
(Орландовци) (бивш „Цар Борис III“) се обединяват и образуват клуб „Чавдар“.
Обединителният протокол е съставен на 9 ноември 1944 г. в София от представители
на временните ръководства на клубовете „АС-23“, „Спартак“ и „Шипка-Победа“. За
председател е избран ген. Владимир Стойчев от квотата на „АС-23“. Секретар и
отговорник за футбола е Иван Башев.

„Чавдар“ играе с небесносини копринени екипи. За негова база е определен стадион
„Атлетик парк“ в Борисовата градина. Физическата подготовка на играчите в
„Чавдар“ се води от боксьора тежка категория Константин Николов-Замората, който
подготвя и „Септември при ЦДВ“ през 1948 година. „Чавдар“ не се представя
успешно във футболния шампионат на Софийска област, въпреки че печели плакета
„Народна войска“ през 1944 година. През 1945 г. е шести, през 1946-а заема 5-то
място, а през 1947-а завършва 10-ти и изпада във Втора дивизия. Веднага след
това, с активното съдействие и по идея отново на бившия функционер на „Шипка“
Михаил Михайлов, който работи в Министерството на отбраната (МО), към „Чавдар“
се присъединява Централният дом на войската (ЦДВ) и от този момент нататък (15
февруари 1948 г.) МО започва да доминира в ръководството. Председател вече е
началникът на Централния дом на войската майор Иван Мирски.

През 1947 година Чавдар (София) завършва 10-и в първенството на България и
изпада във Втора дивизия. Веднага след това, с активното съдействие и по идея
отново на бившия функционер на „Шипка“ Михаил Михайлов, който работи в
Министерството на отбраната, към „Чавдар“ се присъединява Централният дом на
войската (ЦДВ) и от този момент нататък (15 февруари 1948 г.) МО започва да
доминира в ръководството. Председател вече е началникът на Централния дом на
войската майор Иван Мирски.

След изпадането във втора дивизия управниците на „ЦДВ“ започват да търсят
спасение за „Чавдар“ чрез обединяване с друг отбор. Първоначално се водят
преговори със „Спортист“ (Хаджи Димитър), но в крайна сметка се споразумяват със
„Септември“ (София), който вече си е осигурил промоция във фазата на
елиминациите. Решават датата на създаване на отбора да е 5 май 1948 г., а името
– „Септември при ЦДВ“. Новият отбор участва в първенството на мястото на
„Септември“. На финала „Септември при ЦДВ“ среща „Левски“ и след загуба с 1:2 в
първата среща и победа с 3:1 във втората печели първата си титла.

В своя първи сезон в новосъздадената „А“ Републиканска футболна група „Септември
при ЦДВ“ завършва на второ място. За треньор на отбора е назначен Крум Милев.
През същата година започва реконструкцията на стадион „Народна армия“, на който
армейците играят своите мачове.

През лятото на 1949 г. отборът на Септември се отделя като самостоятелно
дружество, а армейският отбор е преименуван на „ЦДНВ“ (Централен дом на
народната войска). Сезон 1949/50 започва нормално, но след изиграването на три
кръга от есенния дял, то е прекратено, заради реорганизация на физкултурното
движение в България по съветски модел. Създаден е турнир за определяне на
софийските участници за сезон 1950 в който първите 5 отбора се класират. След
края на турнира ЦДНВ остава на 6-тото място. С решение на спортната секция на
МНО, на мястото на армейският Ботев (Пловдив) се създава сборен отбор с
най-силните футболисти от ЦДНВ, Ботев, Черно море, Сливен и др. Името на отбора
е „Народна войска“. Отборът завършва на второ място след „Динамо“.

През 1953 г. отборът отново е прекръстен, този път на „Отбор на софийския
гарнизон“, като по-голямата част от титулярните му футболисти са задължени да
играят само внационалния отбор на България, който през първия полусезон на
вътрешното първенство участва в него с цел обиграване за предстоящите световни
квалификации за Швейцария'54.

През 1954 г. новото име на отбора е „Централен дом на народната армия“ (ЦДНА), а
периодът 1954 – 1962 г. е най-успешният, през който армейският отбор печели 9
поредни титли.

През 1962 г. ЦДНА е обединен с ДСО „Червено знаме“ в ЦСКА „Червено знаме“.
Централният дом на народната армия вече не е свързан с отбора, който бива поет
от Министерство на народната отбрана. ЦСКА остава на 3-о място след пловдивските
„Спартак“ и „Ботев“.

През следващия сезон (1963 – 1964 г.) ЦСКА записва най-лошото си представяне в
първенството, като остава на 11-то място в крайното класиране. Знаменитият
треньор на армейците Крум Милев е освободен след края на първенството.

ЦСКА продължава с лошата игра, като първата титла с новото име постига едва през
1966 година.

През сезона 1966-67 г. ЦСКА достига до полуфинал на КЕШ, където след две
равенства с „Интер“ по 1:1 се играе трета среща (по тогавашния регламент), в
която ЦСКА отстъпва с 1:0.

През лятото на 1967 г. отборът печели престижен международен турнир в чест на
краля на Мароко Мохамед V. На ЦСКА е връчена огромна 100-килограмова купа, която
първоначално българските митничари отказват да допуснат в страната.

През 1968 г. ЦСКА отново е обединен с формираното през 1950 г. ДСО „Септември“
(София) като отборът приема името ЦСКА „Септемврийско знаме“. Отборът става
шампион, а в редиците на Армейците е привлечен Петър Жеков, който става
голмайстор на България и печели „Златна обувка“.

От 1971 до 1973 г. армейците печелят 3 последователни титли. В следващите 4
сезона ЦСКА си разменя по 2 титли с „Левски“,

като в този период на европейско ниво отстраняват двукратния европейски шампион
„Аякс“ с краен резултат 2:1 (0:1 и 2:0). В следващия мач армейците падат с 4:1
от Байерн, но на реванша побеждават с 2:1.

Сезон 1980–81 г. е изключително успешен за ЦСКА. Във вътрешното първенство
клубът печели титлата, а на европейско ниво бие 2 пъти с по 1:0 еврошампиона
„Нотингам Форест“. Армейците биват спрени едва от бъдещия еврошампион „Ливърпул“
в четвъртфинала за КЕШ.

През сезон 1981-82 ЦСКА достига до втори полуфинал в КЕШ, като по пътя си
отстранява „Реал“ (Сосиедад), „Гленторан“, и „Ливърпул“ с общ резултат 2:1 от
двете срещи (Стойчо Младенов вкарва и двата гола за ЦСКА в реванша) и на
полуфинала среща „Байерн“ Мюнхен. В първия мач армейците повеждат с 3:0 до
18-тата минута, но крайният резултат е 4:3 в полза на ЦСКА. Във втория мач ЦСКА
губи с 4:0.

През следващия сезон армейците отново не печелят титлата, а отборът е
разформирован заради бой между футболистите на ЦСКА и „Левски-Спартак“ на финала
за Купата.

На 19 юни 1985 г. се играе финал за Купата на България на стадион „Васил Левски“
между ЦСКА и „Левски-Спартак“. Мачът е съпътстван от много спорни съдийски
отсъждания и грубости от страна на футболистите и на двата отбора. След отсъдено
нарушение в полза на ЦСКА Борислав Михайлов сбутва рефера Аспарух Ясенов.
Напрежението в мача ескалира към края на полувремето. След едно грубо влизане на
Костадин Янчев в краката на Емил Спасов вторият започва да души футболиста на
армейците. В схватката се включва и младата надежда Христо Стоичков. Заформя се
малко меле сред футболистите, след което реферът дава червени картони на Янчев и
Спасов. В крайна сметка ЦСКА печели с 2:1 като при резултат 2:0 Армейците
изпускат дузпа. Спортните журналисти започват кампания за наказване на
футболистите, участвали в схватките. Последва решение на ЦК на БКП, с което и
двата отбора се разформироват. От футболистите на ЦСКА тежко наказание получават
Христо Стоичков, който е отстранен от спорта завинаги, Васил Тинчев, наказан за
1 година и Костадин Янчев, който е наказан за 3 месеца. От отбора на
Левски-Спартак са изгонени завинаги Борислав Михайлов, Пламен Николов, Емил
Спасов, Емил Велев. Наказани са ръководствата и треньорите и на двата отбора.
Решението има голяма подкрепа на привържениците на другите отбори, както и на
немалко спортисти. Впоследствие на мястото на старите отбори се създават нови –
ЦСКА става „Средец“, а „Левски Спартак“ става „Витоша“. Година по-късно всички
наказания са отменени и на наказаните футболисти е разрешено да продължат
спортната си кариера. През 1987 г. към името на „Средец“ е добавено
определението ЦФКА.

Като „Средец“ армейците завършват сезон 1985-86 на 4-то място. През 1987 г. към
името на отбора е добавено определението ЦФКА.

През следващите 3 сезона ЦФКА „Средец“ е безапелационен, вземайки и трите титли,
като през сезон 1988-89 достига до полуфинал в Купата на носителите на купи. В
четвъртфинала ЦФКА среща холандския гранд „Рода (Керкраде)“. Двата отбора си
разменят по една победа с по 2:1 и след дузпи армейците продължават напред. На
полуфинала ЦФКА пада два пъти от „Барселона“ на Йохан Кройф с 2:4 и 1:2, където
геният на холандския футбол забелязва Христо Стоичков и решава да го вземе в
Барселона.

През март 1991 г. на президентския пост на ЦСКА е избран Валентин Михов. ЦСКА
купува някои от най-добрите български футболисти като Йордан Лечков, Ивайло
Андонов, Стойчо Стоилов и др. Междувременно МО се отказва от сътрудничеството си
с ЦСКА. В отбора цари хаос заради лобитата на ветераните, военните и феновете.
Въпреки това армейците печелят титлата през 1992 г., но отпадат в квалификациите
за Шампионската лига. Междувременно Валентин Михов става президент на БФС, а на
негово място е избран Петър Калпакчиев. Калпакчиев не успява да се справя с
административните решения в клуба и няколко странни смени на треньори, една от
които на Гьоко Хаджиевски – треньор, при който ЦСКА започва да се развива в
положителна посока, му костват поста.

На 1 юни 1994 г. шефът на „Мултигруп“ Илия Павлов печели председателското място
на ЦСКА срещу Николай Гигов, но спонсорството му не е достатъчно за преодоляване
на лошото управление. Само за един сезон са сменени петима треньори на отбора,
дори Цветан Йончев води отбора само за един ден. На европейска сцена армейците
побеждават през 1994 г. „Ювентус“ с 3:2 в първия кръг на Купата на УЕФА, но
победата е отменена заради ненавременно картотекиране на Петър Михтарски за
евротурнирите.

През лятото на 1995 г. ЦСКА прави силна селекция, като в отбора е събран близо
половината младежки национален отбор на България. За треньор е назначен Пламен
Марков, но след след разочароващ есенен полусезон той е заменен от Георги
Василев, който преди това е спечелил 3 титли (1 с „Етър“ и 2 с „Левски“).
Василев успява да спечели дубъл с ЦСКА през сезон 1996-97, но изключително
странно бива освободен от отбора след победа над „Спартак“ (Плевен) с 3:0 през
1997 г. В отбора се завръщат Христо Стоичков, Емил Костадинов и Трифон Иванов,
за да се подготвят за предстоящото световно първенство. Тримата влизат в спор за
капитанската лента, което влияе лошо на отбора. Точно в навечерието на
50-годишнината на отбора, през пролетта на 1998 г., ЦСКА (със Стоичков в
резервите) губи катастрофално от Левски с 0:5. Съвпадението на цифрите от
резултата с тези на юбилея създава повод за ирония. Стоичков играе само 4 мача и
напуска точно преди вечното дерби с Левски, завършило 3:3, за да играе в отбор
от Саудитска Арабия. След края на сезона Трифон Иванов и Костадинов също
напускат.

През лятото на 1998 г. за треньор на отбора е назначен Димитър Пенев. ЦСКА се
представя силно в турнира за Купата на УЕФА и печели Купата на България, но
остава едва на пето място в Шампионата. През този сезон в състава са наложени
Мартин Петров, Стилиян Петров, Димитър Бербатов, Владимир Манчев.

През лятото на 1999 г. за председател на ФК ЦСКА е избран Любослав Пенев.
Появяват се проблеми с картотекирането на футболистите заради неизплатени
задължения на ЦСКА към „Нефтохимик“. В първенството армейците разполагат едва с
16 футболиста, а на международна сцена играят и некартотекираните футболисти. В
края на годината клубът е преобразуван в акционерно дружество, а Васил Божков
става мажоритарен собственик.

След първите два кръга на пролетния полусезон на 2000 г. Димитър Пенев е
прогонен от отбора заради две поредни загуби, а на негово място за няколко часа
е назначен Георги Димитров – Джеки, след което той е замемен от Спас Джевизов.
След равенство 1:1 с Пирин у дома Джевизов подава оставка и за временен треньор
е назначен Александър Станков. Въпреки че на моменти изостава на 9 т. от Левски,
ЦСКА съкращава разликата на 2 т. преди решителния двубой за титлата на стадион
„Георги Аспарухов“. Мачът протича под превъзходството на ЦСКА, като Димитър
Бербатов прави няколко сериозни пропуска, но в последната минута гол на Георги
Иванов - Гонзо осигурява титлата на Левски.

През лятото на 2000 г. е привлечен италианският треньор Енрико Катуци, който
успява да съживи отбора. Армейците играят атрактивен и резултатен футбол, но
Катуци е уволнен през зимата, като официалното становище е че напуска поради
семейни причини. На негово място е назначен отново Станков, който след две
загуби от „Литекс“ за купата и за първенството е заменен отново от Катуци.
Армейците остават втори, на 7 точки от „Левски“.

През лятото на 2001 г. на треньорския пост е назначен Аспарух Никодимов. ЦСКА
играе много силно в турнира за Купата на УЕФА отстранявайки Шахтьор (Донецк) във
втория кръг. В трети кръг ЦСКА отпада от италианският гранд Милан. На полусезона
армейците изостават на 2 точки от „Левски“. Никодимов е уволнен, а на негово
място е назначен италианецът Луиджи Симони. Симони не успява да постигне успех и
отборът остава трети. Италианецът напуска преди края на сезона, а за няколко
мача временен треньор е треньорът на вратарите Стоян Йорданов.

През 2002 г. за треньор е назначен Стойчо Младенов. С него отборът записва
рекордните 13 поредни победи от 13 кръга в първенството. Армейците за първи път
стават шампиони от 1997 г. насам. Следващия сезон Стойчо Младенов е уволнен след
отпадането от Купата на УЕФА. Веднага след това двама нови играчи – Лео Лима и
Родриго Соуса, купени за 3 млн. долара – напускат отбора под претекст, че не са
им изплатени две заплати. ФИФА решава, че те са в правото си да напуснат, а ЦСКА
трябва да изплати футболистите на бившия им клуб „Вашку да Гама“. Временно за
треньор е назначен Александър Станков, а през зимата Ферарио Спасов.

В края на 2004 г. Ферарио Спасов е заменен от Миодраг Йешич, независимо че
отборът води в първенството. Въпреки кадровите затруднения армейците печелят
30-тата си рекордна титла.

До зимната пауза на сезон 2005 – 06 на Шампионата на България отборът изпреварва
в класирането „Левски“ със 7 точки. В Европа ЦСКА играе срещу актуалния
европейски шампион Ливърпул като първият мач е загубен с 1:3, но втория ЦСКА
печели с 1:0. В турнира за Купата на УЕФА армейците отстраняват Байер Леверкузен
(с Димитър Бербатов в състава си) с две победи с по 1:0 и влизат в груповата
фаза, където остават пети. През пролетта ЦСКА бързо губи преднината от 7 точки и
остава на втора позиция. Президентът Васил Божков обвинява за това сръбския
треньор Миодраг Йешич и го освобождава, а някои фенове обвиняват Божков. Отборът
завършва на второ място с 3 точки след „Левски“.

Божков обявява, че ще ограничи финансирането и през следващия сезон ЦСКА няма да
се бори за първото място. През декември 2006 г. той продава акциите си в отбора
на индийския бизнесмен и собственик на „Кремиковци“ Прамод Митал. Александър
Томов става президент и обещава, че ЦСКА ще се бори за шампионската титла. След
два равни мача в началото на пролетния полусезон през 2007 г. обаче ЦСКА
изостава с 6 точки след „Левски“. В резултат на това треньорът Пламен Марков е
заменен със Стойчо Младенов, който се връща в ЦСКА след 3,5 години. В края на
сезона ЦСКА завършва втори.

В началото на сезон 2007/08 ЦСКА прави мащабна селекция за над 2 млн. евро.
Отборът не показва добра игра, отпада от турнира за Купата на УЕФА в първия кръг
от френския ФК Тулуза и от Купата на България в шестнадесетинафиналите от Локо
(Пд). Мачът с Локомотив е съпроводен със скандал заради преостъпените на
пловдивчани футболисти Стойко Сакалиев, Александър Бранеков и Иван Иванов.
Играчите, според клаузите в договорите им, нямат право да играят в мача срещу
армейците, но ръководството на Локомотив не спазва договора и използва
футболистите в мача. В края на сезона армейците печелят предварително титлата 3
кръга преди края на първенството, което отборът завършва с 16 точки пред втория
в класирането клуб – Левски.

На 21 май 2008 г. Лицензионната комисия към БФС отказва лиценз на отбора заради
254 000 лв. задължения към Вихрен (Сандански) и 937 000 лв. задължения към НАП.
От ръководството на ЦСКА обжалват решението, но апелативната комисия потвърждава
отказа за лиценз на отбора. На 3 юни 2008 г. официално е оповестено, че отборът
е изваден от европейските клубни турнири и е застрашен от изваждане от А група.
На 5 юни 2008 г. президентът на ЦСКА Александър Томов подава оставка, а временно
за президент е назначен Емил Костадинов. На 26 юни Лицензионната комисия издава
лиценз на ЦСКА за новия сезон, но поставя условия, които трябва да се изпълнят
до 4 август с. г. В резултат от започналата на 11 юни с. г. проверка на ДАНС в
ЦСКА е образувано досъдебно производство срещу Александър Томов и Александър
Гарибов за присвояване на около 5 милиона лева от Кремиковци през ЦСКА.

ЦСКА започва лятната подготовка без част от титулярите. Последователно от клуба
си тръгват футболистите Георги Илиев, Велизар Димитров, Илко Пиргов, Роберт
Петров, Йордан Юруков, Куидо Ланзаат, Емил Гъргоров, Ивайло Петров, Флорентин
Петре и Александър Тунчев (общо за 3,75 млн. евро по неофициални данни), а
впоследствие на 9 юли и треньорът Стойчо Младенов, който обявява, че е недоволен
от продажбата на толкова важни футболисти. За нов треньор е назначен
заместник-председателя на надзорния съвет Димитър Пенев.

Въпреки проблемите армейците изграждат млад състав който успява да победи Литекс
за суперкупата на страната. На 5 август Лицензионната комисия дава лиценз на
ЦСКА за участие в А група. Седмица преди началото на първенството напускат още
3-ма футболисти – Никола Вуядинович, Ней и Хосе Гарсес (общо за около 2 млн.
евро). След започване на първенството армейците подписват договори с българските
национали Здравко Лазаров и Владимир Манчев. ЦСКА остава без основен спонсор,
след като договорът с Вивател е прекратен по взаимно съгласие. В 15 кръг
армейците, които са лидери, отстъпват първото място на Левски след равенство с
Локомотив (Мездра). През целия полусезон се носят слухове за нови купувачи на
отбора, като основното име, което се спряга, е това на украинския милиадер
Константин Жеваго. През декември от ЦСКА обявяват, че се водят преговори с две
фирми, едната от които е „Титан АС“, а другата е базирана в Абу Даби. В крайна
сметка на 24 декември 2008 г. официално е обявено, че е подписан предварителният
договор за продажбата на отбора с „Титан АС“, като сумата, с която се спекулира
в медиите, е от порядъка на 7 – 12 млн. евро.

През зимата петима играча подават молби за разтрогване на договорите в отбора.
Четирима от тях успяват да прекратят договорите си с ЦСКА, като най-големи
полемики предизвиква португалският полузащитник Фелипе да Коща който въпреки
твърденията си, че ще преговаря за нов договор с ЦСКА, преминава в Левски. През
зимата са привлечени голямо количество нови футболисти (националът Йордан Минев
и голмайсторът Дормушали Саидходжа от Ботев (Пловдив), бившият вратар на ЦСКА
Ивайло Петров, португалците Давид Мендес Силва и Руй Мигел от Локо (Мездра),
както и Херман Пиетробон, Веселин Стойков и Асен Георгиев от Пирин), като 2-ма
от тях (Пиетробон и Стойков) са преотстъпени. В медиите често излизат съобщения
за забавени плащания към бивши футболисти и треньори на ЦСКА. След, като ЦСКА
падна в първият си мач за годината срещу Пирин за купата на България треньорът
Димитър Пенев е освободен, а на негово място е назначен нов треньор, племенникът
му, Любослав Пенев. На 6 март Димитър Борисов и Иво Иванов подписват договор за
покупко-продажба на отбора с представителят на Прамод Митал Александър Томов.
Официален собственик на отбора е фирма „Титан Спорт“ ЕАД, дъщерна на „Титан АС“.

С старта на пролетния полусезон армейците успяват да извоюват първото място с
десет поредни победи. На 12 април 2009 г. в Търговския регистър официално е
публикувана информацията с новите собственици и новите управителен и надзорен
съвети. Въпреки че води през по-голямата част от първенството в крайна сметка
ЦСКА остава на второ място само на 1 точка от Левски. За следващият сезон от
ръководството съобщават, че възнамеряват да наравят селецкия изцяло от български
футболисти.

През новия сезон ЦСКА играе в турнира Лига Европа, като армейците започват
участието си от трети квалификационен кръг срещу североирландския ФК Дери Сити,
а в плейофите отстраняват и отбора на Динамо Москва. На жребия, изтеглен на 28
август 2009 година в Монако, ЦСКА попада в група „Е“ заедно със отборите на АС
Рома, ФК Фулъм и ФК Базел. Във вътрешното първенство армейците имат 4 поредни
победи без допуснат гол и и общо 9 мача без загуба. На 7 септември 2009 г. е
свикана конференция, на която е обявено че ЦСКА има нов генерален спонсор –
мобилният оператор Глобул. След загубите от Миньор и Литекс в „А“ група и Базел
в Лига Европа треньорът на ЦСКА Любослав Пенев отстранява футболистите Давид Да
Силва, Иван Караджов, Йордан Тодоров, Павел Виданов, Кирил Котев, Иван Иванов,
Маркиньос, Тодор Тимонов, Светослав Петров заради неспазване на режима. На
следващия ден президентът на ЦСКА Димитър Борисов опрощава наказанията на Тодор
Тимонов, Павел Виданов, Маркиньос и Давид Силва. След втория мач с Базел Пенев
обявява, че ще подаде оставка заради намесата на ръководството в
спортно-техническите решения. Въпреки, че е подал оставка, Любо Пенев води
отбора в следващия кръг от „А“ група срещу Славия. След изразената подкрепа от
страна на феновете и обещание от страна на ръководството за ненамеса в решенията
му Пенев скланя да остане в отбора и оттегля оставката си. Въпреки амнистирането
на провинилите се футболисти, някои от тях не вземат участие до края на
полусезона. В последните мачове ЦСКА записва три поредни равенства и остава на
2-ро място във временното класиране след изиграването на есенния полусезон, на 4
точки от първия Литекс. В Купата на България ЦСКА отстранява отборите на
Свиленград и Литекс и участва на четвъртфинал през пролетта. В Лига Европа
армейците остават на последно място в групата с 1 спечелена точка срещу Фулъм в
София и 5 загуби.

В края на годината футболистите Иван Иванов и Иван Караджов са наръгани с нож,
след кавга с охранител.

На 13 януари 2010 Любослав Пенев е освободен, след събрания на НС и УС, заради
разминаване в целите. На следващият ден е обявено, че новият треньор на ЦСКА ще
е Миодраг Йешич. Йешич обаче не успява да прекрати договора си с либийският Ал
Итихад. На 17 януари 2010 на пресконференция официално е обявено, че новият
треньор на отбора е румънецът Йоан Андоне. След началото на полусезона ЦСКА
записва лоши игри и от 5 мача печели само 2. В мача срещу Локомотив (Мездра)
фенове на ЦСКА навлизат на стадиона за саморазправа с играчите и ръководството.
Мачът е спрян и на ЦСКА е присъдена загуба с 3:0. На 30 март официално е
обявено, че Йоан Андоне напуска отбора, а на негово място е назначен Адалберт
Зафиров. ЦСКА отпада от купата на България в мач срещу бъдещият носител Берое.
На 22 април за старши треньор е назначен Димитър Пенев, който ще води отбора
заедно с главният мениджър Зафиров, тъй като Зафиров няма лиценз УЕФА „Про“. До
края на сезона част от чужденците напускат отбора по взаимно съгласие. ЦСКА
завършва сезона на 2-ро място след новият шампион Литекс и ще играе от трети
предварителен кръг в Лига Европа следващият сезон. От ЦСКА заявяват стадион
„Васил Левски“ за домашен, тъй като Българска армия не покрива критериите за
лицензиране. На 13 май официално е обявено, че треньор на отбора от 30 юни 2010
ще е Павел Дочев.

Подготовката за сезон 2010/11 се води в Германия, като червените записват
противоречиви резултати, като побеждават Арминия Билефелд и ПАОК, но падат от
Рот-Вайс (Оберхаузен) и побеждават трудно младежкия отбор на Хановер 96.
Представянето на отбора е срещу новака във вишата лига на Кипър Олимпиакос
(Никозия), от когото ЦСКА губи катастрофално с 1:5. Загубата води до
недоволството на публиката, част от която настоява за оставката на Павел Дочев.
След много слаб старт в първенството и загуби от Левски и Черноморец и равенство
срещу Видима Дочев подава оставка. За нов треньор на ЦСКА е назначен македонецът
Георге Йовановски.

В Лига Европа червените успяват да се класират в групите след домашни победи
срещу аутсайдерите северноирландския ФК Клифтънвил и уелския ФК Дъ Ню Сейнтс с
по 3:0, а реваншите завършват съответно 1:2 за ЦСКА и 2:2. При жребия за групите
ЦСКА попада в група „L“ с ФК Порто, Бешикташ и ШК Рапид Виена. Под ръководството
на Гьоре Йовановски отборът продължава със слабите резултати, а феновете
засилват протестите си срещу ръководството му. На 21 октомври 2010, след загуба
от Рапид (Виена) с 2:0,

Йовановски е освободен, а до края на сезона отборът се води от помощник-треньора
Милен Радуканов. На 4 ноември ЦСКА записва първа победа в групите на Лига
Европа, като побеждава Рапид с 2:1 във Виена. В края на полусезона тимът заема
5-то място на 11 точки от водача Литекс. В Европа ЦСКА остава последен в групата
само с 1 победа. За купата на България отстранява отборите на Сливен и Малеш и
среща Черно море на четвъртфинала. Пролетният полусезон започва много силно за
ЦСКА, който побеждават категорично силните отбори на Левски и Черноморец
(Бургас). Отборът, ръководен от Милен Радуканов, продължава с добрите си игри,
като допуска само две загуби до края на сезона. В крайното класиране е 3-ти след
шампиона Литекс и втория Левски. За купата на България ЦСКА отстранява Черно
море и Литекс, а финалът срещу Славия е спечелен с гол на Спас Делев през
първото полувреме. Спечелването на купата изпраща ЦСКА в плейофите за Лига
Европа за следващия сезон. Отборът спечелва и Суперкупата на България, като
побеждава шампиона Литекс.

ЦСКА започва подготовката за сезон 2011/12 на 23 юни 2011 г. в София, след което
предстоят два лагера в Боровец и в Остербек, Нидерландия. През трансферния
прозорец ЦСКА се разделя с Емил Гъргоров, Александър Тонев, Килиан Шеридън и
Маркиньош, като на тяхно място са привлечени Адемар Жуниор от Черно море,
националът на Румъния и голмайстор на румънското първенство Янис Зику, вторият в
класирането за голмайсторския приз в Румъния Жуниор Мораеш, словенският младежки
национал Саша Живец, бившият вратар на червените Райс М'Боли, който идва под
наем за 1 година от Криля Советов (Самара), словенецът Денис Халилович от
холандския Вилем II и трима млади футболисти от разпадналия се Пирин
(Благоевград). На втория лагер ЦСКА изиграва 5 контроли, като допуска само 1
загуба. На 26 юли изпълкомът на БФС блокира трансферите на ЦСКА заради
задължения към ОФК Сливен. От ръководството на ЦСКА обжалват решението, като
представят документи, подписани от частен съдия-изполнител, който потвърждава за
сключено споразумение между него и ЦСКА за разсрочено изплащане на дълга на
Сливен, чиито банкови сметки са запорирани. На 29 юли ЦСКА плаща дълга си към
Сливен на частния съдия-изпълнител и получава картотека за новите си футболисти.
На 30 юли ЦСКА печели Суперкупата на България срещу Литекс, които не играят с
всичките си титуляри с 3:1, головете за армейците вкарват Спас Делев (2) и Янис
Зику. Жребият за евротурнитире отрежда ЦСКА да играе срещу румънския Стяуа.
Първият мач е в Букурещ на 18 август 2011 г. и румънците побеждават с 2:0.
Втората среща се играе на стадион „Васил Левски“ в София на 25 август 2011
година и завършва 1:1 и ЦСКА отпада от турнира.

Отборът започва сезона под ръководството на Стойчо Младенов, като в началото
проблемите в отбора са сериозни, като на му е забранено да картотекира играчи за
един трансферен прозорец. Отборът отпада срамно в турнира на Лига Европа от
словенския отбор Мура, резултатите в първенството са непостоянни.

През зимната пауза Стойчо Младенов е уволнен, като официална причина е провалът
в евротурнирите и лошите резултати в първенството.

От началото на 2013 г. треньор на ЦСКА е Миодраг Йешич.. В турнира за Купата на
България отстранява шампиона и носител на купата – Лудогорец, но на четвъртфинал
отпада от ПФК Локомотив (София). Миодраг Йешич е уволнен на 11 март с. г. и за
треньор отново е назначен Милен Радуканов, който довършва сезона, а отборът се
класира на трето място в шампионата, като спечелва право да играе в турнира на
Лига Европа.

На 12 юни 2013 г. за треньор на отбора е назначен Христо Стоичков. Собствениците
на ЦСКА Димитър Борисов и Иво Иванов водят преговори за продаване на отбора на
Гриша Ганчев. На 22 юни 2013 г. официално е обявено че Борисов и Иванов напускат
отбора, като опрощават вътрешните заеми на отбора към техни дружества и
прехвърлят собствеността на отбора на треньора Христо Стоичков .

Непосредствено преди теглене на жребия за евротурнирите 2013/2014 от ЦСКА
обявяват, че отборът се отказва от участие в турнира на Лига Европа, а на жребия
е изтеглен отбор с име N3 (Bul). Дни след това мястото на ЦСКА е заето от ПФК
Ботев (Пловдив).

Този ход на ръководството на ЦСКА е продиктуван от предстоящо сливане на ЦСКА и
Литекс. Сделката обаче пропада поради излизането наяве на още задължения на
„червените“ и Гриша Ганчев се отказва официално от сделката. След отказа на
Ганчев в медиите излизат опции за закупуване на лиценза на Нефтохимик от
новосформирано дружесто „ЦСКА 1923“, зад което стоят Аспарух Никодимов, Димитър
Пенев и Стоян Йорданов.

Последват дни, в които играчи на ЦСКА масово напускат отбора или са преотстъпени
в други отбори. Първо футболистът от мадагаскар Анисе Абел поема в посока ПФК
Ботев (Пловдив) като преотстъпен, а по-късно Мишел Платини заминава за шампиона
ПФК Лудогорец (Разград).

Също така договорите си прекратяват още Благой Макенджиев, Апостол Попов и
Костадин Стоянов, а по-късно и Спас Делев, Михаил Венков, Пламен Крачунов и Иван
Бандаловски.

Ядосани от неуредиците в отбора и по повод обръщение на БФС, че „ЦСКА 1923“ не
може да придобие акциите на Нефтохимик, фенове на ЦСКА изпотрошават сградата на
БФС.

На 1 юли Христо Стоичков и треньорският му екип се отказват да водят отбора до
изясняване на ситуацията временно на треньорския пост е назначен Сашо Борисов..
Стоичков окончателно се отказва да води отбора на 7 юли.

На 5 юли група бизнесмени, наречени „Червени шампиони“, с представител бившия
изпълнителен директор на ЦСКА Александър Тодоров, започват разговори за
придобиване на акциите на клуба. Сделката е завършена на 10 юли след
няколкодневни преговори.. След одобрението на сделката от КЗК е подписан и
окончателният договор на 5 август 2013 г. Собственик на ЦСКА става
люксембургската компания „Лира Инвестмънт“. За треньор е назначен Стойчо
Младенов.

В отбора са привлечени куп футболисти, между които новият капитан на отбора
Валентин Илиев, Емил Гъргоров, Апостол Попов, Тодор Янчев, Неманя Милисавлевич и
др.

През лятото армейците правят нова голяма селекция, след като поради различни
причини отбора са напуснали основни футболисти като прекратилият кариерата си
Мартин Петров, напусналите заради забавени заплати Емил Гъргоров и Джаксън
Менди. Армейците привличат румънския нападател Серджиу Буш и още няколко
чуждестранни футболиста. През есентта армейците успешно водят в класирането
записвайки 2 победи над Левски (2:0 и 0:3).

Преди пролеттния кръг армейците водят на шампиона Лудогорец с 3 точки разлика и
имат най-добро нападение и защита, допускайки само една загуба. По време на
зимната пауза е продаден голмайсторът Серджиу Буш, който до тогава води в
таблицата за голмайстори на А група с 10 вкарани гола. От отбора си тръгва и
Антон Карачанаков заради неразбирателство с треньора Стойчо Младенов. През
зимата са привлечени нови футболисти в отбора за засилване на конкуренцията.

Армейците започват втория дял на първенството много тежко и от 5 мача имат 4
загуби и едно равенство, без вкаран гол. Треньорът Стойчо Младенов подава
оставка, а на негово място е назначен бившият футболист на ЦСКА и треньор в ДЮШ
Галин Иванов.

В края на март 2015 г. миноритарните акционери в клуба Ивайло Манджуков и Юлиан
Инджов заявяват в пресконференция, че ще купят дялове за придобиване на
мажоритарен дял в клуба. Няколко дни по-късно се отказват от тази си идея,
заявявайки че не им е даден достъп до счетоводните книжа. До края на март чрез
заеми и дарителска кампания за събиране на средства, президентът на НС
Александър Томов се опитва да спаси лиценза. На 30 март отборът подава документи
за лицензиране. В началото на април Манджуков и Инджов прехвърлят акциите си на
Милко Георгиев и Борислав Лазаров, избрани от част от фенклубовите та отбора. На
6 април Александър Томов също прехвърля своите акции на двамата. На 24 април
Ивайло Манджуков придобива мажоритарния пакет ации на отбора, а междувременно
Юлиан Инджов и Петър Манджуков се отказват от спонсориране на отбора. На 28
април е сменен старши треньорът на отбора, като на мястото на Галин Иванов се
завръща Любослав Пенев. В края на май Лицензионната комисия към БФС отказва
лиценз на отбора за Европа и „А“ група, на 1 юни и апелативната комисия отказва
лиценз за „А“ група. Феновете провеждат множество срещи със настоящите
собственици, с бившия собственик на отбора Васил Божков и с Гриша Ганчев, за да
молят за подкрепа от тях. В медийното пространство се появяват множество идеи за
оставане на ЦСКА в „А“ група, сред които сливане с Литекс или плащане на
задълженията и сливане с Локомотив София, който също няма лиценз за
професионалния футбол. След срещите с феновете Васил Божков решава да помогне на
отбора, като след допълнителни обсъждания се решава да се създаде ново
дружество, което да започне от „А“ областна група София. На 24-ти юни Гриша
Ганчев обявява в интервю, че ще поеме издръжката на отбора, без да се създава
ново дружество. Няколко дни по-късно Васил Божков се отказва от своя проект. За
треньор на отбора е назначен бившият футболист на ЦСКА Христо Янев.

Преди началото на сезона се прави селекция от изцяло български футболисти играли
в А и Б професионалните групи както и юноши на ЦСКА. От състава, състезавал се
през миналия сезон, остават Стоян Колев, Борис Галчев и Анатоли Господинов. Сред
привлечените футболисти са известни имена като Костадин Хазуров, Преслав
Йорданов, Момчил Цветанов, Самир Аясс, Иво Иванов, Александър Бранеков и Ангел
Грънчов. ЦСКА започва силно сезона във Югозападната „В“ аматьорска футболна
група, като до 9-ия кръг записват 9 победи без инкасиран гол с голова разлика
43:0. За Купата на България ЦСКА побеждава последователно ФК София 2010,
Септември (София), ФК Сарая, Ботев (Ихтиман). На 1/16 финалите червените печелят
срещу Нефтохимик (Бургас). В осминафиналите армейците ще играят със Спартак
(Плевен).

В края на септември се гледа делото по несъстоятелност, а на 5 октомври 2015 г.
съдът излиза с решение че клубът е в неплажоспособност от 31 декември 2014 г. и
назначава Радослав Тонев за временен синдик. На 4 октомври 2015 г. се провежда
среща между Гриша Ганчев, известни фенове на ЦСКА и фенове от страната, като на
срещата на стадион „Българска армия“ присъстват около 4 – 5 000 човека.
Представят се две идеи за спасение на ЦСКА – ново дружество да продължи на
мястото на старото във В група или „купуване“ на лиценз на друг отбор. Правната
комисия на БФС отказва да приеме новото дружество за правоприемник на старото.
Идеята за сливане с друг отбор също пропада, защото е против правилника за
статута на футболните клубове – членове на БФС да печелят несъстезателно
предимство.

На 24 май 2016 г. се играе финал за купата на България. На националния стадион
„Васил Левски“ пред 33 345 души ЦСКА печели с 1:0 купата на България срещу
Монтана, с гол на Станислав Маламов.

На 2 юни 2016 г. юридическото лице, представляващо ПФК Литекс (Ловеч), променя
юридическата си структура от „Професионален футболен клуб Литекс – Ловеч“ АД на
„Професионален футболен клуб ЦСКА – София“ ЕАД. На същия ден юридическото лице
на ПФК Чавдар (Етрополе) – „ПФК Чавдар“ АД се преструкторира на „ПФК ЦСКА –
1948“ АД, като то е вписано като едноличен собственик на „ПФК ЦСКА – София“ ЕАД.
Като собственици на „ПФК ЦСКА – 1948“ АД са вписани Христо Стоичков, Юлиян
Инджов и Гриша Ганчев. На 7 юни Българският футболен съюз обявява, че това
юридическо лице е подало документи за участие в новосформираната Първа
професионална футболна лига като ПФК ЦСКА (София). Старото дружество на отбора
„ПФК ЦСКА“ АД преустановява дейност, а по-късно е и окончателно обявено в
несъстоятелност на 9 септември 2016 г.

На 29 юни Лицензионната комисия на Българският футболен съюз издава лиценз на
новото дружество „ПФК ЦСКА – София“ ЕАД за сезон 2016/2017 в Първа професионална
футболна лига.

На 13 юли Министерство на младежта и спорта на България (ММС) със заповед от
министъра Красен Кралев прекратява едностранно договора си с „ПФК ЦСКА“ АД за
безвъзмездно ползване на базите – стадион Българска армия и тренировъчната база
в Панчарево, и ги предоставя за възмездно ползване от „ПФК ЦСКА – София“ АД.
Като причина за това се посочва, че отначало при откриване на производството по
несъстоятелност на „ПФК ЦСКА“ АД ММС е включено в списъка с кредитори с вземане
в размер на 929 109,14 лв неизплатени задължения към Столична община за двете
бази за периода 2012 – 2015 г., които според договорите трябва да бъдат
заплатени от ползвателя на базите. Впоследствие ММС е изключено от списъка и не
се предвижда изплащане на задълженията. На 12 юли 2016 г. „ПФК ЦСКА – София“ ЕАД
писмено иска от ММС да ползва възмездно стадион „Българска армия“ и база
„Панчарево“. Решението е, че на търг ще се обяви кой ще вземе базите под наем,
като в цената ще бъде включено и задължението на „ПФК ЦСКА“ АД към
министерството.

На 29 юли ЦСКА печели с 2:0 домакинството си срещу Славия пред над 10 000 свои
привърженици на стадион „Българска Армия“, следват няколко слаби мача срещу
новака Верея (Стара Загора) и Пирин (Благоевград), след които старши-треньорът
на ЦСКА Христо Янев подава оставка, която е приета от ръководството на клуба и
няколко дни по-късно за наставник на „армейците“ е назначен синът на легендарния
румънски футболист и треньор Ангел Йорданеску, Едуард Йорданеску. Преди
официалната си пресконференция пред медиите, той е представен първо на феновете
на „червените“. В дебюта си начело на ЦСКА Йорданеску записва победа с 2:0 над
Локомотив (Горна Оряховица). След серия лоши резултати Йорданеску подава оставка
на 27 ноември и до зимната пауза е заменен от Стамен Белчев, който до тогава е
треньор на втория отбор.

ЦСКА е най-успешният български отбор в европейските клубни турнири със своите
достигнати 2 полуфинала за КЕШ (1967, 1982) и 1 полуфинал за КНК (1989). Отборът
има и 4 четвъртфинала за КЕШ.

Добил е прозвището „убиец на европейски шампиони“. В историята си отборът се
изправя срещу четири първенци на Европа, като в три от случаите европейският
шампион е детрониран. Първият от тях е „Аякс Амстердам“ през 1974 г. (2:0 и
0:1), Нотингам Форест през 1981 г. (1:0 и 1:0) и „Ливърпул“ през 1982 г. (2:0 и
0:1). През 2005 г. ЦСКА отново срещна европейския шампион „Ливърпул“. Въпреки че
не го отстранява, ЦСКА успява да го победи (1:0) на известния стадион „Анфийлд“.

ЦСКА е отстранявал и отбори като „Динамо“ (Букурещ) (8:1 и 2:3), „Ювентус“ (4:1
и 0:2), „Партизан“ (2:1 и 4:1), „Олимпиакос“ (3:1 и 0:1), „Панатинайкос“ (2:1 и
2:0, 2:0 и 1:0), „Реал Сосиедад“ (1:0 и 0:0), „Монако“ (0:0 и 2:0, 2:2 и 2:1),
„Спарта“ (Прага) (2:2 и 3:0), „Рода“ (2:1 и 1:2, 4:3 след дузпи), „Парма“ (0:0 и
1:1), „Шахтьор“ (Донецк) (3:0 и 1:2), „Байер“ (Леверкузен) (1:0 и 1:0). ЦСКА е
побеждавал и „Атлетико Мадрид“ (1:0), „Байерн Мюнхен“ (2:1, 4:3), „Борусия“
(Дортмунд) (4:2), „Валенсия“ (2:1), „Аустрия“ (Виена) (3:2), но не е успял да ги
отстрани.

Общата равносметка от участието на ЦСКА в европейските клубни турнири (КЕШ, УЕФА
и КНК) (към края на август 2010 г.) е 214 мача, 83 победи, 46 равни и 85 загуби
при голова разлика 308:291.

Стадион „Българска армия“ е клубният стадион на ПФК ЦСКА (София). Намира се в
Борисовата градина, в центъра на София.

Построен е през периода 1965 – 1967 г. на мястото на старото игрище на АС-23 и е
основно реконструиран през 1982 г., когато му е поставено и електрическо
осветление. От 1923 до 1944 г. стадионът се казва „АС-23“, от 1944 до 1949 г. –
„Чавдар“, в периода 1949 – 1990 г. носи името „Народна армия“, а от 1990 досега
– „Българска армия“.

Към 2005 г. има 22 015 седящи места, разпределени в 4 сектора – Сектор А (6417
места), Сектор Б (4889 места), Сектор В (5689 места) и Сектор Г (5020 места).
Покритите места на стадиона са 2100. Игралното поле е с дължина 105 метра и
ширина 66 метра. Освен футболното игрище, спортният комплекс има тенис кортове,
баскетболна зала и лекоатлетическа писта, зали за пресконференции и за
ветераните и Музей на славата.

През 2000 г. стадионът е оборудван с нова за времето си озвучителна уредба
„"Динакорд“ – 48 киловата. Осветеността на точка от игровото поле може да бъде
до 2100 лукса. По време на всички международни мачове се осигуряват до 120
телефонни връзки.

През лятото на 2016 г. изцяло е подменено тревното покритие и са изградени нови
поливна и дренажна система.

Емблемата на АС-23 е съставена от типичния български символ – изправен лъв и
кръг, символизиращ безкрайността, вечността и божественото.

При обединенията през 1944 г. е сменен основният цвят на емблемата от черен на
червен.

Червеното символизира творческата сила и плодородието. То е класически
хералдически цвят, различен от пурпура. Свързва се с любовта и агресията.
Червената планета е на бога на войната, червен е цветът на униформата на
римските легиони. В контекста на обществено-политическата и културната
обстановка на това време червеното може да се свърже с комунистическата
идеология, чиито символи са още сърп и чук, житните класове и петолъчката.
Червените знамена са тези на Френската революция, а по-късно и на Октомврийската
като символ на борбата на онеправданите и свободата.

Нова емблема се създава при обединението на „ЦДВ“ и „Септември“: 3 кръга,
наложени един върху друг, с цветове бяло-зелено-бяло. В най-външния са
разположени житни класове, които са символ на плодородието и успеха. В центъра
на емблемата е поставена червена петолъчка, символ на военната мощ и войната. В
емблемата присъства и прегъната на четири места лента с надпис „ЦДВ“ (1948 –
1949), „ЦДНВ“ (1950 – 1953), „ЦДНА“ (1954 – 1962). В периода 1948 – 1962
единствено е сменяно името на отбора.

След обединението с ДФС Червено знаме в емблемата са заменени житните класове с
дъбови листа, символ на силата и издръжливостта. В зеления кръг е добавен
българският трибагреник, а под лентата е добавено съкращението ЧЗ (Червено
знаме). В лентата името ЦДНА е заменено с ЦСКА.

През 1964 г. се появява вариант на емблемата на ЦСКА Червено знаме, в който
липсва съкращението ЧЗ, дъбовите листа са по-големи, а лентата се извива в
полукръг в двата края на който пише ЧЕРВЕНО и ЗНАМЕ

През 1968 г. е направена нова промяна в емблемата след обединението със
„Септември“. Премахнат е зеленият кръг, на негово място са сложени дъбовите
листа, а на тяхно място е сложен червен (или бял) полукръг, вътре с надпис
„*СЕПТЕМВРИЙСКО ЗНАМЕ*“. Червената лента вече завършва с българския трибагреник.

След разформироването на отбора е измислена изцяло нова емблема, представляваща
щит с крепостни бойници в горната част. В горната му част е сложен надпис „Ф.
К.“, а в долната – надписът „*СРЕДЕЦ*“. В центъра на емблемата има голяма буква
„С“, в чийто център има петолъчка, обгърната с кръг. Емблемата официално е
използвана до 1989 г.

През 1987 г. се появява нова емблема на СК ЦСКА, използвана неофициално и от
футболния клуб ЦФКА „Средец“, представляваща щит, в чиято горна част има надпис
„ЦСКА“, а под него е вписан друг щит с надпис „ФУТБОЛЕН КЛУБ“. Най-отдолу 2
изправени лъва поддържат футболна топка. В краката им стоят надписите „СОФИЯ“ и
„1948“. През 1989 г. след отделянето на Септември се появява нова емблема,
стилизирана от предишните с изключение на тези от 1985 и 1987 г. В бял кръг с
червен кант са вписани в полукръг шест дъбови листа, обграждащи червена
петолъчка. В долната част на емблемата има червена лента, прегънат на 4 места и
завършващ с българския трибагреник. В лентата има надпис „ЦСКА“, а под нея –
годината 1948.

През 1998 г. със смяната на ръководството и обособяването на ЦСКА в АД временно
се използва емблемата на ЦСКА „Септемврийско знаме“ с изключение на надписа
„Септемврийско знаме“, а впоследствие за официална емблема се използва
създадената през 1989 г., която става официална за всички отбори членуващи в ОСК
ЦСКА (София)

През 2005 г. след спечелване на 30-та титла към емблемата са добавени 3 златни
звезди.

Сред най-успешните треньори на ЦСКА са Крум Милев (рекордьор по спечелени титли
в българското първенство – 11), Стоян Орманджиев, Манол Манолов, Аспарух
Никодимов, Димитър Пенев.

ЦСКА е произвел и обиграл едни от най-добрите български футболисти, донесли на
клуба и на България огромни успехи, както във вътрешни, така и в международни
първенства. Четвъртото място в света през 1994 г. е невъзможно без участието на
армейските футболисти и старши треньора Димитър Пенев. Участие взимат Христо
Стоичков, Емил Костадинов, Йордан Лечков, Любослав Пенев, Трифон Иванов, Георги
Георгиев и Ивайло Андонов.

На олимпийските игри в Мексико през 1968 г. българският олимпийски отбор печели
сребърните медали. Армейски футболисти в отбора тогава са Стоян Йорданов, Иван
Зафиров, Кирил Станков, Петър Жеков и Аспарух Никодимов.

На олимпийските игри в Мелбърн през 1956 г. българският отбор печели бронзовите
отличия. В него участват футболистите на ЦДНА Георги Найденов, Кирил Ракаров,
Манол Манолов, Никола Ковачев, Стефан Божков, Гаврил Стоянов, Димитър Миланов,
Георги Димитров (Червения), Панайот Панайотов, Крум Янев и Иван Колев.

В класацията на футболните специалисти (треньори, играчи и журналисти) за
Най-добър футболист на България за 20 век сред първите 10 са петима играчи на
ЦСКА: Христо Стоичков (2), Димитър Якимов (4), Иван Колев (7), Димитър Пенев (8)
и Емил Костадинов (9). Трима от тях са в челната десятка и в класацията на
футболните фенове: Стоичков (2), Якимов (3) и Костадинов (10).

Наградата „Футболист № 1 на България“ от 1939 до 2015 г. е давана 15 пъти на
футболисти, играли през сезона в ЦСКА: Георги Найденов (1959, 1961), Иван Колев
(1956, 1962), Димитър Пенев (1967, 1971), Христо Стоичков (1989, 1990), Стефан
Божков (1955), Манол Манолов (1958), Георги Велинов (1981), Радослав Здравков
(1982), Стойчо Младенов (1983), Георги Димитров – Джеки (1985) и Любослав Пенев
(1988). Някои от тях са я печелили и като играчи на други клубове.

От обединението на Чавдар със Септември е прието основният цвят на екипите на
ЦСКА да е червен. Втори цвят с течение на времето става бялото, като през
определени периоди то временно замества червеното като основен.

След като през сезон 2011/2012 ЦСКА използва екипировка на италианската компания
Kappa, от месец юни 2012 година отборът има нов доставчик на екипировка, отново
компания от Апенините – Legea. ЦСКА за първи път играе с новата екипировка на 26
юни 2012 година, в контролата срещу московският Торпедо, завършила 1 – 2, като
екипите са мостра и се различават по мястото, на което е разположена емблемата
на отбора. Официално предствяне на екипите става преди контролата с македонския
тим Дрина на 14 юли 2012 година (2 – 0), играна на стадион „Българска армия“.

През сезон 2016/2017 ЦСКА се връща към Адидас, а моделът на екипите е изработен
специално за „червените“.

Детско-юношеската школа развива млади таланти за попълване на мъжкият отбор на
ПФК ЦСКА (София). В школата тренират 450 деца от всички възрасти. От ДЮШ на ЦСКА
са излезли таланти като Стоян Йорданов, Иван Методиев, Емил Костадинов, Любослав
Пенев, Методи Деянов, Ивайло Иванов и др. Директор на школата е бившият
футболист на ЦСКА Георги Георгиев (Гецата)

Отборът е създаден през 1999 за участие в дублиращото първество през сезон
1999/2000. От 2008 играе редовно в дублиращата група. Гръбнакът на отбора са
футболисти, които не вземат участие в официалните мачове на първият отбор и
футболисти от старшата възраст на ДЮШ. От сезон 2016/2017 отборът е възстановен
и играе във Втора лига.

ЦСКА е един от най-популярните клубове в България, като привържениците му са
организирани във Фен клуб „Сектор Г“ и над 798 фенклуба в страната и чужбина с
над 180 000 члена. Фен клубове на ЦСКА има в Австрия, Англия, Аржентина,
Армения, Беларус, Германия, Испания, Италия, Канада, Китай, Македония, Румъния,
Русия, САЩ, Сърбия, Уругвай, Франция, Хонконг, Швейцария, Швеция.



https://bg.wikipedia.org/wiki/%D0%91%D0%B0%D0%BD%D0%B3%D0%BB%D0%B0%D0%B4%D0%B5%D1%88

Народна република Бангладеш (на бенгалски: গণপ্রজাতন্ত্রী বাংলাদেশ) е държава в
Азия, разположена на брега на Бенгалския залив от Индийския океан. Площта ѝ е
144 193 km², от които 134 099 km² суша и 10 094 km² водна площ.. Граничи с
Индия, Мианмар и има брегова ивица 2 720 km. Столицата ѝ е град Дака.

Бангладеш се намира в Южна Азия и има площ от 144 193 km². Граничи на запад,
север и изток с Индия, а на югоизток има къса обща граница с Мианмар. На юг има
излаз на Бенгалския залив на Индийския океан и силно разчленена брегова ивица с
дължина 2 720 km. Основната част от територията на Бангладеш е заета от низина,
образувана от общата делта на вливащите се в Бенгалския залив реки Ганг,
Брахмапутра и Мегхна. Алувиалната почва на Бангладеш е много плодородна, но
уязвима на наводнения и засушавания. Хълмисти възвишения има само в югоизточните
и североизточните части на страната.

Приблизително 80% от площта на страната представлява плодородна алувиална
низина, част от по-голямата Бенгалска равнина. Въпреки че на север равнината
надхвърля надморска височина от 100 m, по-голямата част от нея е разположена под
10 m, а в крайните южни крайбрежни части теренът е почти на морското равнище,
като около 10% от територията на страната е под 1 m надморска височина. От 70-те
години с техническата и финансова помощ на Нидерландия в югоизточната част на
Бангладеш се изграждат съоръжения за отвоюване на нови земи от морето, като към
2010 година около 11 хиляди хектара такива земи се обработват от 21 хиляди
семейства.

Единствените места с по-голяма надморска височина в Бангладеш са хълмовете
Читагонг на югоизток и хълмовете Силхет на североизток. Хълмовете Читагонг
представляват единствената по-значителна хълмиста система в Бангладеш и всъщност
са западно продължение на планинските масиви простиращи се от север на юг в
съседните Индия и Мианмар. Надморската им височина е 600 до 900 m. В
югоизточните части на хълмовете се намира най-високата точка на Бангладеш – връх
Моудок (1052 m). Между хълмовете са разположени плодородни долини. На запад от
Читагонгските хълмове се намира широка равнина, прорязана от много реки, вливащи
се в Бенгалския залив.

Пресечена от тропика на рака, Бангладеш има тропически мусонен климат,
характеризиращ се с обилни сезонни валежи, високи температури и висока влажност.
В страната има три сезона: горещо и задушно лято от март до юни; горещ, влажен и
дъждовен мусонен сезон от юни до ноември и топла суха зима от декември до
февруари. Максималните летни температури варират от 38 до 41 °C. В по-голямата
част от страната април е най-горещият месец. Януари е най-хладният месец, когато
средните температури в по-голямата част са в интервала 16 – 20 °C през деня и
около 10 °C през нощта.

Поради малката надморска височина, големия брой пълноводни реки, обезлесяването
и ерозията, наводненията са често срещано явление в Бангладеш. Около 10 000 km²
от територията на страната е постоянно покрита с вода, а по-големи площи са
редовно наводнявани по време на мусонния сезон. Природни бедствия като
наводнения, торнада, тропически бури и приливни вълни засягат страната почти
всяка година. 16 пъти на всяко десетилетие Бангладеш е удряна от мощни
тропически циклони. През 1970 година циклон с рядко срещана сила предизвика
смъртта на 500 000 души, а през 1991 година циклон удря югоизточното крайбрежие
на страната и убива близо 140 000 души.

В Бангладеш се намират долните течения и устията на някои от най-големите реки в
Южна Азия – Ганг, Брахмапутра, Мегхна. Повече от 50 по-големи реки пресичат
бангладешката граница с Индия и управлението на водите в някои случаи води до
дипломатически усложнения.

Бангладеш е гъстонаселена страна и голяма част от нейната територия е заета от
обработваеми земи или урбанизирани територии. Ниските крайбрежни райони са заети
от Сундарбан, най-голямата запазена мангрова гора в света. Тази област има
разнообразни флора и фауна, включваща бенгалския тигър.

До средата на 20 век историята на Бангладеш е тясно свързана с тази на Бенгал,
по-обширна историческа област, включваща части от съвременна Индия. Най-старите
данни за човешко присъствие в региона са от началото на 2 хилядолетие пр.н.е.,
когато там съществува халколитна култура. Предполага се, че първите заселници са
говорили австро-азиатски езици, а по-късно там се установяват и дравидски и
тибето-бирмански етнически групи.

По време на индоарийското завоюване на Индия в началото на 1 хилядолетие пр.н.е.
в Бенгал съществуват няколко предарийски държави – Ванга, Пундра, Шухма. Те имат
развита култура и провеждат военни и търговски експедиции по море, достигащи до
Суматра, Ява и Сиам. Според шриланкийския епос Махавамса, в средата на 6 век
пр.н.е. Шри Ланка е завладяна от Виджая Сингха, принц от държавата Ванга, който
дава на страната името Синхала и става нейният пръв владетел.

След 7 век пр.н.е. западните части на днешен Бангладеш влизат в състава на
Магадха, но страната е окончателно завладяна от арийците едва след 5 век пр.н.е.
при династията Нанда. По времето на походите на Александър Македонски през 4 век
пр.н.е. Бенгал изглежда е център на държавата Гангаридай, заплахата от сблъсък с
която става една от причините за спиране на македонското настъпление в Индия.
След това регионът е част от държавите Мауря и Шунга.

През 3 – 6 век Бенгал е част от империята Гупта и от държавата на Харша. След
нейното разпадане местният владетел Шашанка създава краткотрайно царство, което
често е сочено за първото общобенгалско държавно образувание. След период на
безредици, Бенгал става център на будистката империя Пала (8 – 11 век),
последвана от индуистката династия Сена (11 – 13 век).

Ислямът за пръв път прониква в Бенгал през 12 век с установяването там на
арабски търговци и суфистки мисионери, но широкото му разпространение идва с
налагането на властта на мюсюлмански владетели. През 1204 година тюркският
военачалник Мухаммад Бахтияр Халджи разгромява войските на Сена и завладява
големи части от Бенгал. През следващите столетия страната се управлява от
няколко влиятелни мюсюлмански и индуистки земевладелски рода, един от които за
известно време образува Бенгалския султанат (14 – 16 век) на територията на част
от Бенгал. През 16 век Бенгал е присъединен към Моголската империя и град Дака
се превръща във важен моголски административен център.

Първите португалски търговци достигат до Бенгал по море от своя опорен пункт Гоа
през 1517 година. През 1537 година им е разрешено да се установят трайно в
Читагонг, а през 1577 година получават разрешение да строят трайни селища и
църкви в Бенгал.

През 18 век Моголската империя е унищожена от индуистката империя Маратха, като
между 1742 и 1751 година Бенгал е подложен на тежки опустошения от войските на
маратхите. Моголският набаб, превърнал се в самостоятелен владетел, е принуден
да сключи мир с Маратха, отстъпвайки Ориса и части от Западен Бенгал и
принуждавайки се да плаща тежък данък. Въпреки това войните между Маратха и
мюсюлманските държави продължават и Бенгал отново е подложен на нападения.

През 1757 година набабът на Бенгал влиза в конфликт с британците и, въпреки
съюза си с Франция, е разгромен в битката при Пласи, а Бенгал е анексиран от
Британската източноиндийска компания.

След нападения на маратхите през 60-те години на 18 век британците прекратяват
изплащането на данък на Маратха и периодичните набези на маратхите в Бенгал
продължават до техния разгром в Англо-маратхийските войни, продължили до 1818
година.

След Индийското въстание от 1857 година властта в Индия преминава от Британската
източноиндийска компания към британската корона, като в Бенгал е назначен
вицекрал със седалище в Калкута. През 1905 година Бенгал за пръв път е разделен
на две части – западна с център Калкута и източна с център Дака, но през 1911
година това разделение е премахнато.

При оттеглянето на британците от Индийския субконтинент през 1947 година са
образувани две нови независими държави, разделени на религиозен принцип – Индия
с предимно индуистко население и Пакистан с предимно мюсюлманско население.
Бенгал също е разделен на две части, като източната, по-късно наречена Източен
Пакистан, става част от Пакистан, чиято територия включва още и области в
срещуположния край на субконтинента и отделени от Източен Пакистан с 1700 km
индийска територия.

Източен и Западен Пакистан, макар и обединени от исляма, имат различни езици и
традиции. Въпреки сходната демографска и стопанска тежест на двете области,
държавното управление и армията са в голяма степен доминирани от висшите класи
на Западен Пакистан. Това започва да създава напрежение между двете части на
страната, сред първите признаци на което е Бенгалското езиково движение,
възникнало през 1952 година. През 60-те години партията Бенгалска народна лига
се обявява за автономия на областта и влиза в остри сблъсъци с централното
правителство. Напрежението силно нараства през 1970 година, когато при
опустошителния циклон Бхола в Източен Пакистан загиват половин милион души, а
спечелилата изборите Народна лига не е допусната до управлението.

В началото на 1972 година пакистанското правителство арестува водачите на
Народната лига и организира масови репресии, при които загиват около 30 хиляди
души. В отговор Народната лига създава в Калкута правителство в изгнание.
Последвалата Бангладешка освободителна война продължава до декември, когато
Индия се намесва на страната на Източен Пакистан и Пакистан е принуден да
признае независимостта на областта под името Бангладеш.

След отделянето на Бангладеш управлението на страната е поето от Народната лига
и нейния дългогодишен лидер Муджибур Рахман, който скоро установява еднопартиен
социалистически режим. През 1973 – 1974 година страната е обхваната от масов
глад. През 1975 година Рахман е убит, но режимът се запазва още няколко години,
управлявайки при военно положение. През 1977 година на власт идва генерал Зиаур
Рахман, който основава своя Бангладешка националистическа партия и донякъде
либерализира политическия и стопанския живот. Той е убит от военните през 1981
година. От 1982 до 1990 година страната управлява генерал Хусейн Мухамад Ершад.
През 1990 година е възстановено демократичното управление, като начело на
страната неколкократно се сменят кабинети на Народната лига и
Националистическата партия.

Населението на страната е 147 358 245 души (2007). Гъстотата е 1002 д/km2.
Жителите на Бангладеш са предимно мюсюлмани, но не са единствените бенгалци.
Страната им съответства на стария Източен Бенгал. Западен Бенгал със своите над
70 милиона жители се намира в Индия. Там се говори същия език, но
преобладаващата религия е хиндуизмът. От епохата на Британските Индии големият
град Калкута (Източен Бенгал) е столица и икономическо средище на областта.
Бангладеш, изолиран от двойната подялба, е принуден да изгради икономиката си
около пристанището Читагонг.

Бангладеш е унитарна парламентарна република. Конституцията е приета през 1972
година и оттогава в нея са нанесени 14 поправки, но тя често е суспендирана или
нарушавана след намеса на армията в политическия живот. Последният такъв период
е 2007 – 2008 година, когато с подкрепата на военните мандатът на назначеното от
президента служебно правителство е удължен от три месеца на две години.

Според Конституцията основният орган на държавно управление е еднокамарният
парламент, Джатия Шонгшод, избиран с всеобщо гласуване по мажоритарна система с
един тур, като мандатът му е 5 години. Депутатите са 345, като 45 места са
резервирани за жени, които се избират в отделна система от избирателни райони.

Държавен глава е президентът (към 2012 г. – Зилур Рахман), който се избира за
5-годишен мандат от парламента и, извън възможността да назначава служебно
правителство, има главно представителни функции. Изпълнителната власт на
централно ниво се осъществява от правителство, оглавявано от
министър-председател (към 2012 г. – Шейх Хасина). Макар министър-председателят
официално да се назначава от президента, той трябва да бъде депутат и на
практика да разполага с мнозинство в парламента.

Съдебната система на Бангладеш е слаба и неефективна, като нейното пълно
отделяне от изпълнителната власт е реализирано едва през 2007 година. Най-висша
съдебна инстанция е Върховен съд, членовете на който се назначават от
президента. Правната система като цяло е базирана на англосаксонската правна
система, но в области като семейното право, се прилагат религиозните правила на
съответната религиозна общност.

След установяването на относително устойчив демократичен ред през 1990 година
политическият живот в Бангладеш се характеризира с редуването в управлението на
двете основни партии – лявата Бангладешка народна лига и дясната Бангладешка
националистическа партия. Те се оглавяват от Шейх Хасина и Халеда Зия, съответно
дъщеря и съпруга на основателите на двете партии, и двамата убити при военни
преврати. Съперничеството между двете партии е изострено и често предизвиква
насилствени сблъсъци между техните привърженици. Халеда Зия оглавява
правителството през 1991 – 1996 и 2001 – 2006 година, а Шейх Хасина – през
1996 – 2001 и от 2009 година.

Поради мажоритарната избирателна система водещата партия на изборите обикновено
разполага с много голямо мнозинство в парламента. Въпреки това двете големи
партии разполагат с кръг от по няколко по-малки партии, които често участват в
изборите в съюз с тях. По-влиятелни сред тези малки партии са близката до
Народната лига Национална партия (Бангладеш) на управлявалия през 80-те години
диктатор Хусейн Мухамад Ершад и близката до Националистическата партия
ислямистка Бангладешка ислямска партия.

Бангладеш обявява за основен принцип на своята външна политика придържането към
многонационалната дипломация, най-вече в рамките на Организацията на обединените
нации (ООН). От 1974 година страната е член на ООН и на Общността на нациите,
като на два пъти, през 1978 – 1979 и 2000 – 2001 година е член на Съвета за
сигурност на ООН. През 1985 година страната е инициатор на създаването на
Асоциацията за регионално сътрудничество в Южна Азия.

Особено важни и противоречиви са отношенията на Бангладеш с Индия. Те имат
положително начало със съдействието на Индия при отделянето на Бангладеш от
Пакистан, което подсилва дълбоките исторически и културни връзки между двете
страни. В същото време между тях възникват и множество противоречия. Бангладеш
обвинява Индия, че с изграждането през 1975 година на язовира Фарака на река
Ганг създава екологични проблеми, усилващи и без това честите природни бедствия
в делтата на реката. В същото време според Индия на бангладешка територия се
укриват ислямисти и други сепаратисти, действащи в Индия. Проблем е и
нелегалната имиграция към Индия, за ограничаване на която индийското
правителство предприема изграждането на ограждения по дългата 4 хиляди километра
граница между двете страни.

Бангладеш поддържа относително близки връзки с Китай. Икономическите отношения
между двете страни се активизират в началото на 21 век, като Бангладеш получава
преференции за вноса си в Китай. В същото време се засилва военното
сътрудничество и въоръжаването на бангладешките въоръжени сили с китайско
оръжие, включително фрегати за военноморските сили.

Последният военен конфликт, в който Бангладеш участва пряко, е Войната в
Персийския залив през 1991 година. Страната по традиция участва активно в
мироопазващите сили на ООН, като към януари 2012 година в различни мисии
участват над 10 хиляди бангладешки военни и полицаи – най-големият контингент на
отделна държава в мироопазващите сили.

Бангладеш се разделя на 7 области (бибхаг), носещи имената на своите
административни центрове:

Областите от се разделят на окръзи (зила), общо 64 на брой, а окръзите от своя
страна – на около 1000 подокръзи (упазила или тхана). Администрацията на
областите, окръзите и подокръзите се назначава от правителството. Пряко се
избират кметовете на градовете и председателите на останалите общини, както и
управите на обединенията, включващи по няколко общини в селските райони, и на
градските райони и техните подразделения – махалите.

Бангладеш е една от най-изостаналите страни в света, като по брутен вътрешен
продукт на глава от населението, едва 641 долара през 2010 година, е сред
последните 30 държави.

Около 2/3 от заетите в Бангладеш работят в селското стопанство. В миналото ютата
е основен износен продукт на Бангладеш, като в средата на 20 век на страната се
падат 80% от международния износ на юта. През следващите десетилетия с
разпространението на синтетичните влакна производството на юта намалява, а в
наши дни Индия произвежда над два пъти повече юта от Бангладеш. Други важни
земеделски култури са оризът, чаят, картофите, мангото. Бангладеш е сред
най-големите световни производители на ориз (4-то място в света), картофи (11-то
място), манго (9-то място), ананаси (16-то място), тропически плодове (5-то
място), лук (16-то място), банани (17-то място), юта (2-ро място), чай (11-то
място).

Макар че в селското стопанство работят мнозинството от заетите в страната, над
3/4 от износа на Бангладеш се пада на облеклото. От 80-те години бангладешката
лека промишленост привлича значителни чужди инвестиции с ниските цени на труда.
Около 2010 година различни оценки поставят Бангладеш на 3-то или 4-то място в
света по износ на облекло. В сектора работят над 3 милиона души, 90% от които са
жени.



https://bg.wikipedia.org/wiki/%D0%95%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%B8_%D1%81%D1%8A%D1%8E%D0%B7

Европейският съюз (съкратено ЕС, Евросъюз) е политически и икономически съюз
между 28 европейски държави. Той е самостоятелно юридическо лице, притежаващо
правомощия да действа независимо от съставящите го държави в рамките на
предоставените му компетенции. Неговият статут е регламентиран в Договора за
Европейския съюз (ДЕС) и Договора за функционирането на Европейския съюз, в сила
от 1 декември 2009 г.

Европейският съюз е международна организация без аналог (sui generis). Държавите
членки са му предоставили голям кръг от правомощия, включително в областта на
външните работи и политиката на сигурност. В изчерпателно изброени в ДЕС области
(напр. в областта на митническия съюз) на ЕС е предоставена изключителната
компетентност да приема правнообвързващи актове, като държавите членки повече
нямат правото да приемат свои. В други области ЕС притежава споделена с
държавите членки компетентност. В тези области на т.нар. споделена компетентност
държавите членки могат да приемат национални актове, доколкото ЕС не е упражнил
правото си да приеме свои.

Функционирането на ЕС се осъществява от неговите органи и учреждения, някои от
които са наднационални, а други – междуправителствени. Типичен представител на
наднационалните органи е Европейската комисия, която има основно изпълнителни
функции. Нейните членове, макар и излъчени от правителствата на държавите
членки, са напълно независими от тях. Законодателните функции се упражняват от
Европейския парламент (наднационален орган, съставен от лица, избрани пряко от
гражданите на ЕС) и Съвета на Европейския съюз (състоящ се от по 1 представител
на всяка държава членка на ниво министър). На свой ред съдебният контрол се
осъществява от Съда на Европейския съюз (СЕС). Той е съставен от Съд (27 съдии
от всяка държава членка), Общ съд (27 съдии от всяка държава членка) и
специализирани съдилища, като единственият специализиран съд, създаден до
момента, е Съдът на публичната служба, състоящ се от 7 съдии. От своя страна
Европейският съвет, състоящ се от държавните или правителствени ръководители на
държавите членки, своя председател и председателя на Европейската комисия,
определя политическите насоки и приоритети на Съюза и дава необходимия тласък за
неговото развитие.

Сред основните задачи на Европейския съюз е осигуряването на вътрешен пазар,
който обхваща пространство без вътрешни граници, в което е осигурено свободното
движение на хора, стоки, услуги и капитали. Съюзът поддържа обща политика по
отношение на селското стопанство, риболова, околната среда, защитата на
потребителите, транспорта, енергетиката и др. ЕС разполага с изключителна
компетентност в областите на паричната политика на държавите членки, чиято
парична единица е еврото, митническия съюз (който налага забрана на митата върху
вноса и износа между държавите членки и на всички такси с равностоен на мито
ефект и въвежда обща митническа тарифа при техните отношения с трети страни),
търговската политика, опазването на морските и биологичните ресурси в рамките на
общата политика в областта на риболова и др.

Постоянните опити за обединение на различните европейски народи предхождат
самите държави. Преди 3 000 години със силата на меча над Европа властват
келтите, а след тях и римляните. Империята на Карл Велики и Свещената Римска
империя в продължение на стотици години обединяват под слаб контрол големи
области от континента. В по-ново време митническият съюз на териториите под
Наполеонова власт в началото на 19-ти век и инвазията на нацистка Германия през
40-те години на 20 век са примери за мимолетно обединение на значителни части от
Европа.

Като се има предвид многообразието от езици и култури на Стария континент,
опитите за обединение обикновено били насилствени. Едно от първите предложения
за мирно съюзяване на равноправни европейските държави е направено от Виктор Юго
през 1851 г. Катастрофалната за континента Първа световна война е последвана от
Втора световна война, която оставя след себе си Европа в разруха. Съюзниците
победители във войната твърдо решени завинаги да премахнат възможността за
възникване на война на континента и в опит да възстановят Европа, редица
европейски политици възприемат идеята за наднационален съюз. Идеята за
формирането на Европейска общност за въглища и стомана (ЕОВС) е на служителя във
френското външно министерство Жан Моне. Министърът на външните работи на Франция
Робер Шуман дава гласност на тази идея на 9 май 1950 г. (това е и причината този
ден да се чества като Ден на Европа). Първоначалният замисъл на политиците,
основали ЕОВС, е да гарантират контрол над военната промишленост в Европа, а
въглищата и стоманата са главни суровини за военния отрасъл. ЕОВС включва
Западна Германия, Франция, Италия и страните от Бенелюкс. Общността се създава с
подписването на Договора от Париж през април 1951 г., а влиза в сила през юли
1952 г.

Впоследствие се създават още две общности – Европейска икономическа общност и
Европейска общност за атомна енергия (Евратом). Създадени са с Договорите от Рим
от 1957 г., влезли в сила на 1 януари 1958 г. В продължение на няколко
десетилетия Европейската икономическа общност (наричана и Общ пазар) стимулира
сътрудничеството между тези западноевропейски държави. Общият пазар има свое
огледално подобие и в Източна Европа – Съветът за икономическа взаимопомощ
(СИВ).

Европейският съюз (ЕС) е създаден с договора от Маастрихт (официално – Договор
за Европейския съюз) от 1992 г. При учредяването си той се основава на вече
съществуващите две общности: Европейска икономическа общност, преименувана с
Договора от Маастрихт на Европейска общност, и на Европейската общност за атомна
енергия (Евратом). Основни цели на Договора за Европейския съюз са насърчаването
на балансирания и устойчив икономически и социален прогрес, постигане на висока
степен на заетост, в частност посредством създаване на територия без вътрешни
граници, укрепване на социално-икономическото единство и посредством създаването
на икономически и паричен съюз и впоследствие на единна валута еврото,
осъществяване на обща външна политика и политика на сигурност, въвеждане на
гражданство на Съюза, създаване на общо пространство на свобода, сигурност и
правосъдие, в рамките на което се осигурява свободното движение на лица,
обвързано с прилагането на подходящи мерки за контрол на външните граници,
предоставяне на убежище, имиграцията, както и превенция и борба с престъпността.
Съществуващият до този момент Общ пазар е възприет като „първи стълб“ на
новосъздадената храмова структура (по подобие на гръцки храм) с три стълба.

Европейската общност окончателно отива в историята с Договора от Лисабон,
подписан на 13 декември 2007 г. Той влиза в сила на 1 декември 2009 г. и според
него Европейският съюз става правоприемник на Европейската общност. Този договор
бележи един нов етап в процеса на развитие на европейската интеграция.

За да обяснят припокриването на организациите на Европейските общности с
Европейския съюз, сред европейските политици и в литературата се е наложило
понятието „храмова структура на Европейския съюз“, която си служи с модела на
гръцки храм с три стълба (устои), поддържащи общ „покрив“, въплътен в целите и
принципите на Съюза, формулирани в общите разпоредби на Договора от Маастрихт
(ДЕС). Съгласно този модел Европейските общности са първият стълб от тази
храмова структура. Вторият и третият стълб са двете форми на междудържавно
сътрудничество, предвидени в ДЕС, а именно „Обща политика в областта на външните
работи и сигурността“ (дял V от ДЕС) и „Полицейско и съдебно сътрудничество по
наказателноправни дела“ (дял VI от ДЕС). „Основите“ на храма са общите и
заключителни разпоредби на ДЕС, отнасящи се до влизането му в сила, времевия и
териториален обхват на неговото действие (ДЕС е безсрочен), възможността за
изменения и условията за присъединяване на нови страни към него. Към тази основа
се отнася и т.нар. „засилено сътрудничество“, предвидено както в разпоредбите на
ДЕС за втория и третия стълб, така и в по-старите разпоредби на Договорите от
Рим за създаване на Европейска Общност (ДЕО). Наред с това трите стълба на Съюза
се ползват от обща институционална рамка.

Въпреки че Европейският съюз и Европейските общности често се възприемат като
едно и също нещо, към момента на своето учредяване (и преди влизането в сила на
Договора от Лисабон) Европейският съюз съвсем не е правоприемник на Европейските
общности и техния наднационален характер. За разлика от тях, съгласно ДЕС
Европейският съюз не е самостоятелно юридическо лице, притежаващо правомощия да
действа независимо от съставящите го национални държави. Новите форми на
сътрудничество, които ДЕС предвижда да се осъществят извън рамките на старите
Европейски общности, имат подчертан междуправителствен характер.

От друга страна, всяка една от Европейските общности е самостоятелно юридическо
лице и може да влиза в договорни отношения с трети страни и други международни
организации. Правомощията им произтичат от Римските договори, с които са
създадени, и са им „предоставени“ от страните членки. Това позволява да се
твърди, че страните членки на ЕС са прехвърлили част от своя суверенитет и че ЕС
започва да наподобява федерация или конфедерация. Все пак, от правна гледна
точка, ЕС няма право да изземва допълнителна власт от държавите-членки без
предварително предоговаряне на подписаните споразумения. Липсата на това
„правомощие да създава правомощия“, което се счита за същностна характеристика
на една държава, е сериозен аргумент срещу това на ЕС да се гледа като на
държава. Същевременно да се нарече ЕС обикновена международна организация не би
било точно, особено по отношение на „първия стълб“ на Съюза – Европейските
общности, който има наднационален характер.

За дефинирането на юридическия статут на европейското обединение огромна роля
играе Съдът на Европейските общности (понастоящем Съд на Европейския съюз). В
прословутото си решение по делото Ван Генд ен Лос 27/72 съдът определя общността
като нов правов ред, различен от международния, който предоставя права и
задължения не само за членуващите в него държави, но и за техните граждани,
физически и юридически лица. Това първо и основополагащо за определянето на
характера на Общностите решение създава представата за европейското обединение
като „sui generis“ (уникално). Днес, когато процесът на „конституционализиране“
на Европейския съюз е далеч по-напреднал, се налага новото понятие за
Европейския съюз като „полития от държави и народи“.

На 13 октомври 2004 г. европейските лидери подписват договор за Европейска
конституция. Тя е ратифицирана от 13 страни членки, но след нейното отхвърляне
на последователни референдуми във Франция и Нидерландия през пролетта на 2005 г.
проектът е замразен. Основна последица от приемането на конституция трябваше да
бъде премахването на храмовата структура и Общностите и Съюзът да се обединят в
едно единствено юридическо лице.

След провала на Конституцията, по време на тържественото честване на
50-годишнината на ЕС в Берлин е приета декларация, с която се определят срок за
изработване на нов договор до 2009 г. В крайна сметка, на 13 декември 2007 г. е
подписан Договорът от Лисабон, който въпреки големите трудности, свързани с
неговата ратификация (договорът е подложен на референдум на два пъти в Ирландия,
а полският президент отказва да го ратифицира), влиза в сила на 1 декември 2009
г.

Договорът от Лисабон реформира Договора за Европейския съюз (ДЕС), Договора за
създаване на Европейската общност (ДЕО) и последния Договор от Ница от 2001
година. При това Договорът от Лисабон поема и една съществена част от Договора
за Европейска конституция, която е отхвърлена през 2005 година на референдуми
във Франция и Холандия. За разлика от конституционния договор, Договорът от
Лисабон не заменя ДЕС и ДЕО, а ги променя. Официалното название на договора е
„Договор от Лисабон за изменение на Договора за Европейския съюз и на Договора
за създаване на Европейската общност“.

Сред нововъведенията са юридическото сливане на ЕС и ЕО, разширяването на
процедурата на съвместно вземане на решения в областта Полицейско и съдебно
сътрудничество при наказателни дела, по-големи права на националните парламенти
в законодателството на ЕС, въвеждането на Инициатива на европейските граждани,
увеличаване на компетенциите на Върховния представител за външна политика и
политика на сигурност, обвързан с Хартата на основните права.

В момента в Европейския съюз има 28 държави. ЕС се простира на площ от 4 325 675
km² и има над 500 млн. граждани. Ако Европейският съюз бе една държава, той би
бил 7-ма по територия (след Русия, Канада, Китай, Бразилия, САЩ и Австралийския
съюз) и 3-та по население (след Китай и Индия) страна в света.

Както държавите, получили статута на официална страна кандидатка, така и всички
потенциални държави членки трябва да изпълнят Копенхагенските критерии.

Държави, които са потенциални кандидати за приемане в ЕС, са Босна и Херцеговина
и Косово.

На срещата на върха между страните членки на ЕС и държавите участнички в
програмата „Източно партньорство“ (Армения, Азербайджан, Беларус, Грузия,
Молдова и Украйна), състояла се на 28 и 29 ноември 2013 г. в литовската столица
Вилнюс, се подписват документи за стартиране процедура за асоцииране към ЕС на
Грузия и Молдова. Отказът на правителството на Украйна да подпише подобно
споразумение предизвиква масови безредици в страната и многохилядни митинги на
опозицията, която настоява за оставката на кабинета и възстановяване на процеса
за приобщаване към ЕС. Оставката на кабинета, обаче, (президентът избягва в
Москва) става повод за агресия от страна на Русия, довела до анексията на Крим и
разгарянето на дирижирана от нея сепаратистка война в източна Украйна. В
началото на 2014 г. такова споразумение трябва да подпише и Азербайджан.

От своето създаване ЕС предлага единен икономически пазар на територията на
своите страни членки. Към настоящия момент 18 страни, които са членки на
еврозоната, използват единна валута. Европейският пазар, като единна икономика,
създава през 2011 г. Брутен вътрешен продукт (БВП) от около €12,6 трилиона
($17,578 трилиона), което е над 25% от световния икономически продукт. ЕС е
най-големият износител,, а от 2008 г. и най-голям вносител, на стоки и услуги,
както и най-значим търговски партньор на някои големи страни като САЩ, Индия и
Китай. ЕС осигурява и икономическа помощ на изоставащите страни в ЕС като така
се стимулира икономиката. За България в момента са отделени милиони евро по
земеделските и структурните еврофондове.

170 от 500-те най-големи в света компании (по Форчън Глобал 500) са с главни
седалища в ЕС. Началото на Световната икономическа криза от 2007 г. бележи обрат
в дълго продължилата тенденция на намаляване на безработицата в ЕС, като през
2010 г. тя достига връх от 9,7%, след което се стабилизира и намалява до 9,3%
през 2011 г., преди да се покачи до 10,2% през февруари 2012 г. През 2010 г.
годишната инфлацията в съюза достига 2,2%, докато инвестициите са 18,5% от БВП.
Съществува голяма разлика в годишния доход на глава от населението на отделните
страни членки, която варира от 7000 до 69000 щатски долара. 

Две от първоначалните цели на Европейската икономическа общност са създаване на
общ пазар, наречен впоследствие единен пазар, а понастоящем вътрешен пазар и
създаване на митнически съюз между страните членки. Единният пазар включва:
свободно движение на стоки, капитал, хора и услуги на територията на ЕС, а
митническия съюз: създаването на обща митническа тарифа, приложима за стоки на
страни, извън Общността (днес Съюза). След като стоките се допуснат на
европейския пазар, те не могат да бъдат обект на митнически тарифи,
дискриминационни такси или квоти за внос, докато пътуват между държавите членки.
Страните, които не членуват в ЕС, като Исландия, Норвегия, Лихтенщайн и
Швейцария, участват на единния пазар, но не и в митническия съюз. Около
половината от търговията в ЕС е хармонизирана със законодателството на ЕС.

Съгласно Директивите на Европейския съюз, стоките произведени в него, трябва да
отговарят на изискванията, задължителни за Вътрешния пазар, и да са обозначени с
CE маркировка.

Цените на стоките в различните страни от ЕС се различават. Таблицата показва
данни към 2012 г., представени от Евростат. 

По оценка на Евростат към 1 януари 2011 г., населението на 27-те държави членки
на ЕС година наброява около 502 489 143 души . Населението на Европейския съюз
представлява 7,3% от това на целия свят, въпреки това то се побира на едва 3% от
световната суша. ЕС е един от най-гъсто населените райони в света със своите 116
д/km².

Около 80% от населението живее в градове, като около една трета от хората са в
градове с над 1 млн. население. Тук се намират 16 града с население над един
милион. В ЕС има най-много глобални градове, отколкото във всеки друг регион.

Освен големите градове, в рамките на Европейския съюз се разполагат няколко
гъсто населени региона, които нямат обособен център, а по-скоро се формират при
сливане на няколко града. Тези метрополни региони заемат голяма площ, като
най-гъсто населените са Рейн-Рур с население от около 11,5 милиона (Кьолн,
Дортмунд, Дюселдорф, Есен, Дуйсбург, Мьонхенгладбах, Вупертал, Бон и Нойс),
Рандстад с население от около 7 милиона (Амстердам, Ротердам, Хага, Утрехт и
по-малки градове), Франкфурт на Майн-Рейн с около 5,8 милиона население
(Франкфурт, Висбаден, Дармщат и други), Фламандски ромб с население от около 5,5
милиона (Антверпен, Брюксел, Льовен и Гент), регионът около Йоресун с население
от около 3,7 милиона (при сливане на Копенхаген и Малмьо), Горносилезкия
промишлен регион с население от около 3,5 милиона (Катовице, Сосновец и по-малки
градове) .

За периода от ноември 2013 до февруари 2014 г. броят на незаконните преминавания
на границите на Европейския съюз е 25 936 случая, което е 96% повече от броя
през предишната година. Най-големият брой незаконни преминавания на границите са
в България, Италия, Гърция, Унгария и Испания.

В Европейския съюз са приети 24 официални езика, наричани още „работни“. Те са:
английски, български, гръцки, датски, естонски, ирландски, испански, италиански,
латвийски, литовски, малтийски, немски, нидерландски, полски, португалски,
румънски, словашки, словенски, унгарски, финландски, френски, хърватски, чешки и
шведски. Важните документи, като законодателството, се превеждат на всички
официални езици. Европейският парламент осигурява превод на всички езици на
всичките документи по време на своите пленарни заседания. Не всички документи,
издавани от ЕС, обаче, се превеждат на всичките 24 езика. Институциите на ЕС
имат правото да избират за вътрешни цели свои собствени езикови разпоредби.
Например, Европейската комисия използва за работни при вътрешната си дейност три
езика – английски, немски и френски. Другите езици ЕК използва само при нужда да
информира и комуникира със съответната страна.

По данни на официалното допитване от 2005 г., 52 % от населението на ЕС вярват в
съществуването на Бог, 27 % допускат съществуването на свръхестествена „духовна
жизнена сила“, а 18 % не вярват в Бога.



https://bg.wikipedia.org/wiki/%D0%9E%D0%B1%D0%B5%D0%B4%D0%B8%D0%BD%D0%B5%D0%BD%D0%BE_%D0%BA%D1%80%D0%B0%D0%BB%D1%81%D1%82%D0%B2%D0%BE_%D0%92%D0%B5%D0%BB%D0%B8%D0%BA%D0%BE%D0%B1%D1%80%D0%B8%D1%82%D0%B0%D0%BD%D0%B8%D1%8F_%D0%B8_%D0%A1%D0%B5%D0%B2%D0%B5%D1%80%D0%BD%D0%B0_%D0%98%D1%80%D0%BB%D0%B0%D0%BD%D0%B4%D0%B8%D1%8F

Обединеното кралство Великобритания и Северна Ирландия (на английски: United
Kingdom of Great Britain and Northern Ireland, съкратено Обединено кралство
(United Kingdom или U.K.), Великобритания (Great Britain) или рядко Британия
(Britain), е островна държава в Северозападна Европа.

Държавата се състои от четири историко-географски и етнически области, наричани
съставни страни: Англия, Уелс, Шотландия – всички на остров Великобритания, и
Северна Ирландия – на остров Ирландия. Понякога държавата е наричана с
ограниченото по обхват Англия. В българския и други езици името Великобритания
може да се използва както за острова, така и като по-кратка форма за Обединеното
кралство. Друга кратка форма е името Британия, което произлиза от едноименната
римска провинция Британия.

Обединеното кралство включва и 5100 по-малки острова, които образуват
най-големия архипелаг на континента. Някои от големите острови са коронни
владения на Обединеното кралство – Ман, Гърнси, Джърси, и на практика са под
опеката му. Големите островни групи са Нормандски, Оркнейски, Шетландски и
Хебридски острови.

На изток от Великобритания се намира Северно море, като в плитчината Догер банк
има големи залежи на нефт и природен газ, както и много риба. Западните брегове
се мият от Атлантическия океан. Проливът Ла Манш (на френски: La Manche –
„ръкав“), наричан от британците „Английски канал“ (на английски: English
Channel), отделя Обединеното кралство от Континентална Европа. Дължината на този
пролив е 220 км, а ширината му е 32 км в най-тясната му част – пролива Па дьо
Кале (от френски Pas de Calais – „стъпка от Кале“, на английски Strait of
Dover – „Проливът на Доувър“). Обединеното кралство е типична морска страна.
Нито една точка в него не е отдалечена на повече от 120 км от морето или океана.
През Лондон преминава Гринуичкият меридиан.

В близкото минало се използват имперски единици: например паричната единица
британска лира (паунд стърлинг) се деляла на 20 шилинга, 1 шилинг – на 12 пени,
1 пени – на 4 фартинга, а 1 гвинея била равна на 21 шилинга. До 15 февруари 1971
г. (когато става официалното преминаване към десетична валута, т.нар.
„децимализация“) за паричните единици лира (паунд), шилинг, пени се използват
съкратените обозначения съответно £, s, d (от латинските имена на паричните
единици: £ – libra, s – solidus, d – denarius), като след това е запазен знакът
£ и се въвежда p за „новото пени“ (5 p = 1 s = 12 d). Британците използват
специфични мерки за течности: 1 галон е 4,5 литра, 1 фунт = 408,5 g, а 1 миля се
равнява на 1609 м. Използват се и единиците инч (2,54 cm), фут (12 инча), ярд
(равен на 3 фута = 36 инча.

Движението на автомобилите е в лявото платно за движение (съответно воланът и
шофьорът са отдясно), т.е. обратно на повечето страни в Европа.

Обединеното кралство има площ 244 900 km² и заема основната част от Британските
острови, архипелаг, разположен на северозапад от континента Европа. То включва
остров Великобритания, североизточната част на остров Ирландия и множество
по-малки острови, сред които Хебридските, Оркнейските и Шетландските острови.

Обединеното кралство граничи по суша само с Република Ирландия (дължина на
границата 360 km), която заема южната част от остров Ирландия. На север страната
има излаз към северната част на Атлантическия океан, а на изток – към свързаното
с него Северно море. Южно от нея е протокът Ла Манш, който я отделя от
континента с ширина 35 km в най-тясната част). На югозапад граничи с Келтско
море, а между островите Великобритания и Ирландия се намира Ирландско море.

Релефът на Югоизточна Англия е равнинен – там се намира обширният Лондонски
басейн. Заедно с Централна Англия това са най-плодородните и най-гъсто
населените области на страната – от Мидлънд до Фьондлънд край залива Фош.
Пейзажът там много прилича на онзи в Северна Франция, Белгия, дори Нидерландия.

Пенинските планини са гръбнакът на Великобритания. Чевиотските планини са ниски,
но богати на полезни изкопаеми. Къмберландският масив се намира на северозапад
от Пенинските планини и понякога е наричан Английска Швейцария.

Шотландия е най-високата част на страната: в Грампиенските планини се намира
най-високата точка на Обединеното кралство – връх Бен Невис (1343 m).
Грампиенските планини се смятат за продължение на Норвежките планини. Бреговата
линия на Шотландия е нарязана от фиорди, като най-внушителни са Фърт ъф Клайд и
Фърт ъф Форт.

Реките в страната, макар и къси, са пълноводни, по-големите от тях са
плавателни. Най-известната река е Темза. По нея може да се плава с кораб от море
до море, защото е свързана с канали. Големите приливи правят реките достъпни и
за океански кораби. Приливната вълна на р. Темза е 6 м, на р. Мърси е 8,5 м, при
пристанище Кардиф е 10 м, а при Бристол – 12 м. На естуарите на Темза, Северн,
Мърси, Клайд, Хъмбър и Тайн са възникнали големи речно-морски пристанища като
Лондон, Ливърпул, Хъл, Нюкасъл, Глазгоу. На шотландските реки, които имат голям
пад, са построени водни електроцентрали.

Югоизточна Англия е била подлагана на големи морски наводнения през 1926, 1938 и
особено през 1953 г.

Най-големите езера са Лох Ней, Лох Ломенд и Лох Нес, като последното е свързано
с легендарното чудовище Неси – предполагаем реликт от по-стари геоложки времена.

Климатът на Обединеното кралство е океански (Cfb по Кьопен) – влажен и мек, с
малки температурни изменения. На тази географска ширина той би трябвало да е
студен и суров, но морското обкръжение и особено влиянието на топлото течение
Гълфстрийм правят зимата мека, влажна, мъглива и почти безснежна. Снегът се
задържа главно в Шотландия. През лятото, както и през преходните сезони, падат
много дъждове. Характерното за времето през цялата година е, че е много
непостоянно.

Зимата е мека, а лятото е прохладно, като в Лондон средната минимална
температура през най-студения месец февруари е 2,2°C, а средната максимална
температура през най-топлия месец юли – 22,8°C. Западната част на страната, под
въздействието на западните океански въздушни маси, е по-влажна с годишно
количество на валежите до 3000 mm, а източната и особено равнинната югоизточна
част на Англия се отличават с по-сух климат и годишно количество на валежите
около 600 mm.

Първите заселници на хора в съвременния им вид на територията на Британските
острови пристигат на вълни преди около 30 000 години. Към момента на идването на
римляните през 43 г от н.е. (откогато датират писмените сведения) населението е
съставено от келти, като съответните народности са брити на територията на
Англия и гали на територията на Ирландия. След завоюването на островите от
римляните следват около 400 години в рамките на Римската империя, последвани от
англосаксонското нашествие през V-VI век. При нахлуването на германските
племена, голяма част от бритите са били избити, а други са били изтласкани в
Уелс и Шотландия. Англосаксонският период обхваща периода от края на Римска
Британия и създаването на англосаксонските царства до Норманското нашествие през
1066 г. 5 и 6 век са известни като „тъмните векове“, а към края на 8 век по
териториите на Британия пристигат викингите, което довежда до извършването на
редица промени по тези територии. Галите от северозападната част на остров
Британия, които се предполага че са мигрирали от Ирландия през 5 век се
обединяват с пиктите и създават кралство Шотландия през 9 век.

През 1066 г. норманските войски на херцог Уилям I Завоевателя нападат Англия и в
Битката при Хейстингс побеждават англосаксонския крал Харолд II и установяват
контрол над Англия, Уелс, Шотландия и Ирландия, като въвеждат феодализма по
модела на Северна Франция и норманската култура.. Започва периодът на Кралство
Англия. Норманският елит оказва голямо влияние върху завареното население, но в
крайна сметка е асимилиран.

През 12 – 15 век английските крале от Анжуйската династия владеят също така
големи части от Франция, но управлението им също е съпроводено с конфликти, от
които най-известна е Стогодишната война. Свързаните с тях английски крале от
династията Плантагенет завършват покоряването на Уелс и правят неуспешен опит да
анексират и Шотландия. Тя обаче остава самостоятелно кралство, макар и в
постоянен конфликт с Англия. Поредицата от граждански войни за престола на
Англия между представители на родовете Йорк и Ланкастър са известни като Война
на розите (1455 – 1485), завършила с възцаряването на династията Тюдор. Кралете
от тази династия са сред най-ярките представители на английския абсолютизъм.

По време на управлението на Хенри VIII през 16 век протича английската
Реформация, която укрепва абсолютизма и напълва кралската хазна. Вследствие на
това във всички островни кралства се въвежда протестантството и възникват
религиозни конфликти между католици и протестанти. Уелс е включен изцяло в
Кралство Англия през 1535 – 1542 г., а Ирландия е конституирана като кралство
Ирландия, в лична уния с английската корона В северна Ирландияи земите на
независимите галски аристократи са конфискувани и дадени на протестантски
заселници от Англия и Шотландия.. Елизабетинската епоха продължава 44 години и
обхваща период на нарастващо английско влияние по целия свят и на разцвет на
английската култура. След нейната смърт през 1603 г. трите кралства Англия,
Шотландия и Ирландия се обединяват в лична уния, когато Джеймс VI, крал на
Шотландия, наследява короните на Англия и Ирландия и премества двора си от
Единбърг в Лондон; въпреки това всяко кралство остава отделна политическа
единица със свои собствени институции.. В средата на 17 век и трите кралства
участвуват в серия от свързани войни, включително Английската революция, които
водят до временна отмяна на монархията и установяване на кратковременна
република под водачеството на Оливър Кромуел. Макар че монархията е
възстановена, т.нар. Славна революция от 1688 г. води до това, че за разлика от
останалите страни в Европа, кралският абсолютизъм никога не се завръща. Приемат
се закони, съставящи неписана конституция и се установяват конституционна
монархия и парламентарна система. По време на този период се поставят основите
на английското надмощие по море и след Великите географски открития се основават
първите английски отвъдморски колонии, особено в Северна Америка.

Докато до XV век Великобритания е в периферията на тогавашния познат свят, в
епохата на Великите географски открития тя става техен движеща сила за
откриването и завладяването на нови територии. Буржоазната революция я превръща
в първата капиталистическа и индустриална държава, като тя става първа по мощ в
света и има най-голям флот, въпреки близостта си с такива сили като Франция,
Германия, Португалия, Холандия и Испания.

Експанзивната фаза на заселването и завладяването на територии започва
относително мирно с търговия и дипломация. Британската империя помага за
разпространението на британските технологии, търговия, английски език и форми на
управление по целия свят. Имперската хегемония има решаващо значение за
икономическия ръст на много страни и увеличаване на влиянието на Обединеното
кралство в световната политика. В разцвета на империята милиони колонисти
напускат Британските острови и заселват САЩ, Канада, Австралия, Нова Зеландия.

Обединено Кралство Великобритания се образува чрез обединяването на Кралство
Шотландия и Кралство Англия и съществува от 1707 до 1801 г. Договорът за съюз от
1706 на английски: Treaty of Union (ратифициран с Акт за уния през 1707 г.),
постановява единно, обединено кралство, обхващащо целия остров Великобритания и
заобикалящите го малки острови. Той не включва Ирландия, която остава извън
съюза, но е подчинена на новосъздадената британска корона. Новото кралство се
подчинява на един парламент и едно правителство, разположени в Уестминстър.
Съставните кралства преди това вече имат един и същ монарх (лична уния) от
управлението на Джеймс I който през 1603 г. след смъртта на кралица Елизабет I,
става едновременно крал на Шотландия и Англия.

При царуването на Джордж I Великобритания започва своя преход към кабинетната
система на управление, начело с премиер-министър (министър-председател). Към
края на царуването на Джордж I сър Робърт Уолпоул се изявява де факто като първи
министър-председател на Великобритания.

На 1 януари 1801 г. кралство Великобритания и кралство Ирландия се обединяват в
Обединено кралство Великобритания и Ирландия. По-голямата част от Ирландия
напуска съюза през 1922 г. и образува Ирландска свободна държава водейки през
1927 до преименуването Обединено кралство Великобритания и Северна Ирландия,
което е името и на днешната държава.

Периодът на управление на кралица Виктория от юни 1837 до смъртта ѝ на 22
януари 1901 година се нарича Викторианска епоха. Това е дълъг период на
просперитет за британския народ. Приходите от колониите на Британската империя,
заедно с индустриалните подобрения вследствие на Индустриалната революция,
позволяват на образованата средна класа да се развие.

Епохата често се характеризира като дълъг период на мир, а също и на
икономическо, колониално и индустриално укрепване. Този период за кратко е
прекъснат от Кримската война, въпреки че Британия воюва през цялото време на
далечни фронтове в колониите.

В Първата световна война Великобритания участва на страната на Антантата срещу
Германия. Във войната загиват близо един милион британци преди Германия да сложи
оръжие на 11 ноември 1918 г.

След войната Великобритания прекратява съюза си с Япония под натиск от САЩ. По
силата на Вашингтонското морско споразумение Великобритания има право на 5 бойни
кораба от най-висок клас.

След войната Великобритания дължи на Съединените американски щати четири млрд.
щатски долара. Същевременно Русия дължи 7 млрд. щатски долара на Великобритания.
Крайната сума, която Великобритания трябва да плаща на САЩ е 35 млн. стерлинга
годишно за период от 62 години при лихва от 3,5%. САЩ получава 3 пълни годишни
плащания от Великобритания, които Великобритания получава от Германия.

Наред с Франция, СССР и САЩ, Великобритания е сред основните сили, довели до
победа на Антихитлеристката коалиция във Втората световна война. Важна заслуга
за това има премиерът Уинстън Чърчил (1940 – 1945). На проведените през 1945
парламентарни избори Консервативната партия залага основно на неговия голям
авторитет, за да си осигури победата. Изненадващо за всички обаче победител е
Лейбъристката партия, която съставя самостоятелно правителство начело с Клемент
Атли. В правителствената програма се предвижда широка национализация на
основните отрасли на английското стопанство – на Националната банка, на
въгледобива и т. н. Освен това започват реформи в здравеопазването и социалното
осигуряване – безплатна медицинска помощ, безплатни лекарства и др. – т.нар.
Welfare State във Великобритания, предоставяйки безплатно здравеопазване чрез
Националната служба по здравеопазване (на английски: National Health Service).
Реформите в никакъв случай не са в разрез с основите на демократичното
управление, защото национализацията засяга само 20 на сто от собствеността в
структуроопределящите отрасли, докато 80 на сто остават частна собственост.

Известно облекчение за икономиката носи финансовата помощ от страна на САЩ по
плана „Маршал“ на стойност над 1,5 млрд. щатски долара. Това обаче не се оказва
достатъчно, за да се избегнат непрестанните финансови трусове и така през 1949
г. се стига до девалвация на британската лира и до остри критики от страна на
консерваторите. Към средата на 1951 г. става ясно, че Лейбъристката партия едва
ли ще стигне до втори мандат. За това благоприятства и въведената през 1947 г.
купонна система, а и отношенията със САЩ се влошават и те спират финансовата
помощ.

Преди оттеглянето на Чърчил през 1955 г. по здравословни проблеми са налице три
основни промени – Великобритания разработва ядрено оръжие и се превръща в една
от трите световни ядрени сили. Това „затопля“ отношенията със САЩ, което пък
води и до принципно споразумение за разполагането на американски военни части на
британска територия. Премахната е и купонната система.

През 1955 г. начело на правителството застава Антъни Идън, чието управление е
доминирано от разразилата се през 1956 г. Суецка криза, довела до оставка на
Идън. Заелият неговия пост Харолд Макмилън разцепва консерваторите по отношение
на участието на страната като учредител на Европейската икономическа общност
(ЕО), но така или иначе френският президент Шарл де Гол налага вето и
Великобритания остава извън ЕО до 1973.

Напрежението между протестанти и католици в Северна Ирландия се изостря в края
на 1960-те, когато Ирландската републиканска армия започва кампания на въоръжена
борба и тероризъм, продължила няколко десетилетия до края на 1990-те.

Лейбъристите се връщат на власт през 1964 г. начело с Харолд Уилсън, който
провежда редица социални реформи, сред които легализиране на абортите, отмяна на
смъртното наказание и декриминализиране на хомосексуалността. Уилсън е заменен
от Едуард Хийт през 1970, а през 1973, Великобритания се присъединява към ЕО при
първото му разширение. Заедно с нея членки стават Дания, Ирландия и Норвегия,
чиито икономики са тясно свързани с английската. Уилсън се завръща на поста
министър-председател през 1974, но реномето на лейбъристите силно страда през
зимата на 1978 – 79 (зимата на недоволството) когато навсякъде има стачки,
организирани от профсъюзите срещу опитите за замразяване на заплатите от страна
на Джеймс Калахан. През 1979 г. Консервативната партия отново печели изборите, а
за първи път начело на правителството на Великобритания (и а в Европа) застава
жена – Маргарет Тачър.

Макар предприетите от Тачър икономически реформи да не са много популярни,
нейното решение да защити през 1982 г. Фолкландските острови, довело до война,
променя отношението към нея и на вълната на патриотизма консерваторите печелят
убедителна победа през 1983. През 1984 Тачър успява да извоюва значително
намаление на вноската на Великобритания в бюджета на ЕО, което важи и до днес.
Тачър печели и трети последователен мандат през 1987, но популярността ѝ
започва да спада и през 1990 г. министър-председател на нейно място става Джон
Мейджър.

През 1997 г. министър-председател става Тони Блеър след внушителната изборна
победа на така наречените „нови лейбъристи“, по-центристко течение в
Лейбъристката партия. Блеър е преизбран още два пъти през 2001 и 2005 г., но
през 2007 предава поста на канцлера на хазната Гордън Браун. През 2010 г.
Консервативната партия формира коалиционно правителство с либерал-демократите и
министър-председател става лидерът на консерваторите Дейвид Камерън.
Консерваторите печелят парламентарните избори и през 2015 г., но в предизборната
си платформа обещават, че ще проведат референдум за оставане или излизане на
обединеното кралство от Европейския съюз.

Обединеното кралство е член на НАТО от 1949 г. и взема участие в студената война
и редица военни конфликти. В началото на 21 век е един от най-силните
поддръжници на САЩ в обявената от тях „Война срещу тероризма“ и взема участие
във войната в Афганистан и войната в Ирак. Обединеното кралство играе главна
роля и във военната интервенция в Либия през 2011 г.

На 23 юни 2016 се провежда обещаният референдум за участието на страната в ЕС.
Допитванията преди референдума сочат, че 51% от хората желаят Великобритания да
остане. Вотът от референдума посочва точно обратното: 51,8% от гласувалите са за
напускане на Европейския съюз. Това води до редица сътресения не само в
икономиката на Великобритания, но и в целия ЕС.

Според преброяването, проведено през 2001 година, населението на Обединеното
кралство е 58 789 194 души, 3-то по численост в Европейския съюз и 21-то в
света. Според оценки от средата на 2008 година то е нараснало до 61 383 000
души. Средният прираст на населението за периода 2001 – 2008 година е 0,5%, като
през 2008 година за пръв път след 1998 година естественият прираст е по-висок от
механичния.

Населението е разпределено неравномерно, като най-слабо населена е Шотландия, а
най-силно – Англия, особено нейните югоизточни части. С гъстота на населението
383 души/km² в средата на 2003 година Англия е сред най-гъсто населените страни
в света. Средната гъстота на населението в Уелс е 142 души/km², в Северна
Ирландия – 125 души/km², а в Шотландия – едва 65 души/km².

При преброяването от 2001 година 4,9 милиона от жителите на страната или 8,3% от
населението са родени в чужбина. Сред тях най-голям е броят на родените в
Република Ирландия (534 хиляди души), Индия (468 хиляди души), Пакистан (321
хиляди души), Германия (266 хиляди души), Съединените щати (158 хиляди души). В
същото време около 5,5 милиона британци живеят в чужбина, главно в Австралия,
Испания, САЩ и Канада.

Най-вече се говори на английски, като другите езици, които се използват, са
уелски, келтски („гелик“ – gaelic), ирландски и множество шотландски диалекти.
Някои новодошли емигранти от други части на Британската общност говорят други
езици, като например урду.

Обединеното кралство е конституционна монархия – парламентарно кралство.
Престолът се наследява от първородния принц или принцеса. От 1952 г. на трона е
Кралица Елизабет II. Неин наследник е уелският принц Чарлз. Официалният титул на
кралицата е: „Елизабет II по божия милост кралица на Обединеното кралство
Великобритания и Северна Ирландия и всички други кралства и територии, глава на
британската общност, защитник на Вярата.“

Парламентът се състои от 2 камари (палати) – на лордовете и на общините. Главна
политическа фигура е министър-председателят.

Британският парламент, който води началото си от средата на 13 век, е сред
най-старите в света. Още от 14 век парламентарното управление на страната се
осъществява от двукамарна палата. Камарата на лордовете (горната) и Камарата на
общините (долната) заседават отделно и са конституирани на напълно различни
принципи. Камарата на лордовете се състои от 500 пожизнени, 92 наследствени
перове и 26 висши духовници. Камарата на общините има 659 места.

Особеността на британския парламент е, че функционира в уникалните условия на
липсата на писана конституция. Някои от правилата от организирането и
функционирането му се съдържат в „обичайните“ закони на страната (те са много
малко), други – в неписаните норми (актове) на конституцията, конвенционалните
съглашения. Реалното функциониране на целия британски парламент се основава на
многопартийната система в кралството. Тя определя цялата организация на
избирателния процес – от издигането на кандидатите и делението на страната на
избирателни окръзи до начина на пресмятане на гласовете на избирателите. На
практика доминират две големи партии: Консервативна и Лейбъристка.

Днес Великобритания е между седемте най-развити капиталистически страни в света.
Докато през 1970 г. е давала 7,1% от промишленото производство на
капиталистическия свят, през 1998 г. този дял е спаднал под 6%. През периода
1966 – 1970 промишленото производство на Великобритания нараства едва с 9%. В
застой са много от отраслите – стоманолеярната, корабостроителната, текстилната,
автомобилната промишленост. Съкратени са 25% от работниците. Безработните са над
3 млн. души (13% от трудоспособното население).

Между старите промишлени отрасли са каменовъглената, корабостроителната
промишленост, металургията, машиностроенето и металообработването. Нови отрасли
са автомобилната промишленост, самолетостроенето, електрониката,
електротехниката. Дълго време въглищата са главен енергетичен и топлинен
източник в страната. До 1910 г. Обединеното кралство господства на световния
пазар с износ на въглища. Над 60% от електроенергията се произвежда в ТЕЦ,
разположени във въгледобивните и потребителските райони. Делът на ВЕЦ е
ограничен. Изградени са 30 атомни енергоблока, произвеждащи над 15% от
електроенергията на страната. АЕЦ „Уилф“ е сред най-големите в света. През 1996
г. са произведени 330 млрд. кВтч електроенергия.

По време на Втората световна война, когато Обединеното кралство е блокирано от
германските подводници и трябва да се самозадоволява с продоволствие, започва да
се обръща по-голямо внимание на селското стопанство, макар че Дания и
Нидерландия продължават да бъдат „селските ферми на Островното кралство“.
Отрасълът, в който е заето 1,6% от трудоспособното население, осигурява 3/4 от
потребностите на страната от селскостопанска продукция. Главен подотрасъл е
животновъдството, на което се падат 70% от обема на селскостопанското
производство. За неговото развитие съществуват много благоприятни условия –
естествени пасища и ливади, фуражни култури и пр.



https://bg.wikipedia.org/wiki/%D0%94%D0%B5%D0%BA%D0%BB%D0%B0%D1%80%D0%B0%D1%86%D0%B8%D1%8F_%D0%B7%D0%B0_%D0%BD%D0%B5%D0%B7%D0%B0%D0%B2%D0%B8%D1%81%D0%B8%D0%BC%D0%BE%D1%81%D1%82_%D0%BD%D0%B0_%D0%A1%D0%90%D0%A9

Декларацията за независимост на САЩ е документ приет от Континенталния конгрес
на 4 юли 1776 г., обявяващ, че Тринадесетте колонии, които са във война с
Великобритания от повече от година, вече не са част от Британската империя, а са
„свободни и независими щати“. Написана най-вече от Томас Джеферсън, Декларацията
дава официално обяснение за причините, поради които Конгреса е гласувал
обявяване на независимост на 2 юли 1776 г. Рожденият ден на САЩ – Денят на
независимостта – се празнува на 4 юли, денят в който текстът на Декларацията е
одобрен от Конгреса.

След подписване на текста на 4 юли, Конгресът разпространява Декларацията в
няколко форми. Тя незабавно е публикувана в печатен вид и широко разпространена
сред обществеността. Най-известната версия на декларацията, копие на подписания
ръкописен документ, е изложена на показ в Държавните архиви във Вашингтон.
Въпреки, че е документът е одобрен от Конгреса на 4 юли, датата на подписване е
оспорвана. Някои историци смятат, че Декларацията е подписана почти месец след
нейното приемане, на 2 август 1776 г.

Декларацията заимства две теми от философията на Джон Лок: индивидуалните права
и правото на революция. Известното встъпление на Декларацията, написано от Томас
Джеферсън гласи:

В нощта на 4-5 юли са отпечатани 150-200 копия на текста на Декларацията и не
след дълго е разпространена и четена навсякъде из Тринадесетте колонии. Първото
официално обществено четене на документа се състои на 8 юли в Залата на
независимостта във Филаделфия, същия ден обществени четения се състоят и в
Трентън, Ню Джърси и в Ийстън, Пенсилвания.

На 9 юли Декларацията е прочетена на войниците на ген. Джордж Вашингтон в Ню
Йорк, докато британските сили са недалеч. След като чуват Декларацията тълпи в
много градове разкъсват и унищожават знаци и статуи представляващи кралската
власт. Конната статуя на крал Джордж III в Ню Йорк е съборена и оловото е
използвано за леене на куршуми. Текстът на Декларацията е публикуван в
Лондонските вестници в средата на август.

Още през септември с.г., чувайки Декларацията за независимост, младият френски
благородник и обещаващ офицер маркиз дьо Лафайет, подава оставка от
представителния полк, в който служи, екипира се за своя сметка и незабавно
отплава за Америка, където се записва доброволец в армията на Джордж Вашингтон.

През 1780 г. в Масачузетс е приета първата в историята Декларация за правата,
чието послание се отнася изцяло до гражданските права на хората. Тя влиза в
състава на Конституцията на щата (Constitution of Massachusetts), ратифицирана
през лятото на същата година.

Десетина години след Войната за независимост на САЩ избухва Френската революция.
Още първите дни след свикването на Учредителното събрание в началото на юли
маркиз дьо Лафайет предлага първия проект на френската Декларация за правата на
човека и гражданина, по аналогия с американския първообраз. Окончателният текст
на документа, който изиграва решаваща роля в световната история, е изработен и
приет на следващия месец – на 26 август 1789 г.

Две години по-късно, през есента на 1791 г. френската писателка и общественичка
Олимпия дьо Гуж изработва феминистки вариант на документа: Декларация за правата
на жената и гражданката – една от първите официално заявени претенции за
равноправие на половете.

През 1854 г. Ейбръхам Линкълн застъпва идеята, че правата на живот, свобода и
стремеж към щастие не са ограничени само за бялата раса. В своето Гетисбъргско
обръщение на 19 ноември 1863 г. президентът Линкълн се позовава на Декларацията
за независимост с думите: „Преди осемдесет и седем години нашите бащи родиха на
този континент една нова нация, зачената в свобода и посветена на твърдението,
че всички хора са създадени равни“.

На 19 юли Конгресът нарежда внимателно написано копие, озаглавено „Единодушната
декларация на тринадесетте Съединени американски щати“ да бъде изработено за
подписване. Декларацията за независимост е подписана на 2 август 1776 г. Общо
подписалите са 56 души, но някои от тях добавят подписа си по-късно
(подреждането на имената е по географски признак, от север на юг):



https://bg.wikipedia.org/wiki/%D0%A5%D1%80%D0%B8%D1%81%D1%82%D0%BE_%D0%AF%D0%B2%D0%B0%D1%88%D0%B5%D0%B2_-_%D0%9A%D1%80%D0%B8%D1%81%D1%82%D0%BE

Христо Владимиров Явашев (известен като „Кристо“) е американски скулптор и
художник от български произход, прославил се заедно със съпругата си Жан-Клод де
Гийебон с оригиналните си пространствени художествени инсталации, опаковащи с
плат различни предмети – от пишеща машина и телефон до цели сгради, острови и
дори крайбрежие. Негови работи са опаковането на сградата на Райхстага в Берлин
и на най-стария мост в Париж, опъването на 38-километрови платнени завеси в
Калифорния и разполагането на платнени портали в Сентръл парк в Ню Йорк.

Произлиза от стар разградски род. Дядо му е академик Анани Явашов, открил
руините на древния римски град Абритус. Баща му е Владимир Явашев, инженер,
роден в гр. Варна. Майка му, Цвета Димитрова е родом от Солун, дъщеря на
македонски търговец. Леля му, Дора Явашева, е съпруга на видния български
политик Иван Багрянов. Негови братя са известният актьор Анани Явашев и инж.
Стефан Явашев.

От 1953 учи в Художествената академия. През 1957 емигрира и през 1958 пристига в
Париж, където среща бъдещата си съпруга Жан-Клод (родена Jeanne-Claude Denat de
Guillebon), с която по съвпадение са родени в един и същи ден и която започва да
работи с него. „Аз правя това, защото обичам Христо. Ако той беше зъболекар, щях
да се занимавам със зъболекарство“ е едно прочуто нейно изказване. Използват
като художествен похват опаковането на предмети – от пишеща машина и телефон до
мостове и цели сгради. С все по-мащабни творби, и не само опаковки, изкуството
им се категоризира като Environmental Art, изкуство на средата. Всички творби
съществуват ограничено време и е невъзможно е да бъдат запазени – с което са
сродни с „пърформанс артс“. За всеки свой проект Кристо и Жан-Клод се борят
упорито, понякога в продължение на години и десетилетия, като разясняват
проектите си на общинари, политици, еколози, граждани. Всички произведения са
финансирани със собствени средства, но самите те не са обект на продажба;
творците не се представляват от агенции и не са свързани с дарения, подкрепа,
реклама. Приходи няма и от продажба на плакати, на автографи, на сувенири, на
книги или филми. Доходите им са единствено от скиците и подготвителните чертежи
за негови работи, които се ценят и се продават на високи цени.



https://bg.wikipedia.org/wiki/%D0%94%D0%B6%D0%B0%D0%BD%D0%BB%D1%83%D0%B8%D0%B4%D0%B6%D0%B8_%D0%91%D1%83%D1%84%D0%BE%D0%BD

Джанлуиджи (Джиджи) Буфон (Gianluigi Buffon) е италиански футболен вратар,
национал. Роден е на 28 януари 1978 г. в град Карара. Състезава се за Ювентус и
националния отбор по футбол на Италия. Капитан е на Ювентус от 2012 г. и на
Италия от 2010 г. Изиграл е рекордните 167 мача за „Скуадра Адзура“. Буфон става
най-скъпият вратар за всички времена след като е привлечен от Ювентус за 30
милиона евро през 2001 г. Според много специалисти и фенове е най-добрият и
успешен вратар в днешно време, като е печелил приза Вратар на годината в Серия А
рекордни осем пъти. Буфон става световен шампион с Италия през 2006 г. През 2013
г. е обявен за най-добрия вратар за 21 век от Международната федерация по
футболна история и статистика.

Буфон започва кариерата си в юношеските формации на Парма през 1991 г., когато е
на 13 годишна възраст. През 1995 г., 17 годишен, той дебютира в Серия А с
представителния отбор на Парма, в мач срещу Милан. Впоследствие той се налага
като титулярен вратар и записва над 200 мача за „Кръстоносците“ във всички
турнири.

В четвъртия си сезон с Парма печели Купата на УЕФА, а впоследствие става
най-скъпият вратар в света при трансфера му в Ювентус за 48,5 млн. евро,
осъществил се през лятото на 2001 г.

Още с пристигането си в Юве, Буфон вече е титуляр, като в първия си сезон със
„Старата госпожа“ записва 45 мача във всички турнири, печелейки Скудетото. В
следващия сезон неговият отбор отново печели Серия А, също така достига и финал
на Шампионската лига, но губи от Милан. През 2003 г. печели приза на УЕФА за
Най-полезен играч и за Най-добър вратар, а през 2006 г. – Играч на годината в
Европа (Сребърната топка).

Буфон остава в Ювентус след наказанието им, което ги праща в Серия Б, като
спомага отборът да завърши на първо място и още на следващия сезон Ювентус се
завръща в Серия А. На 23 януари 2013 г. удължава договора си с Ювентус до 2015
г. През 2014 година печели Серия А за пети път с екипа на Ювентус.

Буфон регистрира първото си участие за националния отбор на Италия на 29
октомври, 1997 г., като заменя контузения Джанлука Палиука в мач срещу Русия.

Представлявал е Италия на Летните олимпийски игри 1996, Евро 2004, Евро 2008,
Евро 2012, СП 2002, СП 2006, СП 2010, СП 2014.

С Италия става световен шампион на СП 2006, като регистрира пет чисти врати и
само два допуснати гола във всички мачове от първенството - при това единият е
автогол, а другият от дузпа. С това печели наградата „Яшин“ за най-добър вратар
на шампионата.

Избран е като капитан на отбора на Италия за Евро 2008, след като Фабио Канаваро
отпада от състава поради контузия.

На 10 септември 2013 г. Буфон изравнява рекорда на Фабио Канаваро по брой
изиграни мачове (136) за националния отбор, след което и подобрява въпросния
рекорд.

1Европейските турнири включват Шампионска лига и Купа на УЕФА 2Други турнири
включват Суперкупа на Италияи плейови в Серия А



https://bg.wikipedia.org/wiki/HTTP

Протокол за пренос на хипертекст (на английски: Hypertext Transfer Protocol,
HTTP) е мрежов протокол, от приложния слой на OSI модела, за пренос на
информация в компютърни мрежи. Създаден като средство за публикуване на HTML
страници, протоколът довежда до формирането на Световната мрежа. Разработването
на протокола е дело на Уеб консорциума (на английски: World Wide Web Consortium)
и IETF (на английски: Internet Engineering Task Force) и завършва с
публикуването на серия от документи (заявления за обсъждане) (на английски:
Request for Comment, RFC), от които RFC 2616 (от юни 1999) е със статут на
стандарт и описва HTTP/1.1.

В HTTP протокола се използват понятия като клиент (обикновено това са
Web-браузърите (или web навигаторите)- т.е. самите приложения, a не физическите
хостове в мрежата) и сървър (това са уеб сървърите — т.е. самите приложения, а
не хостовете).

Стандартът, описан в RFC2616, изисква HTTP сървърите да поддържат задължително
GET и HEAD методите. Повечето съвременни сървъри поддържат и POST метода.

Браузърът изпраща GET заявка към сървъра, която съдържа необходимите данни за
сървъра да я изпълни, в следния пример са обяснени най-съществените данни:

Всеки сайт е написан с изходен код, който се разпознава от уеб-браузъра и се
интерпретира от него, за да могат потребителите да видят уеб страницата и
нейните елементи на монитора.

Във версиите 0.9 и 1.0 на HTTP, сървърът затваря връзката с клиента след всяка
заявка. С версия 1.1. е въведен нов механизъм за поддържане на връзката наречен
„keep alive“, при който връзката може да бъде използвана многократно. Този тип
постоянна връзка премахва забавянето, получено при установяването на TCP
връзката след първата http заявка. Това свойство на протокола обикновено трябва
изрично да бъде настроено на сървърния софтуер (напр. директивата Keep-Alive в
Apache уеб сървъра.

На 11 февруари 2015 г. е публикуван финален проект за следваща версия на
протокола. За разлика от предходните версии, протоколът HTTP/2 е бинарен. Някои
от особеностите му са: мултиплексиране и поставяне на приоритети на заявките,
съкращаване на заглавията, паралелно зареждане на няколко елемента, поддръжка на
активни push уведомления от страната на сървъра.



https://bg.wikipedia.org/wiki/%D0%A1%D1%8A%D1%80%D0%B2%D1%8A%D1%80

Сървърният софтуер се характеризира с това, че работи на базата на приложение,
което слуша за заявки (request) и връща отговор (response), като и двете
операции са по предварително зададен протокол. Тъй като заявката може да
пристигне по всяко време, сървърният софтуер е постоянно стартиран, чакайки за
заявка, за разлика от клиентски софтуер, при който потребителят слага край с
последната използвана операция.

Сървърът е компютър, който работи съвместно с други компютри в компютърна мрежа.
При комуникацията сървърът предоставя услуги към останалите компютри, наричани
клиенти. Терминът „сървър“ е пряко свързван с модела за обслужване (наричан още
мрежова архитектура) клиент-сървър, който представлява антипод на модела P2P
(peer to peer, равен към равен).



https://bg.wikipedia.org/wiki/%D0%95%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%BE_%D0%BF%D1%8A%D1%80%D0%B2%D0%B5%D0%BD%D1%81%D1%82%D0%B2%D0%BE_%D0%BF%D0%BE_%D1%84%D1%83%D1%82%D0%B1%D0%BE%D0%BB_1996

Европейското първенство по футбол през 1996 година се провежда в Англия. Това е
десетото Европейско първенство. Финалният турнир се провежда от 8 юни до 30 юни
1996 г. Шампион става отборът на Германия, след победа над Чехия с 2:1 на Уембли
в Лондон. Девизът на първенството е "Футболът се завръща у дома" (англ. Football
Comes Home), защото първенството е първото европейско първенство в родината на
футбола.

Евро 1996 е първото европейско първенство по футбол, на което участват 16 вместо
дотогавашните 8 отбора. Причината за разширяването броя на участниците е, че на
световните първенства през 1982, 1986 и 1990 г. участват по 14 европейски
отбора, а на европейските през този период — само по 8.

Домакинът Англия се класира без да играе в квалификационната фаза. Останалите 15
отбора са определени от 8 квалификационни групи с по 6 отбора (с изключение на
една група с 5 отбора), в които отборите играят по два мача с разменено
домакинство. Квалификациите се провеждат през 1994 и 1995 г. За финалната фаза
на турнира се класират победителите в групите и шестте най-добри втори. Двата
най-слаби втори отбора играят плейофен мач на неутрален терен за излъчване на
последния участник на Евро 1996.

Във фазата на директни елиминации — четвъртфинали, полуфинали и финал, в
мачовете, завършили наравно, се играят две продължения по 15 минути с правилото
за златен гол. При липса на гол се изпълняват дузпи за определяне на победителя.



https://bg.wikipedia.org/wiki/%D0%A0%D1%83%D1%81%D0%B8%D1%8F

Русѝя (на руски: Росси́я) или Ру̀ска федера̀ция (на руски: Росси́йская
Федера́ция) е държава в Европа и Азия, заемаща източната част (38,6 %) на Европа
и северната част (30,7 %) на Азия.

Тя е най-голямата по територия държава в света. Обхваща обширни територии в
Източна Европа и Северна Азия. Русия граничи с 18 държави – с 16 по суша (12 в
Европа и 4 в Азия) и с 2 по вода (със САЩ при Беринговия пролив и с Япония при
Южнокурилския пролив). Общата дължина на държавните граници възлиза на 57 946
km. Северната и източната ѝ граница представляват Северния ледовит (19 240 km) и
Тихия океан (12 280 km). Има излаз на Каспийско море (920 km), Азовско море (672
km), Черно (430 km), Балтийско (135 km), вкл. Финския залив (540 km). Със 17 098
242 km2 Русия е най-голямата страна по територия в света, като покрива 1/8 от
територията на Земята. Използва 9 часови зони. Със 146 млн. души население тя е
9-та страна по население. Има редица от най-разнообразните природни среди и
релефи. Притежава най-големите световни запаси от минерали и енергийни ресурси и
е на първо място в света по добив на нефт и природен газ. Русия е често
определяна като енергийна суперсила от запада. . Страната има най-обширните
горски масиви в Европа и в света, а нейните езера съдържат приблизително 1/4 от
световния запас на чиста, незаледена вода.

Историята на Русия започва с издигането на източните славяни като доминираща
сила в Източна Европа между 3 и 8 век. За година на основаване се счита 862 г.,
когато варяжкият принц Рюрик започва да властва над Новгородската земя (а
наследниците му овладяват Киевска Рус) и дава началото на династията на
Рюриковичите, управлявали Русия през следващите 700 години. На територията на
днешната Руска федерация в Европа са съществували още няколко големи държави,
сред които важна роля са играли Волжка България и Златната орда, а образуваното
в началото на 15 век Велико московско княжество обединява всички руски
княжества. Към края на 18 век, благодарение на мащабното колонизиране,
присъединяване и завладяване, се появява Руската империя, разпростряла се на 3
континента – Европа, Азия и Северна Америка, и включвала стотици различни
народи, култури и вероизповедания.

През 1917 г. в резултат от избухналата Февруарска революция в Руската империя е
свалена монархията, а след Октомврийска революция е създаден Съюзът на
съветските социалистически републики (СССР) – първата в света социалистическа
държава, изиграла решаваща роля в победата на Съюзниците през Втората световна
война. След края на войната между 2-те оформили се суперсили САЩ и СССР започва
борба за световно политическо и военно надмощие, наречена Студена война. През
1991 г. след тежка икономическа криза Съветският съюз се разпада, а нейната
основна част – Руската съветска федеративна социалистическа република се отделя
от съюза и става официално Руска федерация.

Руската федерация има смесен президентско-парламентарен вид републиканска форма
на държавно устройство, като президентът има много широки правомощия. В момента
президент е Владимир Путин.

Русия е на 6-то място в света по брутен вътрешен продукт за 2011 г. ($ 2,383
трлн.), разполага с 5-те по численост въоръжени сили в света и 3-ия по стойност
военен бюджет след САЩ и Китай. Тя е сред 10-те ядрени сили и притежава
най-големия ядрен арсенал. Русия е велика сила – постоянен член на Съвета за
сигурност на ООН, член на Г-8, Г-20, Съвета на Европа, Шанхайската организация
за сътрудичество, Световната търговска организация, Азиатско-тихоокеанското
икономическо сътрудничество, Евразийската икономическа общност и водещ член на
Общността на независимите държави. Русия е сред най-бързо растящите икономики на
планетата. През 21-ви век отново заявява претенциите си да бъде суперсила.

Името Русия произлиза от Рус – средновековна държава, населена предимно с
източни славяни. С това име страната става известна по-късно в историята,
обикновено жителите ѝ я наричат „Русская земля“, което може да се преведе като
„руска земя“ или „земя на Рус“. За да се разграничи от други държави, произлезли
от нея, тя е обозначена с името Киевска Рус от съвременната историография.
Самото име Рус идва от народа Рус – група от варягите (евентуално шведските
викинги), които основават държавата Рус (Русь).

Старата латинска версия на името Рус е Ruthenia, най-вече употребявано в
западните и южните райони на Рус, които са били в непосредствена близост до
католическа Европа. Сегашното име на страната, Русия (Россия), идва от
византийското обозначение на Киевска Рус, Ρωσσία Rossia (произнасяно Росѝа) в
съвременния гръцки език.

Русия е най-голямата по площ държава в света със своите 17 098 242 km², почти
два пъти по-голяма от Съединените щати и Китай и 1,7 пъти по-голяма от Канада.
Заема източните области на Европа и северната част на Азия – от ексклава
Калининградска област в Централна Европа до Диомидовите острови в Беринговия
проток и от Земята на Франц Йосиф в Арктика до връх Базардюзю в Кавказ.

Общата дължина на сухоземните граници на Русия е 20 242 km, а на морските –
37 653 km. На запад страната има сухоземна граница с Норвегия (196 km),
Финландия (1313 km), Естония (290 km), Латвия (292 km), Беларус (959 km) и
Украйна (1576 km), както и излаз на Балтийско море. На брега на Балтийско море е
разположена и ексклавната Калининградска област, която граничи по суша с Литва
(227 km) и Полша (432 km).

На югозапад Русия има излаз на Азовско и Черно море, както и на голямото
вътрешно езеро Каспийско море. По суша граничи с Грузия (723 km, включително с
частично признатите държави Абхазия и Южна Осетия) и Азербайджан (284 km).
Южната граница на страната в Азия е с Казахстан (6846 km), Китай (40 km в Южен
Сибир и отделен участък от 3605 km в Далечния изток), Монголия (3441 km) и
Северна Корея (18 km).

На изток Русия има излаз на Тихия океан и свързаните с него Японско, Охотско и
Берингово море. На североизток страната има дълга морска граница със Съединените
американски щати, която преминава през Беринговия проток, отделящ руския
полуостров Чукотка от американския щат Аляска. На север Русия граничи със
Северния ледовит океан и неговите Източносибирско море, Море Лаптеви, Карско и
Баренцево море.

Основната част от територията на Европейска Русия е заета от обширната
Източноевропейска равнина, в централната част на която са сравнително високите
Валдайски възвишения с надморска височина до 350 m. По-голямата част от тази
равнина попада във водосборната област на река Волга, която се влива в Каспийско
море и чиито основни притоци са Кама и Ока. Дон, другата голяма река в южната
част на Европейска Русия, се влива в Азовско море. В северната част на
Източноевропейската равнина се намират Онежкото и Ладожкото езеро, които се
оттичат чрез река Нева в Балтийско море. Североизточните части на Европейска
Русия са във водосборната област на Северния ледовит океан, като най-големите
реки в този район са Северна Двина и Печора.

В най-южната си част Европейска Русия достига до планинския хребет Голям Кавказ,
където се намира и най-високият връх в страната – Елбрус (5642 m). За източна
граница на Европа обикновено се приема планинската верига Урал (1895 m), която
пресича цяла Русия от север на юг и отделя европейската част на страната от
обширния регион Сибир, който се отводнява чрез няколко главни речни системи към
Северния ледовит океан.

Източно от Урал се намира обширната Западносибирска равнина, която се оттича
главно чрез реките Об с главния си приток Иртиш и Енисей. На изток от нея е
разположено Средносибирското плато, отделни части от което имат планински
характер и достигат надморска височина 1701 m (платото Путорана), но на изток се
спуска и преминава в Централноякутската равнина, отводнявана от река Лена.

В най-североизточната част на Сибир се намират Верхоянският хребет (2389 m) и
хребетът Черски (3147 m), както и Яно-индигирската и Колимската низина.
Най-големите реки в тази област са Индигирка и Колима. Южната част на Сибир има
предимно планински релеф – от запад на изток там са разположени планините Алтай
(4506 m), Саяни (3491 m), Яблонов хребет (1678 m), Становой хребет (2482 m).
Между тях се намира езерото Байкал – най-голямото по площ в страната и
най-дълбокото в света, съдържащо над 1/5 от всички повърхностни несолени води в
света. То се отводнява от река Ангара, приток на Енисей.

На изток Сибир граничи с руския Далечен изток, като двата региона са разделени
от главния вододел между Северния ледовит и Тихия океан, преминаващ по
Колимските планини, хребета Джугджур и Становой хребет. Източно от тях са
крайбрежните низини по тихоокеанското крайбрежие и вулканичните планини на
полуостров Камчатка. Най-голямата река в тази област е Анадир. В южната част на
руския Далечен изток се намира басейнът на река Амур и планините Сихоте Алин
(2090 m).

Големите размери на Русия и отдалечеността на обширни части от нея от океаните
определят континенталния характер на климата в по-голямата част от страната.
Планинските масиви на юг пречат на притока на влажни въздушни маси от Индийския
и Тихия океан, докато равнините на запад и север я откриват за арктическо и
атлантическо влияние. Валежите са относително ниски, по-значителни са по
тихоокеанското крайбрежие и в Северен Кавказ. В почти цялата страна зимните
валежи са във вид на сняг, като дните със снежна покривка варират от 40 в някои
части на Европейска Русия до 250 в най-студените части на Сибир.

Най-гъсто населените части на Русия – основната част от Европейска Русия и
южните части на Западен Сибир и Далечния изток – имат влажен континентален
климат. Той се характеризира с големи сезонни температурни разлики – студена
зима и топло, в южните части на Европейска Русия и горещо лято. Валежите са
относително равномерно разпределени през годината, с изключение на Далечния
изток, където под влияние на мусоните зимата е значително по-суха от лятото.

В северните части на Европейска Русия и по-голямата част от Сибир и Далечния
изток климатът е субполярен, характеризира се с дълга и много студена зима и
кратко и прохладно лято. Зимата е особено сурова в североизточната част на
Сибир, където са регистрирани най-ниските температури в Северното полукълбо – до
-67,7 °C, измерени в при Верхоянск и Оймякон. Под влияние на Азиатския максимум
валежите в източната част на Южен Сибир и средната част от тихоокеанското
крайбрежие са силно ограничени – до 60 mm годишно.

Крайбрежието на Северния ледовит океан и руските острови в него имат полярен
климат. На юг крайбрежието на Черно море има влажен субтропичен климат с мека и
влажна зима, а областите на север и северозапад от Каспийско море, както и някои
райони в Южен Сибир, имат студен степен климат.

Територията на Русия формира североизточната част на биогеографското царство
Палеарктика, като попада в няколко биогеографски региона. Северната част от
руските острови в Северния ледовит океан е заета от арктически пустини, почти
напълно лишени от растителност и с бедна фауна – главно китоподобни, перконоги,
бели мечки и птици от семейство Кайрови. По-южните острови и континенталното
арктическо крайбрежие се намират в зоната на тундрата – на север растат предимно
мъхове и лишеи, на юг се появява също тревиста и храстова растителност, а в
най-южната ѝ част – дори групи дървета. Освен северните елени, типични за
тундровата фауна са полярната лисица, овцебикът, лемингите, полярната сова.
Някои високопланински области във вътрешността на континента също са заети от
тундри.

Южно от тундрата е разположен най-обширният биогеографски регион в Русия –
тайгата, зона на иглолистни гори, заемаща основната част от Сибир и Далечния
изток и северните и североизточни части на Европейска Русия. Доминиращи дървесни
видове в тайгата са смърчът и елата, на по-сухи почви и борът, като източно от
Енисей, където климатът е по-суров, смърчът е изместен от лиственицата. В
речните долини на тайгата има и широколистна растителност, а обширни области са
заети от блата. Характерни животни са лосът, кафявата мечка, росомахата, вълкът,
ондатрата, както и традиционно ловуваните за кожи самур, хермелин и катерици.

В Европейска Русия и Западен Сибир тайгата преминава на юг и югозапад в пояс от
смесени и широколистни гори, в които типични широколистни дървета са дъбът,
липата, брезата и трепетликата, а характерни животни – сърните, вълците,
лисиците, катериците и златките. Особен характер имат смесените гори в южната
част на Далечния изток, където преобладават източноазиатски видове смърч, ела,
дъб и бряст и характерна за региона фауна – сибирски тигър, петнист елен,
хималайска мечка, енотовидно куче, амурска котка.

В южната част на Европейска Русия и отделни области в Южен Сибир широколистните
гори преминават на юг в степи с предимно тревиста растителност, значителна част
от които е превърната в обработваеми земи. Характерни за този регион животни са
различни видове гризачи, степни вълци, лисици, а в Сибир – и манули. Низините
край Каспийско море имат полупустинен характер, а флората и фауната на
Черноморието има сходства със средиземноморската.

Русия има най-големите резерви на гори в света, наричани „белите дробове на
Европа“. В страната живеят 266 вида бозайници и 780 вида птици. Към 1997 година
общо 415 животински вида са включени в Червената книга на Руската федерация. В
Русия има 41 национални парка и 101 резервата с обща площ около 335 хиляди km²,
включително 41 биосферни резервата.

Най-ранните сведения за заселване на хора на територията на днешна Русия са от
ранния палеолит, като по Черноморието има находки на възраст 1,5 милиона години,
а Homo sapiens се появяват преди около 50 хиляди години. Според преобладаващото
мнение, предшествениците на индианците се заселват в Америка преди около 16
хиляди години, преминавайки през източните части на Русия. Неолитът в южните
части на страната настъпва в края на IV и началото на III хилядолетие пр.н.е. и
постепенно се разпространява на север, но в обширни рядконаселени части от Сибир
ловът и риболовът остават основа на стопанството до Новото време.

През неолитната и халколитната епоха на днешната територия на Русия се формират
няколко от големите езикови групи в Евразия – индоевропейската в европейските
степи, уралската по средното течение на Волга и района на Урал и тюркската в
Южен Сибир. През I хилядолетие пр.н.е. най-южните области влизат в контакт с
цивилизациите в Средиземноморието, Близкия изток и Китай и се появяват първите
писмени сведения за конкретни народи – скитите и по-късно сарматите в южната
част на Европейска Русия, енисейските киргизи и динлин в Южен Сибир, сушън в
Далечния изток.

През VI век пр.н.е. по черноморското и азовското крайбрежие са основани няколко
гръцки колонии, които стават основа на просъществувалото до края на IV век
Боспорско царство. От края на III век пр.н.е. до края на I век част от Южен
Сибир е част от държавата на хунну. В края на I век от изток в Европейска Русия
навлизат хуните, които през следващите десетилетия установяват контрол над
степите северно от Кавказ, където подчиняват ираноезичните алани. През V-VI век
голяма част от Южен Сибир е под властта на хаганата Жоужан, който изтласква към
степите на Европейска Русия савирите и някои огузки племена.

В средата на VI век степните области в Европейска Русия влизат в границите на
Аварския каганат, а тези в Сибир – на Тюркския каганат, който към края на века
се разширява до Азовско море. През VII век Тюркският каганат постепенно се
разпада, като в Европа на негово място възниква просъществувалата за кратко
Велика България, последвана от Хазарският каганат. По същото време по средното
течение на Волга възниква Волжка България, а малко по-късно в Сибир тюркските
владения за завзети от Уйгурския и Кимакския каганат. През VII век в Хазарския
каганат навлизат унгарците, които през следващото столетие се изселват на запад.

В началото на IX век варягите и свързваната с тях етническа група рус образуват
Руския каганат – мрежа от укрепени пунктове в северната половина на днешна
Европейска Русия, от които контролират местното угро-финско, а в най-западните
области и славянско население. През 862 година властта в северозападната част на
тази територия е поета от Рюрик – неговите потомци управляват в Русия до края на
XVI век, а тази година традиционно се смята за начало на руската държавност.
През 884 година наследникът на Рюрик Олег превзема Киев, поставяйки началото на
Киевска Рус, държава с център в днешна северна Украйна, която обхваща и
значителна част от северните области на днешна Европейска Русия.

Около 988 г. Киевската държава приема християнството в православния му вариант,
с посредничеството на България, от която възприема и старобългарския език и
кирилската писменост. Първият духовен глава на Руската църква и първите руски
епископи са българи по народност. През 12-14 век централизираната държава
Киевска Рус се разпада и на нейно място възникват редица феодални държави, сред
които Новгородската република, Владимиро-Суздалското княжество,
Галицко-Волинското княжество и други княжества.

През 13 век източнославянските княжества, Волжко-камска България и другите
държави от Източна Европа са подложени на монголо-татарското нашествие (1237 –
1242 г.), което се съчетава с шведска и немска агресия срещу руските княжества
(Невската битка, 1240 г.; битката на Чудското езеро, 1242 г.). Освобождението от
почти 250-годишното монголо-татарско иго започва с прогонването на
нашествениците от обединените сили в Куликовската битка и 1380 г. и завършва с
Противостоенето на Угра, 1480 г. Основна заслуга за това има велик княз Дмитрий
Донски (1350 – 1389), който окончателно превръща Москва в център на руските
земи.

През 14-16 век, след завладяването на Новгородската република, около Москва се
образува централизираната Московска държава, която включва всичките земи на
североизточните и северозападните княжества, и залага ядрото на образуващата се
великоруска народност. Едно от най-големите териториални разширения е под
управлението на Иван III (1440 – 1505), който утроява територията на Московското
княжество и побеждава Великото литовско княжество. След падането на
Константинопол през 1453 Филотей Псковски лансира концепцията за Трети Рим в
лицето на вече могъщото Московско княжество. Териториалното разширение е
съпроводено с нарастване на княжеската власт и централизация на държавата. От
края на 16 век до средата на 17 век в Московската държава се оформя крепостното
право.

Иван IV (1530 – 1584) става първият владетел, провъзгласил се официално за цар,
с което се отбелязва превръщането на Московското княжество в Руско царство. Иван
IV, наречен по-късно Грозни („Страшни“) засилва неимоверно влиянието на царската
власт и безмилостно подчинява аристокрацията на своята воля, екзекутирайки и
изпращайки в изгнание всеки, който му противоречи. От друга страна, той се
доказва като прозорлив държавник и реформатор като изработва нови закони (т.нар.
Судебник) през 1550, създава Земския събор (феодален парламент), намалява
влиянието на духовническата власт и поощрява местното самоуправление в селските
райони. По отношение на външната политика, Иван Грозни претърпява тежко
поражение в Ливонската война, но за сметка на това завладява Казанското,
Астраханското и Сибирското ханства, с което превръща Русия в многоетническа
държава. В края на управлението му страната е опустошена от вътрешна
нестабилност, нападения на кримските татари, болести, глад и последователни
полско-литовски и шведски инвазии на северозапад. Единственият син и наследник
на Иван Грозни – Фьодор, се оказва напълно неспособен да управлява, заради което
властта отива в ръцете на регента Борис Годунов. Смъртта на бездетния Фьодор
слага край на Рюриковата династия, а тази на Борис Годунов е последвана от
период на бедствия, беззаконие и постоянни чужди намеси в управлението (напр.
поставянето на Лъже-Дмитрий I на трона от страна на Жечпосполита), останал
известен като Смутно време.

Хаосът приключва с изгонването на поляците от Москва през 1613 и избирането на
Михаил Романов от народно събрание, съставено от представители от 50 града. С
това се полага началото на династията Романови, която управлява Русия до 1917.
Новият цар успява да стабилизира страната и се възползва от тежкия конфликт
между Швеция и Жечпосполита, за да върне под руски контрол редица загубени
територии. Следващият цар, Алексей, води страната срещу Полша по време на
Първата северна война, която приключва през 1667 с полска загуба и преминаване
на източна Украйна, Киев и Смоленск под руско управление. Управлението на
първите Романови царе обаче се характеризира и с неимоверно увеличение на
данъците (вкл. ангария и военна повинност) над селяните, което довежда до серия
от бунтове, като Солния бунт през 1648, Медния бунт през 1662, и Московското
въстание през 1682. Казаците се присъединяват към бунтовете и под ръководството
на Стенка Разин оказват съпротива на държавата и отхвърлят нейните институции,
която в крайна сметка смазва всички въстания.

Под управлението на Петър Велики, Русия е обявена за империя през 1721 и
постепенно се превръща в световна сила. В периода от 1682 до 1725 г. Петър
побеждава Швеция във Великата Северна Война, принуждавайки я да отстъпи западна
Карелия, Ингрия, Естония и Ливония. Тези териториални придобивки осигуряват на
Русия достъп до директна морска търговия със северна и западна Европа. На
Балтийско море Петър основава новата столица Петроград, която въплъщава неговите
идеи за „вестернизация“ на руската култура.

Реформите на Петър започват да налагат Руската империя като един от най-важните
политически и военни фактори в Европа и света. Кулминацията на този възход идва
под управлението на Екатерина Велика (1762 – 96). Тя разширява границите на
Руската империя до централна Европа. На юг, след успешните Руско-турски войни
срещу Османската империя и победи над Кримския хаганат, Русия достига до Черно
море и Кавказ. До средата на века руснаците завладяват Аляска, достигат Хаваите
и първи изследват западното крайбрежие на Северна Америка, като основават и
селище в днешна Калифорния (Форт Рос). Между 1803 – 1806 е направена първата
руска околосветска обиколка, а през 1820 руска експедиция открива континента
Антарктида.

В края на 18 век, и особено след Френската революция, в Европа се оформят две
основни групи държави – тези, поддържащи антимонархическата линия начело с
Франция от една страна, и от друга имперските държави, решени да запазят
абсолютизма на всяка цена, сред които е и Руската империя. В Европа избухват
т.нар. „коалиционни войни“. През 1799 Русия участва във Втората антифренска
коалиция и по време на т.нар. Италиански поход руските войски достигат Милано,
но са отзовани след оттеглянето империята от коалицията. През 1812 година
Наполеон започва своето нахлуване в Русия, но претърпява грандиозен провал –
лошото снабдяване на войските, упоритата руска съпротива и студът довеждат до
катастрофалното поражение на нашествениците. Близо 95% от войниците на
наполеоновата Велика армия загиват. Александър I оглавява руската делегация на
конгреса във Виена и до голяма степен определя картата на Европа след
Наполеоновите войни.

Революционните идеи обаче не подминават Руската империя и през 1825 избухва
въстанието на декабристите. В края на консервативното царуване на Николай I
(1825 – 55), руското влияние в Европа е прекъснато поради поражението в
Кримската война. Между 1847 и 1851 г. масивна вълна от азиатска холера залива
страната. Наследникът на Николай – Александър II, прави значителни промени в
страната и отменя крепостничеството през 1861. Реформите довеждат до умерена
индустриализация на страната и модернизация на армията ѝ.

В края на 19-ти век се вижда възхода на различни социалистически движения в
Русия. Александър II е убит през 1881 от революционни терористи. При
управлението на Николай II (1894 – 1917) в страната избухват масови размирици
заради загубената война с Япония и масовата екзекуция на демонстранти от
царските войски (Кървавата неделя). В резултат от тези събития през 1905 избухва
революция, която не успява да свали правителството, но императорът се принуждава
да прокара радикални реформи. През 1914 г. Русия влиза в Първата световна война
в отговор на ултиматумът на Австро-Унгария до Сърбия, тъй като Сърбия и Русия са
съюзници. Русия воюва на няколко фронта. През 1916 руската армия търпи сериозно
поражение от Австро-Унгария и Германия. Нарастващите разходи за войната,
стотиците хиляди жертви и корупцията на царския режим стават причина в началото
на 1917 да избухне нова, още по-мащабна революция.

Февруарската революция принуждава Николай II да абдикира. Създава се република с
временно правителство, но спорът за властта остава нерешен – от една страна са
десни либерали, застъпващи се за конституционна монархия, а от друга са
социалдемократите, желаещи републиканския строй. Социалдемократите се разцепват
на меншевики, склонни да се коалират с дясното правителство, и болшевики, водени
от Владимир Ленин и желаещи изцяло нов, пролетарски строй на управление. Властта
в страната се раздвоява – Временният комитет на Държавната Дума, начело с
десните и меншевиките води оспорвани политически борби с Петроградския
работнически съвет на болшевиките. В същото време Русия все повече затъва във
войната с Централните сили. Болшевиките преценяват, че е настъпил момента за
революция. На 26 октомври 1917 крайцерът „Аврора“ дава началото на болшевишкия
щурм на Зимния дворец в Петроград с оръдеен залп. Временното правителство е
свалено, създава се ново работническо-селско правителство, провеждат се избори
за нова конституция. Болшевиките обаче печелят 24% от гласовете, а меншевиките
печелят 43%. Ленин решава да продължи борбата, вследствие на което избухва
гражданска война. Авангард на двете враждуващи фракции са Червената армия и
белогвардейците, като последните получават директна военна помощ (войски и
провизии) от САЩ, Франция и Великобритания. Болшевишките сили побеждават, и през
януари 1918 се създава Руската съветска федеративна социалистическа република.
Два месеца по-късно Ленин подписва Брест-Литовския мирен договор, с който Русия
излиза от войната и отстъпва 150 000 km² площ на Финландия, Полша и Румъния.

През Февруарската революция 1917 г. е свалено самодържавието. На 25 октомври (7
ноември нов стил) 1917 г. избухва Октомврийската революция. Провъзгласена е
власт на Съветите на работническите, войнишките и селски депутати. В страната е
установена монополна политическа власт на болшевишката партия, която постепенно
се слива с централизирания държавен апарат.

Развилата се гражданска война 1917 – 1922 г. и интервенцията на Съветска Русия в
образуваните след разпада на Руската империя нови независими държави в Източна
Европа и Средна Азия способства за утвърждаването на военно-комунистическите
принципи за организация на обществото, система на производство и разпределение.
През януари 1918 г. е образувана Руска Съветска Федеративна Социалистическа
Република (РСФСР). През 1921 г. е възприета нова икономическа политика (НЕП). На
30 декември 1922 г. РСФСР заедно с Украйна (УССР), Беларус (БССР) и републиките
от Кавказкия регион образуват Съюз на Съветските Социалистически Републики или
СССР. От 15-те републики на СССР, Руската СФСР е най-голямата по отношение на
територия (78% от територията на СССР) и съдържа над 60% от населението му.

След смъртта на Ленин през 1924, Йосиф Сталин e избран за генерален секретар на
комунистическата партия и бързо започва да концентрира властта в свои ръце. Той
отменя НЕП на Ленин и инсталира изцяло планова икономика. Лев Троцки, основен
идеолог на теорията за световна революция, е изгонен от Съветския съюз през 1929
г. Продължаващата вътрешна борба в болшевишката партия кулминира в Голямата
чистка, период на масови репресии от 1937 до 1938, в която са били екзекутирани
стотици хиляди политически противници и офицери. Съветският съюз успява много
бързо да наложи тоталитарна система на управление благодарение на напредъка на
далекосъобщителните технологии като радиото и телевизията. От 1929 до края на
сталиновото управление през системата от трудови лагери и колонии (ГУЛАГ)
преминават между 18 и 20 милиона души, а други 6 – 7 милиона са разселени, от
които загиват между 1,03 и 1,6 милиона души (вкл. починалите от болести след
освобождаването си).

Под ръководството на Сталин страната за кратко време отбелязва изключително
бърза реорганизация на икономическите дейности и се индустриализира с много
високи темпове. Селското стопанство е колективизирано и се трансформира от
отрасъл с примитивен характер до централизиран и механизиран основен сектор от
икономиката. Този процес е подсилен и чрез репресии срещу собствениците на
частни стопанства, а сушата в Украйна става причина за катастофални резултати в
реорганизацията на земеделието там, довели до гладната смърт на няколко милиона
души. Въпреки това СССР се трансформира от предимно аграрна икономика до голяма
индустриална сила за кратък период от време.

След редица провалени опити за постигане на антихитлеристки пакт с
Великобритания и Франция, руското правителство решава вместо това да си осигури
пакт за ненападение с Германия. Докато Хитлер завладява Полша, Франция и други
страни, които действат на един фронт в началото на Втората световна война, СССР
се превъоръжава ударно и успява да си възвърне някои от бившите територии на
Руската империя чрез кампанията в Полша и Зимната война. На 22 юни 1941 г.
нацистка Германия изненадващо нахлува на територията на СССР с най-голямата и
мащабна инвазия в човешката история, като по този начин се открива най-големия
фронт на Втората световна война – Източният. Вермахта постига огромен успех в
началото на инвазията, като обкръжава и пленява близо 4 милиона съветски
войници. Само за една година около 2,8 милиона от тях са екзекутирани или убити
чрез гладуване, което е най-интензивният геноцид в историята на човечеството.
Немската офанзива обаче е спряна в битката за Москва. Впоследствие нацистите
претърпяват голямо поражение в битката за Сталинград през зимата на 1942 – 43,
след това в битката при Курск през лятото на 1943 година, и не успяват да
превземат Ленинград въпреки наложената му 900-дневна обсада. Под ръководство на
Сталин и командири като Георги Жуков и Константин Рокосовски, както и
благодарение на пропагандата, СССР тотално мобилизира промишлеността и
населението си в борбата с окупационните сили, и през 1944 година немците вече
са в отстъпление. Съветските войски преминават през Европа (1944 – 45) и
превземат Берлин през май 1945, което слага край на Втората световна война в
Европа. През август 1945 съветската армия изтласква японските войски от
Манджурия и северна Корея, което допринася и за капитулацията на Япония.
Последиците от т.нар. Велика отечествена война са над 26,6 милиона загинали
цивилни и военни, което представлява около една трета от всички жертви на
Втората световна война. Около 85% от загиналите са били от РСФСР, а над 80% са
били от руски произход. Въпреки почти пълното опустошение на европейска Русия,
Украйна и Беларус, СССР излиза от войната като световна суперсила.

След края на войната Източна Европа навлиза в сферата на влияние на СССР.
Създава се комунистическа Източна Германия, а в останалите източноевропейски
страни (изкл. Финландия) комунистически правителства заместват управлявалите
досега авторитарни монарси и десни автократични режими. Близката интеграция на
тези страни довежда до създаването на икономически съюз – Съвет за икономическа
взаимопомощ (СИВ) през 1949. Същата година СССР взривява първата си атомна бомба
и консолидира комунистическите правителства в новосъздадените Китайска народна
република и Северна Корея. Западните страни възприемат тези стъпки като
заплашително нарастване на съветското влияние в световен мащаб и сформират
военнополитическия блок НАТО, с което се поставя началото на Студената война.
Съветският съюз отговаря с формирането на военен съюз на Варшавския договор през
1955. Т.нар. „блоково противопоставяне“ започва – от една страна са водените от
САЩ капиталистически държави, а от друга – водените от СССР комунистически
държави. През целия период на Студената война двете суперсили се борят за
влияние, инсталирайки диктаторски марионетни режими и поддържайки радикални и
терористични групировки по целия свят. СССР застава на страната на арабските
страни по време на Израелско-арабския конфликт.

От 1953 до 1964 СССР е управляван от Никита Хрушчов, който осъжда култа към
личността на Сталин и стартира политика на десталинизация. На 20-я конгрес
Хрушчов поставя въпроса за ексцесиите при управлението на Сталин в реч
озаглавена „За култа към личността и неговите последици“ (на руски: „О культе
личности и его последствиях“). Изнася се информация за големите репресии и
многобройните концлагери. Започва разформироването на системата от трудови
лагери, освобождаване на политически затворници и „разведряване“ във вътрешната
политика, изразяващо се в умерено увеличаване на личните и граждански свободи.
Хрушчов обявява амнистия и либерализация на съветското общество. В същото време
напрежението в отношенията със Съединените щати се засилва многократно. През
1956 СССР смазва опит за антиправителствено въстание в Унгария чрез разполагане
на десетки хиляди войници в тази страна. СССР продължава да влага огромни
средства в мащабни проекти: „Овладяване на целината“; развитие на атомните
технологии с построяване на първата АЕЦ и първият атомен ледоразбивач в света;
космическа програма с изпращането на първия изкуствен спътник и първия човек в
Космоса. През 1961 в Куба са разположени съветски ядрени ракети със среден
обсег, което предизвиква карибската ракетна криза. Въпросът е разрешен след като
Хрушчов се съгласява да изтегли ракетите си от Куба, но заплахата от Трета
световна война и ядрен конфликт не намалява. Съветският съюз скъсва връзките си
с Китай, където Мао Дзедун продължава отречената от социалистическия лагер
сталинистка линия. През 1964 СССР бива оглавен от Леонид Брежнев, чието
управление става известно като ерата на застоя – период, когато икономическият
растеж се забавя, но международното напрежение спада. Икономическият застой е
породен от липса на модернизация на промишлеността, неефективно усвояване и
разпределение на природнте суровини, бюрокрация и несъразмерно високи военни
разходи. През 1979 г. съветски войски навлизат в Афганистан. На международно
ниво е заявено, че СССР влиза в Афганистан, ръководейки се от принципите на
„пролетарския интернационализъм“ и в отговор на нееднократните молби на
ръководството на страната и лично от президента Хафизула Амин за оказване на
военна помощ в борбата с антиправителствените сили.

През 1980-те ерозията на икономиката и обществото вече става видима. Оглавилият
страната през 1982 Юрий Андропов опитва да се справи с корупцията в системата,
уволнявайки десетки министри и правейки за пръв път публично достояние фактите
около стагнацията и злоупотребите. Михаил Горбачов прави опит да реформира
системата в края на 1980-те чрез серия от реформи, наречени „перестройка“, но те
в крайна сметка отключват серия от неконтролируеми социални икономически
процеси. СССР започва да се разпада към 1990 година, а през 1991 на
прибалтийските републики е дадена независимост. На 17 март, след проведен
референдум, огромното мнозинство от участващите граждани гласуват в полза на
запазването на СССР и обновена федерация. През август 1991 обаче е извършен
държавен преврат срещу Горбачов, който подкопава властта на КПСС и в крайна
сметка довежда до пълния разпад на СССР. Съюзът официално престава да съществува
на 25 декември 1991, когато и Руската съветска федеративна социалистическа
република става независима под името Руска федерация.

За първи президент на Русия е избран Борис Елцин. През септември 1993 г. с указ
на президента е ликвидирана системата на съветите в Русия, а през декември е
приета нова конституция. Икономическата либерализация е формирана около
концепцията за т.нар. „шокова терапия, препоръчана от“ САЩ и Международния
валутен фонд. Всичко това довежда до голяма икономическа криза, характеризираща
се с 50% спад на БВП и промишленото производство между 1990 и 1995.
Приватизацията до голяма степен измества контрола на предприятията от държавните
агенции към частни лица с вътрешни връзки в държавната система. Много от
новобогаташите и бизнесмените взимат милиарди в брой и ги реализират извън
страната в огромни капитали. Депресията на държавата и икономиката довеждат до
разпад на социалните услуги; раждаемостта се срива, а смъртността се повишава в
пъти. Зараждат се масов алкохолизъм и наркомания, в резултат на които годишно
умират хиляди хора. Милиони хора са захвърлени в бедност, от ниво на 1,5%
бедност в края на съветската ера (1989) до 39 – 49% в средата на 1993. През
90-те години се вижда крайна корупция и беззаконие, възход на престъпни банди и
насилие. Зараждат се и конфликти, породени от ислямски фундаментализъм в Чечня и
Дагестан.

Русия поема отговорността за уреждането на външния дълг на СССР въпреки, че
населението на Русия е 60% от това на СССР по време на неговото разтрогване.
Високият бюджетен дефицит причинява тежка финансова криза с хиперинфлация през
1998. В условията на тежката икономическа криза и конфликтът в Чечня, на 31
декември 1999 президентът Елцин подава оставка. Тогавашният министър-председател
Владимир Путин се кандидатира за президент и спечелва изборите през 2000 година.
Путин дава началото на Втората чеченска война, която се увенчава с успех за
руската армия и чеченските терористични групи са смазани, а на Чеченска
република Ичкерия е сложен край и тя се връща в състава на федерацията. В
рамките на два последователни мандата Путин поддържа много висок икономически
растеж и връща Русия на световната икономическа и дипломатическа сцена. Западът
критикува управлението му заради ограничаването на гражданските свободи, но
вътре в страната той се радва на голяма популярност заради икономическото
възстановяване, увеличаване на доходите и намаляването на престъпността. След
края на президентския мандат на Дмитрий Медведев, Путин отново става президент
през 2012 година.

Съпътстващите президентските избори в Русия протести от 2012 – 2013 не успяват
да възпрепятстват избирането на Путин за президент, който дори успява да получи
в някои избирателни райони над 146% при общи резултати подкрепа от 63,6%, като в
момента, заради водената националистическа и агресивна политика и кампания до
82% са готови да подкрепят Путин .

Макар термините украинска криза, анексиране/присъединяване на Крим и Севастопол,
нова студена война и т.н. да изглеждат вече наложени, според някои анализатори
става дума за неконвенционална война (подготвяна поне от 2008 година насам) на
Русия срещу Украйна, както и започването на действия по Четвърта световна война
(Третата според тях е Студената война от втората половина до 1990-те години) на
Русия и „Руския свят“ срещу англосаксонските държави.

Според Франсис Фукуяма обаче „Русия се бори за възстановяването на своето
национално достойнство, а кризата около Украйна няма никакво отражение над
територии извън бившия СССР“, този вид трактовка отговаря на търсенията на новия
авроазийски и панславистки национализъм в Русия, ползващ и термина Нова Русия и
който непрекъснато търси исторически и други основания, които да разширяват
границите на днешната Руска Федерация и Русия сама по себе си .В района на Крим
и Севастопол се намира най-голямата военноморска база на Русия с излаз на Черно
Море.Това е и една от основните причини Русия да се опитва да запази този район.

Населението на Руската Федерация възлиза на около 146 700 000 жители. Гъстотата
на населението е 9 души/km², като по този показател е една от най-слабо
населените страни в света. Населението е предимно градско. Повечето от близо
150-те милиона руснаци произхождат от групата на т. нар. източни славяни, чиято
прародина е вероятно днешна Украйна.

Според преброяването от 2010 година, 81 % от населението на Русия се състои от
етнически руснаци. Над 160 етнически групи живеят в границите на Русия. По
население Русия се нарежда на осмо място в света и на първо в Европа, макар и
гъстотата на населението да е много ниска. Около 75% от населението живее в
градските райони.

Населението на Русия е 148 689 000 души през 1991, малко преди разпадането на
СССР. В средата на 1990-те спадът е много рязък. Смъртността се повишава
неколкократно, а раждаемостта спада. През 2009 Русия отбелязва годишен ръст на
населението за първи път от петнадесет години, с общ ръст от 10 500. Същата
година 279 906 имигранти от страните от ОНД пристигат да работят в Русия. Броят
на руските емигранти пък постоянно намалява – от 359 000 през 2000 година те са
намалели до 32 000 годишно заради подобряването в стандарта на живот. Около 116
милиона етнически руснаци живеят в Русия и около 20 милиона живеят в други бивши
републики на СССР, най-вече в Украйна, Казахстан и Беларус.

Процентът на раждаемост е по-висок от този в повечето европейски страни (12,6
раждания на всеки 1000 човека към 2010, сравнено с 9,90 на 1000 за ЕС), но
процентът на смъртност също е значително по-висок (14,3 на 1000 за Русия срещу
10,28 на 1000 за ЕС). През 2011 година населението нараства със 191 000 души.
Правителството прилага редица програми, предназначени за повишаване на
раждаемостта и привличане на повече мигранти. Месечните плащания на
правителството за подпомагане на деца се удвояват до $55, а от 2007 година насам
всяка жена получава еднократна помощ от $9200 за второ дете.

Православното християнство, Ислямът, Будизмът и Юдаизмът са традиционни религии
в Русия, законно част на „историческото наследство“ на Русия. Руската
православна църква е, и остава след Болшевишката революция най-голямата
автокефална църква в света, а и в Русия.

Великден е най-популярният религиозен празник в Руската Федерация, отбелязван от
над 90% от всички руски граждани (източно-православни), включително голям брой
нерелигиозни. Повече от три четвърти от руснаците празнуват Великден с
традиционните козунаци, боядисани яйца и традиционното руско ястие (на руски:
„Па́сха“) или преведено на български „Великден“.

Проследени обратно до покръстването на Киевска Рус през 10 век, руското
православие е доминиращата религия в страната, над 100 милиона граждани се
смятат за руски православни християни. 95% от регистрираните православни енории
принадлежат на Руската православна църква, има редица по-малки православни
църкви. Въпреки това, по-голямата част на православните вярващи не ходят на
църква редовно. Също съществуват малки християнски деноминации, като католици,
както и различни протестантски църкви. Русия е известна с красивите си и скъпи
църкви, със златни и разноцветни куполи. Един от символите на Русия и руската
архитектура е катедралата „Св. Василий Блажени“, построена през 1561 г. до
Червения площад.

Оценките за броя на мюсюлманите в Русия варират от 7 – 9 милиона. Също така там
има от 2 – 3 милиона временни мюсюлмани, мигранти от територията на бившия СССР.
Повечето мюсюлмани живеят в Татарстан и в Кавказ.

Будизмът е традиционен за три региона на Руската Федерация: Бурятия, Тува и
Калмикия, както и за някои жители на сибирски и далекоизточни региони, като
Чукотка и Якутия. Славяните са предимно Православни християни,
тюркско-говорящите са предимно мюсюлмани, и монголските народи са будисти.

Живущите в Русия 160 етнически групи говорят около 100 езика. Според
преброяването от 2002 г., 142,6 млн. души говорят на руски, следвани от татарски
с 5,3 милиона и украински с 1,8 милиона говорещи. Руският е единственият
официален език на държавата, но Конституцията дава право на федералните
републики да направят родния си език втори официален, непосредствено след
руския. Руският език е бил официален език на СССР.

Руският език е географски най-широко разпространения език на Евразия и
най-широко разпространеният славянски език. Той принадлежи към индоевропейското
езиково семейство и е един от живите членове на източните славянски езици, а
другите два са беларуски и украински. Писмените извори на Стария Източен
славянски (Стария руски) се датират от 10 век насам.

Руският езиков център твърди, че една четвърт от световната научна литература е
публикувана на руски език. Също така се прилага като средство за кодиране и
съхраняване на универсално познание, 60 – 70% от цялата световна информация се
публикува на английски и руски език. Руският е един от шестте официални езика на
ООН. За поддържането в чужбина, разпространението и поощряването на ученето му
се грижат някои руски организации, най-голямата от които е Россотрудничество.

Руската конституция гарантира безплатно и универсално здравеопазване за всички
граждани. На практика, обаче, безплатно здравеопазване е частично ограничено,
поради задължителна регистрация. Въпреки че Русия има повече лекари, болници и
здравни работници от почти всяка друга страна в света на глава от населението,
след разпадането на СССР здравето на руското население е намаляло значително
като резултат от социални и икономически промени в начина на живот; тенденцията
е обърната, само през последните години, средната продължителност на живота се е
увеличила с 2,4 години за мъжете и 1,4 години за жените между 2006 – 2009 г.

Считано от 2009 г. средната продължителност на живота в Русия е 62,77 години за
мъжете и 74,67 години за жените. Най-големият фактор, който допринася за
относително ниската продължителност на живота при мъжете е висока смъртност сред
мъжете в трудоспособна възраст от предотвратими причини (например отравяне с
алкохол, пушене, пътнотранспортни произшествия). Голямата разлика между двата
пола в продължителността на живота е в резултат на високите жертви по време на
Втората световна война. Неравновесието между половете остава и до днес и има
0,859 мъже на всяка жена.

През 2014 г. Русия изнася лекарства за 15 млрд. рубли. Попада и сред челната
петица на производителките на медицински изотопи.

Русия има безплатна образователна система, гарантираща за всички граждани от
Конституцията, обаче получаването на субсидии за след средно образование е силно
конкурентно.

От 1990 г. 11-годишна школа за обучение е въведена. Образованието в държавните
средни училища е безплатно; първо третичното (университетско ниво) образование е
безплатно с резервации: значителен дял от студентите се обучават за пълен размер
заплата (много държавни институции започнаха да отварят търговски позиции в
последните години). През 2010 г. руското образование е обявено за едно от
най-добрите в развитите страни.

През 2004 г., държавните разходи за образование възлизат на 3,6% от БВП, или 13%
от консолидирания държавен бюджет. Правителството отпуска финансиране, за да се
плащат таксите за обучение в рамките на установената квота или броя на
студентите за всяка държавна институция. В институциите за висше образование, на
студентите им се плаща стипендия и осигуряват безплатни жилища.

Най-старите и най-големите руски университети са Московския държавен университет
и Санктпетербургския държавен университет. През 2000 г., с цел създаване на
по-добро висше образование и изследователски институции с подобен мащаб в
руските региони, правителството стартира програма за създаване на федерални
университети, най-вече чрез сливане на съществуващите големи регионални
университети и изследователски институти, като им предоставя специално
финансиране. Тези нови институции включват Южния федерален университет, Сибирски
федерален университет, Казан-Волга Федерален университет, Североизточен
Федерален университет и Далекоизточен федерален университет.

Руски университети се намират на челните места в редица световни проучвания. На
изследване, показващо най-добрите университети в страните от БРИКС, Русия в
челната стотица е представена от седем университета, като най-високото място
заема именно Московският държавен университет, класиран на 5-о място. През 2015
г. Московският университет заема 25-та позиция по версията на американския
изследователски център Times Higher Education. Две години по-рано през 2013 г.
МГУ се намира в групата на университетите на 266-250-о място, след което през
2014 заема 196-та позиция, през същата година се нарежда и на 8-о място сред
най-добрите университети в Европа. Санктпетербургският университет влиза в
челната стотица през 2015, заемайки 80-71-о място. В Русия се реализира т.нар.
„Проект 5 – 100“, насочен към повишаване на международния авторитет на руските
университети. Същността му се състои в това, че до 2020 г. пет руски
университета трябва да са в стоте най-добрите висши учебни заведения в света.

Към руското образование сериозен интерес от страна на чуждестранните студенти
има още през времената на Съветския съюз, като се набляга на високата подготовка
и възможностите за професионално развитие.

През 50-те и 60-те години Съветският съюз решава да окаже културна помощ на
страните, получили свобода от колониална зависимост, поради което е съзаден и
Руският университет на дружбата на народите (РУДН) за подготовка на високо
квалифицирани национални кадри за страните от Азия, Африка и Латинска Америка и
възпитание в дух на дружба между нациите. Освен това университетът дава
възможност на младежи от по-бедните семейства да получат образование.
Московският държавен институт по международни отношения е един от
най-престижните и е подготвял дипломатите на повечето страни от Източна Европа и
руската сфера на влияние, стоейки на челните позиции и до ден-днешен.

През 2008 в Русия е приет закон за създаване на държавни квоти за
университетите, според които за сметка на държавния бюджет могат да учат не
повече от 10 000 чуждестранни студенти. През 2015 г. броят на чужденците, учещи
в Русия, се покачва с 14,4% спрямо миналата година и числото им достига 186 000,
като най-големият им брой е от бившите съветски републики, Китай, Индия,
Малайзия, Виетнам, някои африкански страни и др.

Държавното устройство на Руската федерация се определя от Конституцията, която е
приета през 1993 г.

Според Конституцията на Русия страната е федерация и е полупрезидентска
република, при която държавен глава е Президентът на Руската Федерация, избиран
на 6 г. с всеобщо тайно гласуване, който е върховен главнокомандващ на
Въоръжените сили. Министър-председателят е главата на правителството.
Правителството включва министър-председателя, неговите заместници, министри и
избрани други лица; всички се назначават от президента по препоръка на
министър-председателя (като за назначаването им се изисква съгласието на
Държавната дума).

Руската федерация, съгласно политически изказвания на нейните президенти Путин и
Медведев и други политици с високи постове, е от президентски вид.

Макар и с много широки пълномощия на президента, тя е президентско-парламентарна
република по мнението на председателя на Конституционния съд на РФ и съавтор на
действащата конституция Валерий Зоркин, както и на много други учени.

Водещи и парламентарно представени политически партии са: управляващата „Единна
Русия“, Комунистическата партия, Либерално-демократическата партия и
„Справедлива Русия“.

От 12 декември 2004 година Владимир Путин подписва закон за утвърждаването на
главите на субектите на РФ от регионалните парламенти по предложение на
Президента на Руската Федерация.

Западните наблюдатели повдигат въпроса колко голяма част от политическата
система на Русия, отговаря на западните либерални и демократични идеали.
Политолозите често се оплакват от трудности при класифицирането на политическата
система в Русия. Според Стив Уайт, по време на председателството на Путин, Русия
ясно показа, че нямат никакво намерение за създаване на „второто издание“ на
американска или британска политическа система, а по-скоро система, която е близо
до собствени традиции на Русия и обстоятелства.

Руската Федерация е призната от международното право като наследник на бившия
Съветски съюз. Русия продължава да изпълнява международните ангажименти на СССР,
и е заела на СССР постоянното място в Съвета за сигурност на ООН, членство в
други международни организации, права и задължения по международни договори,
както и имуществото и дълговете. Русия има многостранна външна политика. Считано
от 2009 г. поддържа дипломатически отношения със 191 страни и разполага със 144
посолства. Външната политика се определя от председателя и се изпълнява от
Министерството на външните работи на Русия.

Като наследник на бивша суперсила, геополитическият статут на Русия е често
обсъждан, особено по отношение на еднополюсни и многополюсни виждания за
глобалната политическа система. За Русия е общоприето да бъде велика сила, през
последните години се характеризира с редица световни лидери, учени, коментатори
и политици, в момента се възстановяване като потенциална суперсила.

Важен аспект на отношенията на Русия със Запада е критика на политическата
система на Русия и управлението на човешките права от западните правителства,
средствата за масово осведомяване и водеща демокрация и пазителите на правата на
човека. В частност, такива организации като Амнести Интернешънъл и Хюман Райтс
Уоч разглеждат Русия, за да има достатъчно демократични атрибути и да се
позволяват политически права и граждански свободи. Freedom House, международна
организация, финансирана от САЩ, нарежда Русия, като „не е свободна“, цитирайки
„внимателно инженерни избори“ и „липса“ на дебат. Руските власти отхвърлят тези
твърдения и особено критикуват Freedom House. Руското министерство на външните
работи нарече доклада на „Свобода в света“ за 2006 г. като „сглобяем“, като
посочва, че въпросите за човешките права са били превърнати в политическо
оръжие, по-специално от Съединените щати. Министерството също така твърди, че
такива организации като Freedom House и Хюман Райтс Уоч използват една и съща
схема на доброволна екстраполация на „изолирани факти“, които разбира се могат
да бъдат намерени във всяка страна в „доминиращите тенденции“.

Като един от петте постоянни членове на Съвета за сигурност на ООН, Русия играе
важна роля в поддържането на международния мир и сигурност. Страната участва в
Четворката за Близкия изток и на шестстранните преговори със Северна Корея.
Русия е член на индустриалните държави от Г-8, на Съвета на Европа, ОССЕ и АПЕК.
Русия обикновено заема водеща роля в регионалните организации, като например
страните от ОНД, ЕАИО, ОДКБ и ШОС. Владимир Путин е пледирал за стратегическо
партньорство с тясна интеграция в различни размери, включително установяване на
общи пространства между ЕС и Русия. След разпадането на СССР, Руската Федерация
е разработила по-приветливи, макар и летливи отношения с НАТО. Съвета НАТО-Русия
е създаден през 2002 г., за да позволи на 26-те съюзници и Руската Федерация да
работят заедно като равноправни партньори да търсят възможности за съвместно
сътрудничество.

Русия поддържа силни и позитивни отношения със страните от БРИКС. През
последните години страната се стреми да укрепи връзките си с Китай чрез
подписване на договор за приятелство, износ на оръжия и военни технологии, както
и изграждането на Транс-сибирски нефтопровод, който да покрива китайските
енергийни нужди.

Въоръжените сили на Руската федерация отговарят за отбраната на страната и
провеждане на операции зад граница. Те са разпределени в три клона – сухопътни
войски, военноморски флот, военновъздушни сили, допълнени от самостоятелните
стратегически ракетни войски, въздушно-космически отбранителни сили и
въздушно-десантни войски. Руската армия е наследник на въоръжените сили на СССР,
които до разпада му са най-многочислените и едни от най-високотехнологичните в
света. Върховен главнокомандващ е президентът на Русия, а Министерството на
отбраната управлява дейностите на генералния щаб и неговите отдели.

Редовният числен състав възлиза на 766 000 души, което прави руските въоръжени
сили петите по големина в света. Към тях се добавят и между два и 20 милиона
резервисти и 474 000 служещи в полувоенни формирования.

Русия е държава с федеративно устройство. В състава ѝ влизат 1066 града и 2070
населени места от градски тип (1994). Столицата е Москва. В състава на Руската
федерация влизат 83 равноправни юридически субекта:

На 13 май 2000 г. с указ № 849 на президента на Руската федерация са създадени 7
федерални окръга, които обединяват юридическите субекти от състава на
федерацията.

Русия има етатистка смесена икономика с висока концентрация на блага в
правителството. След разпада на Съветския Съюз започва преход от сравнително
затворен планов модел към глобално ориентирана пазарна икономика. В първите
години на този преход очакването е, че страната ще наследи силните социални
програми на СССР и ще се превърне във високоразвита икономика. Нито едно от тези
очаквания не се сбъдва. Управлението на ключови държавни компании е поето от
малък, добре свързан елит, а най-големите предприятия в областта на
енергетиката, тежката промишленост, телекомуникациите и транспорта остават в
държавни ръце. Този преходен период се отличава с хиперинфлация, възлизаща на
2500% през 1992 година, корупция, слаби институции, обширна сива икономика и
организирана престъпност. В периода 1998 – 2008 година се наблюдава значителен
икономически растеж, основан на приходите от петрол и газ. Брутният вътрешен
продукт нараства средно със 7% годишно, благодарение на реформаторска данъчна и
фискална политика, насочена срещу олигарсите. В този период отслабва влиянието
на местната власт, увеличават се приходите на федералното правителство, поддържа
се висока фискална дисциплина, а данъчната реформа значително стимулира
развитието на малкия и среден бизнес. Въпреки това икономиката продължава да
страда от ширещата се корупция, липсата на защита за правата върху собствеността
и вмешателство на държавата в частния сектор. С настъпването на световната
финансова криза досегашният модел на увеличение на доходите и големи
инвестиционни проекти спира да бъде ефективен. Въпреки лекото възстановяване на
растежа благодарение на повишения износ през 2013 година, липсата на широки
структурни реформи подкопава доверието както на инвеститорите, така и на
потребителите, и значително забавя ръста на икономиката.

Световната банка определя Русия като държава с висок доход на населението, чийто
брутен вътрешен продукт (ППС) се равнява на $ 2,55 трилиона – седмият най-голям
в света и вторият в Европа. Общото богатство на страната се равнява на $1,2
трилиона. Номиналният БВП на глава от населението за 2012 година е $14 178, а за
2013 неговата ППС стойност е $24 140. Разпределението му вътре в страната обаче
е изключително неравномерно: по данни на ООН от 2009 година, този показател
варира от $3494 в Ингушетия до $57 175 в Тюменска област. Последователната
фискална политика през годините довежда до много нисък публичен дълг (7,9% от
БВП) и излишък по текущата сметка в размер на $74,8 млрд., четвъртият най-голям
в света. Работната сила възлиза на 75 290 000 души. По-голямата част от нея е
заета в сектора на услугите (62,5%), следван от индустрията (27,8%) и селското
стопанство (9,7%). Русия е част от Евразийския икономически съюз и се
присъединява към Световната търговска организация през 2011 година.

От края на 2014 г. Русия навлиза в период на рецесия, обусловен от ниските цени
на петрола и икономическото ембарго, последвани от падане на националната
валута. Руското правителство обявява 2-годишен план за излизане от кризата,
както и цялостен план за намаляване на зависимостта на руската икономика от
износа на горива до 2035 г.. В същото време Русия започва и стратегическо
сближаване с бързо развиващите се азиатски икономики на Индия и Китай в сферата
на икономиката, отбраната и инфраструктурата чрез съвместни проекти и сделки.
През 2015 г. на форум в Санкт Петербург биват подписани 29 договора на обща
стойност 1 трлн. долара за инвестиции на КНР в Русия. РФ планира до 2018 г. да
създаде мегапроекра „Сила Сибири“ на стойност 55 млрд. долара за пренос на
природен газ към Китай, заедно с общ фонд на стойност 2 млрд. долара за
селскостопански проекти в двете страни, а огромният икономически проект „Пътят
на коприната“, движен от КНР и Русия, е насочен към създаването на транспортен,
енергиен и търговски коридор между страните от Централна и Южна Азия и Европа.
Националната валута на Руската федерация е руската рубла.

През последните години Русия многократно е била описана в медиите като енергийна
суперсила. Страната има най-много запаси на природен газ в света, и има осмият
по големина доказан запас от петрол. Русия е най-големият в света износител и
вторият най-голям производител на природен газ, като в същото време и
най-големия износител и производител на петрол. През 2012 тези два ресурса
осигуряват 52% от приходите във федералния бюджет и съставят 70% от общия износ,
като се планира до 2035 г. процентите да паднат като част от плана за
диверсификация на иконокиката. Държавните компании Роснефт и Газпром контролират
по-голямата част от находищата и са главните износители, а руските Лукойл,
Сургутнефтегаз и чуждите Shell, ExxonMobil и British Petroleum притежават малки
дялове в добива и износа.

Освен нефт и газ, Русия изнася метали, дървесина, химикали и разнообразна
гражданска и военна продукция. В това число влизат злато, торове, зърнени
култури, турбини, ядрени реактори, техника, оптически и медицински инструменти,
автомобили, пътнически самолети, железопътни вагони, кораби, електроника,
пластмаси и други. Започва активно да се развива и в производство на високо
качествено LTE оборудване и високи технологии, водеща роля където има именно
държавната корпорация Ростех , а при автомобилостроенето – концерните АвтоВАЗ и
Камаз. През 2011 г. делът на промишлеността в БВП е 36,9%, в последните години
Русия е и един от най-големите производители на пшеница и въобще на земеделска
продукция. Най-големите индивидуални външнотърговски партньори в износа са
Нидерландия, Китай и Германия и някои страни от ОНД, а 41% от цялата външна
търговия се осъществява с Европейския съюз. По-голямата част от членките на ЕС
са нетни вносители на руски стоки (най-вече горива и минерали), докато няколко
страни, сред които Германия, Франция и Италия, са нетни износители на стоки към
руския пазар, а в международен план сред най-големите вносители влизат и Китай,
Украйна и Япония. От своя страна Русия внася машини, компютри, дрехи, автомобили
и лекарства, и е вторият най-голям автомобилен пазар в Европа след Германия.
Заедно с това страната има задълбочени инвестиционни взаимоотношения с ЕС –
около 75% от директните чуждестранни инвестиции в икономиката идват от
страни-членки на ЕС, а Кипър и Великобритания са сред най-големите получатели на
руски инвестиции. През 2012 година Русия е осмият най-голям инвеститор в
световен мащаб.

Русия има обширна и добре развита транспортна мрежа. Пътната мрежа се състои от
1 283 387 километра пътища, от които почти 928 000 (вкл. над 39 000 km
магистрали) са асфалтирани. Дължината на пътищата от федерално значение е 50 000
км. По дължина на автомобилните пътища Русия превъзхожда всички европейски
страни освен Франция и заема 7. място в света. По съотношение с броя на
населението плътността на автомобилните пътища е около 5,3 км на хиляда жители.

В Русия се случва активен ръст на автомобилизацията на населението. Ако през
2000 година числото на леките автомобили е 20 млн, то през 2010 г. числото им
пораства до 34 млн. Общото количество на официално регистританите авомобили за
2010 г. достига 40 млн, от които камиони са 5,4 млн. Нивото на автомобилизация в
РФ за 2009 г. е 270 автомобила на 1000 жители.

Числото на пътно-транспортни произшествия е около 200 хиляди, в които умират
около 27 хиляди души, загубите от ПТП съставляват около 2,5% от БВП. Числото на
загиналите на 100 хиляди автомобила се явява едно от най-ниските в страните от
ОНД и в последните години пада: от 2004 до 2011 г. числото на загинали в ПТП
пада с 19% процента при ръст на автопарка за същия период с 35%.

Железопътните линии са с обща дължина от 87 157 km, на второ място в света след
САЩ, като над 44 000 km от тях са електрифицирани. Държавната железопътна
компания (Российские железные дороги) е една от най-големите в света с над 1,2
милиона служители, и е монополист в жп-транспорта. Тя генерира над 3,6% от
брутния вътрешен продукт и поддържа 39% от общия трафик на товари и повече от
42% на пътническия трафик. През 2013 е обявена програма на стойност $13 млрд. за
модернизация и ремонт на инфраструктурата. През 2014 г. Китай и Русия започват
строежа на железница, която да свързва мегаполисите Пекин и Москва, а стойността
на проекта е 242 млн. долара.

Седем руски града – Москва, Санкт Петербург, Нижни Новгород, Новосибирск,
Самара, Екатеринбург и Казан, имат подземно метро, а Волгоград разполага с
метротрам. Московското метро е едно от най-натоварените в света с над 6,7 млн
пътници дневно (2012).

Руската федерация има големи морски пристанища на Азовско, Черно, Каспийско,
Балтийско, Бяло и Баренцово море, както и на Северния ледовит и Тихия океан.
Много от тези пристанища обслужват търговски флот от 1143 кораба, в това число
642 товарни и 244 петролни танкера. На морския транспорт принадлежи главна роля
в междудържавния товарооборот, неговата важност се определя и от положнието на
Русия, която има излаз на 12 морета и три океана и дължина на морската граница
42 хиляди колометра. Общият товарооборот на 63-те руски морски порта в 2007 г.
съставлява 451 млн т, основна роля в който имат нефтът и нефтените продукти.
През Северния ледовид океан е най-краткият морски път между Европейска Русия и
Далечния изток.

Въздушният транспорт се възползва от 1218 летища, най-натоварените от които са
Шереметиево, Домодедово, Внуково в Москва и Пулково в Санкт Петербург. Общата
дължина на пистите надхвърля 600 000 километра. Националната авиолиния,
Аерофлот, има редовни полети до 120 дестинации в над 50 страни и е член на
SkyTeam. Освен нея има и още 46 авиокомпании в частни или държавни ръце. С
летище разполагат още 18 града – Екатеринбург, Новосибирск, Уфа, Красноярск,
Сочи, Самара, Ростов на Дон, Хабаровск, Владивосток, Иркутск, Калининград,
Казан, Сургут, Тюмен и курорта Минералние води.

Русия е една от държавите с най-голям научно-технически потенциал в света.
Страната има 451 000 изследователи и най-големият брой учени в света, а 25% от
завършилите висше образование са с дипломи по инженерни или научни специалности.
Водещата научна институция е основаната през 1728 година Руска академия на
науките, в която работят над 45 000 изследователи в 436 института из цялата
страна. В съветската епоха тя получава силно държавно финансиране, но през
1990-те запада заради намалените финансови средства и емигрирането на
специалисти и учени в други страни. Намаляването на ролята на Русия в световната
наука продължава и в следващите години – между 2005 и 2010, публикуваните от
руски учени статии и изследвания възлизат на 127 000. Това са 2,6% от всички
публикувани изследвания в световен мащаб, сравнено с 2,9% от Индия и 8,4% от
Китай. Между 1996 и 2008, делът на руските научни публикации е намалял с 24%,
сравнено с намаление от 22% за Япония и 20% за САЩ. Основен проблем е
нежеланието на РАН да предприеме структурни реформи, което принуждава
правителството да увеличи средствата за научни изследвания в университетите и да
организира конкурси за финансиране на модернизация, стипендии за екипи от учени,
и други. През септември 2013 е предприета и реформа на РАН, според която
бюджетът ѝ от $1,9 млрд., имотите ѝ из страната и назначаването на директори ще
бъдат управлявани от специализирана държавна агенция. Набелязани са и пет
основни направления на развитие: енергийна ефективност, информационни и
комуникационни технологии, космически технологии, ядрена енергетика и
фармацевтика.

Днес Руската федерация заема място на водеща космическа сила в света. Космически
изстрелвания се осъществяват от четири основни космодрума – Плесецк, Байконур,
Домбаровски и Капустин Яр, а в процес на изграждане е т.нар. Източен космодрум.
Страната е първа по брой космически изстрелвания на година – през 2011 в орбита
са изстреляни 31 руски ракети, а през 2012 Русия изпраща в орбита 15 частни
товара – повече от Европейския съюз (12), Китай (5) и САЩ (3). Роскосмос е
държавната космическа агенция на страната, и единствената в света, която
предлага туристически полети в Космоса. Тя управлява и дейностите в руския модул
на Международната космическа станция (МКС), нейна е и разработката ГЛОНАСС.
Страната има и богато наследство от космически постижения. Константин Циолковски
създава ракетното уравнение, на което се основава голяма част от
аерокосмическото инженерство. Русия първа изпраща в Космоса изкуствен спътник
(1957), първите живи същества след околосветски полет (кучетата Белка и
Стрелка), човек (Юрий Гагарин, 1961) и космическа станция (1971), и първа
достига повърхността на Луната (1959), Венера (1966) и Марс (1971). Ростех е
държавната компания, която отговаря за производството и износа на високо
технологична военна и цивилна техника, като сред дейностите ѝ се числят
автомобилостроене, авиостроене, строителство, оптика, фармация, медицинска
техника и т.н.

Руската култура се свързва с държавата Русия, и най-често (но не винаги) с
етническите руснаци. Русия има огромен принос към световното културно наследство
чрез своите постижения в литературата, философията, класическата музика,
архитектурата, изобразителните изкуства, балета и киното. Ранната руска култура
се свързва с източните славяни и викинги (варяги), техният специфичен начин на
живот в гъстите гори на североизточна Европа и езическите им обичаи и бит. В
края на 10 век Киевска Рус възприема православното християнство, което довежда
до сливане на славянското и византийско наследство и предопределя развитието на
руската култура през следващото хилядолетие. След падането на Константинопол
през 1453 година Русия остава най-голямата (и единствена) православна държава в
света, развивайки се по свой собствен модел, различен от този в Европа, за което
спомага и популярната идея за Москва като Трети Рим. С управлението на Петър
Велики навлиза и западноевропейско влияние. Изграждането на социалистически
строй през 20 век се свързва и с развитието на съветска култура, в която водеща
роля има Руската съветска федеративна социалистическа република. Днес руската
култура е една от най-разпознаваемите в света.

В Русия живеят над 120 различни етнически групи, които говорят на много различни
езици. От тях водещи са руският (официален), татарският и украинският.
Етническите руски републики имат правото да считат езика на местната етническа
група като „съофициален“. Руският език е най-разпространеният по географски
признак език в Евразия, и най-говореният славянски език. Той е един от шестте
официални езика на ООН, на него се публикуват над една четвърт от всички научни
материали в света, а 60 до 70% от цялата информация в печатното и онлайн
пространство се публикува на английски или руски език. Паралелно с него през
вековете се развива една от най-обширните и богати литературни традиции. Руската
поезия има редица ярки представители, като Александър Пушкин и Михаил Лермонтов.
Деветнайсети век се отличава с творбите на Антон Чехов, Николай Гогол, Иван
Тургенев, Лев Толстой и Фьодор Достоевски; Толстой и Достоевски често са
определяни от литературните критици като най-великите писатели в историята.
Русия е дала на света и 18 нобелови лауреати, 5 от които (Бунин, Пастернак,
Шолохов, Солженицин, Бродски).

Още от съветски времена спортът е силен източник на национална гордост за Русия.
СССР участва на летни олимпийски игри за пръв път през 1952 и на зимни през 1956
година. Особено силни са съветските отбори по хокей на лед, където страната
печели десетки олимпийски и световни титли, волейбол и баскетбол. Съветските
гимнастици, лекоатлети, щангисти, борци и боксьори са сред най-добрите в света,
и след разпада на Съветския съюз руските спортисти продължават да доминират
международните съревнования в тези спортове. Русия е домакин на зимните
олимпийски игри в Сочи през 2014 година и от 1994 година насам има 521 медала от
зимни и летни олимпиади. Страната наследява и 1347 медала на Руската империя,
СССР и обединения отбор на ОНД, но във вечната класация по медали те се считат
отделно от руските.

Както в повечето страни по света, футболът е изключително популярен. В основата
на дългогодишните руски футболни традиции е легендарният вратар Лев Яшин, чието
представяне на олимпийските игри през 1956 носи злато на съветския футболен
отбор. Днес в Русия има три професионални дивизии, а популярността на спорта
сред жените нараства. Най-силното първенство е руската Премиер лига, в която
играят някои от най-силните клубове в Европа. Сред тях са Зенит Санкт Петербург
(14-ти по коефициент на континента и носител на Купата на УЕФА 2008) и ПФК ЦСКА
Москва (34-ти по коефициент и носител на Купата на УЕФА 2005). Русия ще бъде
домакин и на Световното първенство по футбол през 2018 г.

Макар и хокеят на лед да се появява в Русия едва в съветско време, националният
отбор скоро става господстващ в международните съревнования. Между 1951 и 1991
година, СССР печели над 20 световни титли. Успехът му се дължи на съветската
система за развитие на играчите и треньора Анатолий Тарасов, който разработва
иновативни техники на подаване, станали характерни за съветския отбор. Вратарят
Владислав Третяк и защитникът Вячеслав Фетисов са двама от най-добрите съветски
хокеисти. Днешната професионална хокейна лига на Русия се радва на голяма
популярност, но много от на-добрите руски играчи са част от отбори в
Националната хокейна лига.

Руският шахмат е без аналог на международно ниво. Първият руски световен шампион
е Александър Алехин, който напуска страната след революцията през 1917. В
последвалите години Съветският съюз произвежда най-добрите шахматисти като
създава школи, които намират и обучават талантливи деца. Най-добрите от тях
получават държавна подкрепа и стават първите професионални шахматни състезатели
във време, когато в западните страни никой не се занимава професионално и срещу
възнаграждение в този спорт. От 1948 година насам гросмайсторите Михаил
Ботвиник, Василий Смислов, Борис Спаски, Анатолий Карпов, Гари Каспаров и
Владимир Крамник държат световната титла почти без прекъсване. В този период
световни шампиони стават и три жени – Людмила Руденко, Олга Рубцова и Елизавета
Бикова.

Към края на 2000 г. в Русия се издават повече от 170 ежедневници – както
централни, така и местни – с общ тираж около 4,8 млн екземпляра, а също и повече
от 425 неежедневни вестници и списания с общ тираж около 7,8 млн екземпкяра.
Водещите национални вестници са „Известия“, „Коммерсантъ“, „Комсомольская
правда“, „Московски комсомолец“, „Независимая газета“, „Новая газета“, „Новый
взгляд“, „Парламентская газета“, „Правда“, „Российская газета“.

Националната телевизия на РФ е Първи канал. Други популярни телевизии са
„Россия-1“, „Россия-24“, „НТВ“ и петербургският Пети канал.



https://bg.wikipedia.org/wiki/%D0%A3%D0%B5%D0%B1_%D0%B1%D1%80%D0%B0%D1%83%D0%B7%D1%8A%D1%80

Браузърът (още уеб браузър, на английски: (web) browser) е приложен софтуер,
предназначен за разглеждане на информационни ресурси в Уеб. Всеки информационен
ресурс притежава стандартизиран адрес Унифициран локатор на ресурси (URI/URL) и
може да бъде уеб сайт, изображение, видеоклип или друго съдържание. Процесът на
придвижване от един ресурс към друг, обикновено следвайки хипервръзки, се нарича
уеб навигация.

Известни браузъри са: Internet Explorer, Mozilla Firefox, Opera, Safari, Google
Chrome.

С развитието на световната мрежа браузърите вероятно са най-използваният тип
софтуерно приложение, като често борбата за популярност между тях се нарича
„война на браузърите“. Към 2005 г. най-популярен, ползван и известен е Internet
Explorer, тъй като той се предоставя в комплект с Windows – най-използваната
фамилия операционни системи за персонални компютри. С годините нараства
популярността и на други браузъри, особено на Mozilla Firefox и Google Chrome,
поради множеството подобрения, нововъведения и рационализации, включително в
бързината, удобството и особено сигурността и неприкосновеността на
потребителите в сравнение с Internet Explorer.

Повечето браузъри поддържат много видове документи и комуникационни протоколи,
но тъй като се ползват предимнно за достъп до страници в уеб пространството, има
тенденция да се наричат уеб браузъри.

Мобилен браузър или микробраузър, минибраузър е браузър, който е проектиран да
се използва на мобилни устройства.

Първият браузър и редактор е разработен от Тим Бърнърс-Лий заедно с белгиеца
Робер Кайо към края на 1990 г. по време на изпълнението на проекта за
информационна система, съчетаваща хипертекстови документи с достъп до
разпределени компютърни мрежи. Първоначално браузърът се нарича WorldWideWeb, но
по-късно е преименуван на Nexus, за да не се обърква с World Wide Web (Уеб),
както става известна информационната система. Нейните основните компоненти
включват още: мрежов протокол HTTP, маркиращ език HTML,уеб страници и уеб
сървър.

Браузърът се свързва с уеб сървър основно използвайки HTTP протокол за
разглеждане на уеб страници.

URL (uniform resource locator – универсален указател на ресурсите) е адресът на
някоя страница започваща обикновено с http: за HTTP достъп (има също и
криптирана връзка започваща с https). Различните браузъри поддържат и други URL
протоколи, например ftp: за FTP (file transfer protocol), rtsp: за RTSP
(real-time streaming protocol).

Програмният език за уебстраница е HTML (hyper-text markup language), който се
съчетава с HTTP протокол, ползващ MIME стандарт. Най-общо браузърите поддържат
изобразяването на изображения и текст. Основните файлови формати за картинки са
JPEG, PNG и GIF. Поддръжката на други файлови формати може да се добави чрез
плъгини (добавки) в браузърите. Възможно е уеб страницата да съдържа анимация,
видео, звук и поточна информация.

Ранните браузъри поддържат само много проста версия на HTML. Съвременните
браузъри де факто представляват съчетание на HTML и XHTML. Проблемът на
съвременните браузъри е, че не спазват стандарта, разработен от работната група
W3C и затова често се случва една и съща уебстраница да се показва по различен
начин на различните браузъри. Много сайтове са проектирани чрез WYSIWYG HTML
редактори, които правят уебстраниците, така че често не спазват стандарта HTML
по подразбиране и това затруднява работата на работната група W3C в
разработването на стандарти, спецификации с XHTML и CSS (cascading style sheets,
използвани за теми на страницата).

Някои браузъри включват допълнителни компоненти за поддръжка на Usenet новини,
IRC (Internet relay chat) и електронна поща. Протоколите могат да поддържат
включително NNTP (network news transfer protocol), SMTP (simple mail transfer
protocol), IMAP (Internet message access protocol) и POP (post office protocol
пощенски офис протокол).



https://bg.wikipedia.org/wiki/%D0%A1%D0%BE%D1%84%D0%B8%D1%8F

Со̀фия е столицата и най-големият град в България. Тя е 15-ят по големина град в
Европейския съюз, с население 1 307 376 души (към 15.06.2016 г.). По резултатите
от преброяването през 2011 г. населението на града е 1 291 591, което
представлява 17,5% от населението на България. София е разположена в централната
част на Западна България, в Софийската котловина, и е заобиколена от планини:
Витоша на юг, Люлин на запад и Стара планина на север. Общата ѝ площ е 492 km²,
а надморската ѝ височина е между 500 и 699 m. Това я прави четвъртата по
височина столица в Европа. Изградена е върху четирите тераси на река Искър и
нейните притоци: Перловска и Владайска (Елешница). В централната градска част,
както и в кварталите Овча купел, Княжево, Горна баня и Панчарево, има минерални
извори. Климатът на София е умереноконтинентален.

София е основен административен, индустриален, транспортен, културен и
университетски център на страната, като в нея е съсредоточено 1/6 от
промишленото производство на България. Тук се намират също така Българската
академия на науките, много университети, театри, кина, както и Националната
галерия, археологически, исторически, природонаучни и други музеи. На много
места в центъра на града са запазени видими археологически паметници от римско
време.

София носи името на късноантичната катедрала на града „Света София“ (на гръцки:
Αγία Σοφία или Αγια-Σοφιά ; на латински: Sancta Sophia; или „Светата Премъдрост
Божия“ (едно от имената на младия Исус Христос)). Празникът на града обаче е на
17 септември, когато Православната църква отбелязва Светите мъченици София,
Вяра, Надежда и Любов. Датата е определена за Празник на София с решение на
Столичния общински съвет от 25 март 1992 г. Чества се и 4 януари, когато през
1878 г. руските войски освобождават града от османска власт.

София е обявена за столица на 3 април 1879 г. от Учредителното народно събрание
по предложение на проф. Марин Дринов, като стар български град, отдалечен от
турската граница и средищно разположен в българските земи според тогавашното
разбиране.

Най-ранното запазено в източниците наименование на днешния град София е
Сердонполис (Σερδών πόλις), гърцизирано име, латинизирано в civitas Serdensium.
То означава „град на сердите“, тракийската народностна група, обитавала областта
в Класическата Античност.

Император Траян официално дава на града своето родово име, наричайки го Улпия
Сердика („сердийска Улпия“), като по-късно то често е съкращавано на Сердика. И
двете форми, Сердонполис и Улпия Сердика, се срещат на монети, сечени в града
през римската епоха.

Вероятно след присъединяването на града към България в началото на 9 век се
появява и името Средец. То изглежда е неточна славянска транскрипция на Сердика,
като в същото време отразява и значението „среда“, от централното разположение
на града в Софийското поле, както и възможното значение на среден/централен град
на сердите.

В гръцки източници от този период се използва и името Триадица. Произходът му не
е изяснен, като е възможно то да е неточна транскрипция на Средец (първата
гласна в Средец е ят и името може да се произнася и като Срядец). Възможно е
също 'Триадица' да произлиза от названието 'Средица' (произнасяно в славянската
езикова среда като 'Стредица/Стреадица') с изпуснато начално 'С' (като резултат
от езиковото развитие Сердика-Средика/Стредика-Средица/Стредица или,
алтернативно, Сердика-Сердица-Средица/Стредица). Друга предлагана възможност,
която се отхвърля от повечето съвременни автори, е наименованието да идва от
Света Троица (Αγία Τριάδα) по името на неизвестна днес църква в града.

През 14 век градът започва да се споменава и като София, от името на
катедралната църква „Света София“, която, разположена на възвишение извън
източната порта на стените, по това време доминира градския пейзаж.

Името София е регистрирано в приписката към Средечкото евангелие от 1329 г., в
кореспонденцията на дубровнишки търговци около 1350 г., както и във Витошката
грамота на цар Иван Шишман от края на века. В тези документи областта и жителите
продължават да се наричат и Средечки, а името Средец продължава да се използва
спорадично до първите години след Освобождението.

След 1878 г., с решение на градската управа, градът възстановява българското си
име Средец, но малко след това, по настояване на Временното руско управление, е
върнато името София. През 1879 г. се разгаря спор за името, като жителите на
града създават комитет от известни личности, който се застъпва за възстановяване
на историческото име Средец.

Историческият център на София е разположен непосредствено на юг от центъра на
Софийското поле, една от Задбалканските котловини, разположена между Стара
планина на североизток и планините Люлин, Витоша и Лозенска на югозапад.
Съвременният град заема значителна част от Софийското поле, като е развит в
по-голяма степен на югоизток и югозапад от историческия център, достигайки
ниските части на Витоша, но най-североизточните му квартали – Сеславци и
Кремиковци – са разположени на склоновете на Стара планина.

Землището на град София има площ 492 km², като освен урбанизирана територия
обхваща и съседни земеделски и горски терени, включително значителна част от
планината Витоша. То граничи със землищата на 3 града (Банкя, Бухово и Нови
Искър) и 25 села (Бистрица, Бусманци, Владая, Волуяк, Герман, Горни Богров,
Долни Богров, Долни Пасарел, Иваняне, Казичене, Клисура, Кокаляне, Кривина,
Кубратово, Лозен, Локорско, Мало Бучино, Мировяне, Мрамор, Мърчаево, Негован,
Огоя, Панчарево, Чепинци и Яна) от Столична община, 5 села (Големо Бучино,
Дивотино, Кладница, Люлин, Чуйпетлово) от община Перник, 2 села (Гурмазово,
Пожарево) от община Божурище и 1 село (Ябланица) от община Своге.

Пет планински прохода водят към града – Искърски, Владайски, Драгомански,
Петрохански и Витиня. През тях още в древността минават важни пътища, свързващи
Адриатика и Средна Европа с Черно и Егейско море, и Близкия изток. Благодарение
на стратегическото местоположение на Балканския полуостров, София и в миналото е
бил голям, оживен град, както и търговски, туристически и културен център. През
нея протичат няколко маловодни реки, най-големи от които са Владайска и
Перловска. Край източните квартали тече река Искър, но в този си участък тя не е
пълноводна. София е известна от древността с многобройните си минерални (15
находища с общ дебит на водите 130 l/s). През последните 60 години са построени
и изкуствени езера и язовири.

Отстои на 150 km от Пловдив, на 360 km от Бургас и на 430 km от Варна по
автомобилни пътища.

София има умереноконтинентален климат със средна годишна температура от 10,6 °C.

Зимите в града са студени и снеговити. В най-студените зимни дни температурите
могат да паднат до –15 °C или още по-ниско, най-вече през януари. Мъглата е
характерно явление в началото на зимния сезон. През зимата в София има средно по
58 дни със снежна покривка.

Средните годишни валежи са 581,8 mm, достигайки своя максимум в края на пролетта
и началото на лятото, когато не са рядкост гръмотевичните бури.

Проблем за замърсяването на въздуха на София е нейното разположение в Софийската
котловина, която е оградена отстрани с планини и които намаляват възможността за
самопочистване на атмосферата. Въздухът в столицата се замърсява предимно от
фини прахови частици и азотни оксиди. След спирането на работа на „Кремиковци“,
те се генерират основно от автомобилния транспорт, отоплението с твърди и течни
горива, замърсените пътни настилки и някои ТЕЦ-ове. Така столичните квартали
Дружба, Надежда и Павлово са с най-замърсен въздух, като за първите два освен
автомобилния транспорт, важен фактор за мръсния въздух са големите ТЕЦ-ове там.

София е на тридесет и трета позиция през 2015 г. по замърсяване на въздуха сред
157 града от Европа.

София е една от най-древните европейски столици. Нейната история може да се
проследи до времето на неолита. Следи от няколко неолитни селища са открити на
нейна територия (около днешния Дворец, както и в днешния квартал Слатина), които
датират от 5000 г. пр.н.е.

През VII век пр.н.е. на север от топлия минерален извор, близо до днешната
Владайска река, възниква тракийският град, станал известен като Сердонполис или
Сердика. За кратък период от време през IV век пр.н.е. градът е управляван от
Филип II и след това от неговия син Александър Македонски.

Градът пада под римско владичество през 29 г. По време на император Марк Улпий
Траян (98 – 117) Сердика, която лежи на римския път Виа Милитарис, процъфтява
като значимо селище в провинция Тракия. Въздигнат от него след 106 г. в ранг на
„муниципия“ (municipium), той получава самоуправление и става център на
административен район. Градът се разраства при Марк Аврелий (161 – 180 г.) и
имп. Комод (176 – 192 г.), между 176 и 180 г. е укрепен с внушителна крепостна
стена, наблюдателни кули, във 2 в. е каптиран горещият минерален извор и са
издигнати градските терми, административни и други представителни сгради.

От втората половина на III в. значението на града рязко нараства. Макар че не е
подминат от нашествията на готите в 271 г., той е предпочетен пред Ниш и става
столица на обширната римска провинция Дакия Аврелиана, образувана в Горна Мизия
от император Аврелиан. При административната реформа в 285 г. на Диоклециан
Сердика се превръща в столица на новосъздадената провинция Средиземна (Вътрешна)
Дакия. При разделянето на диоцез Мизия на две, тя става столица и на северния
диоцез – Дакия, включващ провинциите Вътрешна (Средиземна) Дакия, Крайбрежна
Дакия, Дардания, Горна Мизия, Превалитания. Между 275–299 г. е построен
покритият амфитеатър на градския и областния съвет – Булевтериона.

Възможно е в Сердика да е роден император Аврелиан, макар че родното му място не
е установено със сигурност. При неговото управление Сердика е укрепена с нова
крепостна стена в северна посока. Тук около 250 г. е роден император Галерий,
който завършва земния си път в Сердика и е погребан в града.

Сердика е седалище на християнски епископ, а през 343 г. в града е проведен
Сердикийският събор, свикан от западния император Констанс и източния император
Констанций II. На него заседават 341 епископи на християнската църква, сред
които свети Атанасий Велики, св. Осий от Кордоба и известният сердикийски
епископ Протоген. Установени са правила за вътрешно църковно устройство и за
отношенията на Църквата със светската власт. Пътувайки към събора, свети
Атанасий основава Златноливаденския манастир, разположен до днешното чирпанско
село Златна ливада, който и в момента е действащ.

Сердика е любимият град на император Константин Велики (родом от близкия Ниш),
който дори възнамерява да премести столицата си тук. Антични автори твърдят, че
той често казва: „Сердика е моят Рим“. Императорът обича да резидира в Сердика,
където са издадени много от неговите укази, запазени в Corpus Iuris Civilis,
дълги месеци живее и управлява Римската империя от своя дворец тук, наречен
условно от учените „градска резиденция“. В 4 век той заема цял квартал на града,
известен като „Константинов квартал“, разположен най-общо между днешните улици
„Калоян“, „Позитано“, „Леге“ и южно от Президентството. По-късно, в 13 век,
това, което е оцеляло от комплекса, е превърнато в дворец на българския
севастократор Калоян. Тук е била градската резиденция на севастократора, а
извънградската е била при известната Боянска църква. През 357 г. римският
историк Амиан Марцелин определя града като голям и прочут.

През 5–6 век, по времето на така нареченото Велико преселение на народите,
градът преживява нашествия от хуни, готи, авари, славяни и други, тъй наречени
варварски народи. Император Юстиниан Велики (527 – 565) полага забележими грижи
за Сердика – градът е укрепен и е построена запазената до днес внушителна
базилика Света София, дала по-късно името си на града.

В началото на IХ век, на 9 април 809 г. – Великден, хан Крум присъединява
Сердика и градът за пръв път влиза в пределите на българската държава. След
първото превземане на Преслав и Дръстър от Йоан Цимисхий в 971 г. Средец е
седалище на българския патриарх. През войните на комитопулите, византийският
император Василий II Българоубиец прави неуспешни опити да превземе града между
986 и 1016 г. Особено тежко е поражението, което му нанася цар Самуил на 17
август 986 г. при Траянови врата, когато императорът успява да се спаси с
бягство, изоставяйки войската и съкровищата. Едва през 1018 г., след смъртта на
Иван Владислав, останали без силен цар, войводите на 35 крепости, включително
Средец, доброволно приемат върховенството на византийския император.

Според пътеписите на ал-Идриси град Средец под византийска власт през XI—XII в.
има многолюдни квартали, многобройни сгради и непрекъснато следващи обработени
полета и овощни дървета. Според кръстоносните хронисти Вилхелм Тирски и Ансберт
през същия период пазарите в градовете Средец и Пловдив са главен източник за
снабдяване на кръстоносните армии със съестни припаси, зърнени храни, вино и
грозде. В 1040 г. градът е освободен от въстаническата армия на Петър Делян.
През 1183 г. съюзените войски на сърби и маджари превземат Средец. Градът е
опустошен и при преминаването на три кръстоносни похода през 1096, 1147 и 1189
г.

След възобновяването на българското царство през 1185 г. в 1193 г. при Иван Асен
I българската власт е възстановена, а епископът на Средец е въздигнат в сан
митрополит. От 12-ти до 14-ти век в Средец процъфтяват занаятите и търговията.
София е главен град на западните български земи, и обикновено се управлява от
севастократора, втория по ранг на титлата след царя, той е резиденция на
севастократор Александър, след него и на севастократор Калоян и на севастократор
Петър, докато е управител на западните български земи, вторите хора по сан след
царя. Към 13 век се формира Софийската (Мала) Света гора – значим център на
православието с множество манастири около града.

През 1349, 1355 и 1382 – 88 г. се водят битки срещу османските нашественици.
Османското нашествие на два пъти е отблъснато, но на невероятно висока цена –
убити са първо единият, а после и другият български престолонаследници.
Османлиите внедряват в София един фанатично предан помохамеданчен млад войник,
вещ в лов със соколи. Той се представя за дезертьор и спечелва доверието и
симпатиите на владетеля на София, Иван Асен V. В наивността си, по време на лов,
когато владетелят и фанатикът остават сами, владетелят бива издебнат и отвлечен
завързан на кон в Пловдив при началника на османската войска Балабан бей ,
подчинен на Лала Шахин. Така османлиите успяват да влязат в София, но околните
крепости – Урвич, Бояна, Бистрица и др. остават в български ръце и битките
продължават до 1388 г., когато в бой с османлиите загива завърналият се от плен
трети престолонаследник – Иван Асен V. Скоро след завоюването София става
столица на цялата европейска част на османската империята – бейлербейство
Румелия.

По време на големия поход на Янош Хуняди през есента на 1443 г. османците
изоставят София, като евакуират населението и опожаряват града, за да затруднят
снабдяването на противника. Унгарците са посрещнати от християните с тържествена
служба в катедралата „Света София“, но няколко седмици по-късно те отстъпват към
Пирот и християните в София и околностите са подложени на кланета заради
съдействието, оказано на унгарската армия.

От 15 век са известни имената на войводата Радич, на Радивой, обновил и изписал
в 1493 г. Кремиковския манастир, на Радослав Мавър, обновил и изписал
Драгалевския манастир в 1476 г. Владислав Граматик съобщава, че в 1469 г. при
пренасянето на мощите на свети Иван Рилски те са посрещнати в София от богатия и
влиятелен „ктитор Георги“.

Утвърждава се и сред турската администрация християнското име на града – София.
По-големите и хубави черкви са превърнати в джамии, но в ХV в. в града оцеляват
и действат около 12 храма, като съборна черква е „Св. Марина“. В края на ХVI в.
бейлербейството е преобразувано в Румелийски еялет, най-голямата административна
единица в империята, обхващаща почти целия Балкански полуостров, и София е
негова столица до 1836 г., когато такава става Битоля. Във втората половина на
15 и в 16 век в София и околните селища и манастири от Софийската света гора се
развива едно от най-значимите книжовно-просветни български средища след падането
на България под османска власт – Софийската книжовна школа. В тъмната епоха на
робството София дава 9 християнски светци. Първи просиява Св. мъченик Георги
Стари Софийский Българский в 1437 г., след него просиява Св. мъченик Георги Нови
Софийски Кратовски и Български, изгорен от турците на 11 февруари 1515 г., трети
просиява Св. преподобни Софроний Софийски и Български в 1515 г., четвърти Св.
мъченик Георги Най-нови Софийски на 26 май 1530 г., пети Св. великомъченик
Николай Нови Софийски – 17 май 1555 г., шести Св. свещеномъченик Терапонтий
Софийски – 1555 г., седми Св. преподобни Пимен Зографски, осми Св. мъченик
Константин Софийски – 1737 г.

Bъстанието на архиереите в Софийско и Самоковско избухва в 1737 г., при
сподавянето му в края на юли и началото на август 1737 г. по заповед на Али паша
Кюпрюлюоглу са избити около 350 софийски граждани, свещеници, монаси и хора от
околните села, включително самоковският митрополит Св. мъченик Симеон Самоковски
и Софийски, обесен в София от турците на 21 август 1773 г. – той е деветият
софийски светец.

От 17 век градът постепенно започва да запада със западането на самата Турция,
освобождението на Сърбия и приближаването на границата до София, в резултат на
което изостава в развитието си. Към всичко това се прибавя големият пожар от
1816 г., чумата от 1857 г. и две земетресения – съответно през 1818 и 1858 г.
Въпреки това София остава един от големите български градове. В града има
консули на Франция, Италия и Австро-Унгария. Според свидетелства на посетили
града през 1862 година американски мисионери, той има 30 хиляди жители, 1/3 от
които българи, а самият град „има доста сиромашки вид, но сега българската му
част бързо се замогва“. В 1864 г. градът е център на Софийския санджак в
новосъздадения Дунавски вилает, който замества Румелийския такъв, а в 1876 г.
става център на Софийския вилает, който обхваща цяла централна Западна България
от Копривщица до Ниш и от Горна Джумая до Пирот с Орхание, Враня, Самоков,
Прокупле.

Българите в София в ХIХ век имат своя община, 7 църкви и 2 светски училища –
взаимно (основано в 1825 г.) и класно, а килийни при църквите и манастирите има
още от времето на Софийската книжовна школа. В 1867 г. е основано читалище
„Цвят“, българското женско дружество „Майка“ е от 1869 г., в 1874 г. е създадена
ученическата дружина „Напредък“. Борбата срещу гръцкото духовенство започва още
в 1818 г. Тук Баба Неделя основава първото девическо училище в българските земи.
От 1859 г. започват празненствата в чест на славянските първоучители св. Кирил и
Методий. На 15.10.1872 г. в храма „Св. Стефан“ в Цариград българският екзарх
Антим I хиротонисва Първия екзархийски Софийски митрополит Мелетий, в 1877 г.
владиката е подгонен, че укрива ботеви четници и изпраща сведения за турските
зверства през Априлското въстание, но след кратък престой в Цариград се връща и
участва в организирането на Кресненско-Разложкото въстание, той е депутат в
Учредителното събрание във Велико Търново в 1879 г., член-кореспондент на БАН,
богатата си лична библиотека и 70 000 лв. завещава на Българската гимназия в
Солун и на Св. Синод на БПЦ за издателска и просветна дейност.

B 1870 г. Васил Левски основава революционни комитети не само в града, но и в
околните села. Видни софийски възрожденци са Димитър Трайкович – член на
Софийския рев. комитет, Иван Денкоглу, Сава Филаретов, Йорданка Филаретова,
Захари Икономович - Круша, революционерът книжар Никола Вардев, йеромонах
Генадий Скитник (Иван Ихтимански) – член на Софийския революционен комитет и
игумен на Драгалевския манастир, където Левски често отсяда и прави заседания на
комитета, Никола Стефанов Крушкин – Чолака, съратник на Левски, член на
Софийския революционен комитет, обесен от турците, Георги Абаджията – книжар,
куриер на Софийския революционен комитет обесен от турците заедно с Чолака, Киро
Геошев (Киро Кафеджи), съратник и ятак на Левски, обесен от турците, хаджи Стоян
Книжар обесен от турците, Христо Ковачев член на Софийския революционен комитет,
заточен в Диарбекир, участниците в Априлското въстание копривщенците Стойчо
Рашков и Тодор Малеев, на които е възложено да вземат от Пловдив материали за
леене на куршуми. са обесени от турците на Лъвов мост и т.н.

Българите активно съдействат с разузнавателни сведения и водачи на руските
войски в Освободителната война. Палачът на Стара Загора – Сюлейман паша,
подготвя грозно отмъщение – той дава заповед градът да бъде изгорен, при което
разправата с християнското население е неминуема. Само категоричната намеса на
консулите Леандър Льоге и Вито Позитано, a по непотвърдени данни – и
застъпничеството на софийския равин Габриел Меркадо Алмоснино спасяват града.
Австро-унгарският консул Йозеф Валхард също подкрепя действията в защита на
града. Това спасение обаче не се отнася за обикновените българи, над които
започват екзекуции. Русите и чуждите кореспонденти заварват 16 бесилки, на които
са екзекутирани българи до последния момент преди навлизането на освободителните
войски .

По време на Руско-турската война от 1877 – 1878 г. София е освободена от
османско иго на 4 януари 1878 г. (23 декември 1877 г. стар стил) от руски части
под командването на генерал Йосиф Гурко. През февруари 1878 г., в разгара на
военните действия, населението на града намалява почти наполовина и по данни на
общината е 11 694 души, от които 6560 българи, 3538 евреи, 839 турци и 737
цигани.

На 20 октомври 1878 г. от Пловдив в София се премества седалището на Временното
руско управление, а на 3 април (22 март стар стил) 1879 г. по предложение на
Марин Дринов Учредителното събрание избира София за столица на Княжество
България (4 април е обявен за празник на София). В резултат на това броят на
жителите нараства по-бързо в сравнение с другите български градове, главно от
вътрешната миграция.

Избирането на София за столица спомага за нейното бързо превръщане в голям и
важен политически, административен, икономически, научен и културен център на
страната. Градоустройствените промени започват с голям размах скоро след това
събитие. Центърът на града започва да се измества от площада при Баня Баши
джамия към площада около Съборната катедрала „Св. Крал“ (днешната църква „Света
Неделя“) , където се пресичат четирите основни пътни артерии на града. Оформени
са широки радиални булеварди, а малките криви сокаци са заменени от успоредни
преки, които се пресичат под прав ъгъл. Представителният център на града се
оформя около княжеския дворец (царския дворец) и Народното събрание, а районът
става средище не само на политическия живот, но и на културни и обществени
прояви. През 1907 г. в близост е открита сградата на Народния театър. В началото
на XX в. булевард „Цар Освободител“ е застлан с прословутите „жълти плочки“,
които свързват двореца с площада на Народното събрание и паметника на руския цар
Александър II, Паметникът на Царя Освободител. По-нататък булевардът стига до
започналия да се оформя в края на XIX в. нов „аристократический“ квартал на
преподаватели, политици, юристи и офицери. В тази посока е и първото по-сериозно
разширение на града – до коритото на Перловска река и Орлов мост.

Започва също концентрацията на капитали и развитието на промишлеността,
изграждането на предприятия на електродобивната, металодобивната, пивоварната и
дървопреработвателната промишленост. В повечето случаи това са все още малки
фабрики и работилници. Към края на века на река Искър над Панчарево е построена
първата водноелектрическа централа, която осигурява електроенергия за града. В
1893 г. е построена железопътната линия София-Перник, а след това и до Пловдив и
Варна.

На Велики четвъртък, 16 април 1925 г., в София е извършен атентатът в църквата
„Света Неделя“ от дейци на военното крило на БКП. Убити са 170 души и са ранени
500.

През 1938 г. е приет градоустройствен план, разработен от проф. Адолф Мусман
(т.нар. план Мусман), който предвижда благоудтройството на града при нарастване
на населението до 600 000 жители.

По време на Втората световна война, въпреки че България не участва в бойни
действия, британските и американските въздушни сили извършват жестоки
бомбардировки на София. Ударени са най-вече граждански обекти, като Народния
театър (тежко засегнат), църквата от ХI век Свети Спас (силно разрушена в 1944
г.), Градската библиотека (напълно унищожена на 30.03.1944 г., изгарят 40 000
тома книги), католическата катедрала Свети Йосиф (напълно унищожена на
30.03.1944 г.), Духовната академия (тежко засегната, изгорен е куполът на храма,
вграден в нея), взривени и опожарени са хиляди жилищни сгради, разрушен е
градският център, убити са над 2000 души от софийското население и са разрушени
12 657 сгради.

През 1945 г. е одобрен нов общ градоустройствен план на столицата, т.н. план
„Нейков“ .

След референдум през 1946 г. България е провъзгласена за народна република и се
установява отечественофронтовска власт, като значително се променя обликът на
столицата. Нейната численост започва да расте с бързи темпове, най-вече поради
централизацията и колективизацията. Започва да се обръща по-голямо значение на
тежката промишленост и индустриализацията, като продължава градоустройството и
жилищното строителство. През 1958 г. е пуснат в експлоатация завод "Кремиковци".
Разширява се и се обновява пътната мрежа и градският транспорт. Все пак през
70-те години на 20 в. архитектите успяват да се преборят с плановете дотогава да
се разчисти градският център за социалистическо строителство, като бъдат
разрушени старите сгради (вж. Комплекс "Ларго"). Така от разрушение са спасени
бившият царски дворец, Военният клуб, БАН и други сгради край Централни хали,
Женския пазар, Лъвов мост, по ул. „Пиротска“ и ул. „Екзарх Йосиф“.

През втората половина на 20 век към София са присъединени много от съседните
села, които дотогава са самостоятелни – Биримирци и Обрадовци през 1955 г.,
Княжево през 1958 г., Бояна, Враждебна, Връбница, Горна баня, Драгалевци,
Дървеница, Илиянци, Малашевци, Обеля, Орландовци, Симеоново и Слатина през 1961
г., Суходол, Требич и Филиповци през 1971 г., Ботунец, Горубляне, Кремиковци,
Сеславци и Челопечене през 1978 г.

След падането на комунистическия строй има период на подем в частното
строителство. Построени са нови модерни сгради, много от тях с участието на
чужди инвеститори. През 2015 г. е завършена сградата на Капитал Форт, намираща
се на входа на София откъм бул. "Цариградско шосе", която става най-високата
сграда в България, измествайки хотел "Родина", построен четвърт век по-рано.

София е най-големият град на територията на България. През 1870 г. има около 19
000 жители. Според първото официално Преброяване на населението в Княжество
България (1881) най-голям град в сегашните български земи е бил Русе с 26 163
жители, следват Варна с 24 555, трети е Шумен с 23 093, а София е на четвърто
място с 20 501 души. По това време етнически София е разделена както следва: 56%
са българи, 30% евреи, 7% турци и 6% цигани. През 1880  г. Константин Иречек
отбелязва, че в София има 20 махали с около 5 хиляди къщи.

Няколко години след Освобождението градът започва постепенно да нараства с
преселници от всички краища на България, но основно от Радомирско, Трънско,
Брезнишко, Самоковско, Орханийско и Царибродско. През периода от 1900 до 1946 г.
населението на града претърпява най-голямото си увеличение – от около 68 000
души до над половин милион души.

Към 2015 г. по настоящ адрес в Столична община са регистрирани 1 426 519 души,
от които 1 286 383 са жители на град София. По данни от преброяването през 2001
г. в област София живеят 1 177 577 души, от които 559 229 са мъже (47,5%), а 618
348 са жени (52,5%), или на 1000 мъже се падат 1106 жени. В град София живеят 1
094 410 души, като мъжете са 518 149, а жените 576 261. Най-големият район е
Люлин със 120 117 жители, следван от Младост със 110 877 жители, Подуяне със
75 312 жители и Красно село със 72 773 жители. Най-много са софиянците между 18
и 64-годишна възраст (790 180 души), следвани от жителите до 18-годишна възраст
(201 202) и тези над 65-годишна възраст (183 049). Средната възраст е 38,3
години.

Гъстотата на населението в края на 2000 г. е 909,1 д./km². По данни на някои
печатни издания реалният брой на населението, което пребивава в столицата, е над
2 милиона души. Според изказвания на официални лица, всяка година от провинцията
в София трайно се заселват между 25 000 и 45 000 души. Това предизвиква
множество проблеми за града – пренаселеност, увеличаване на броя на
автомобилите, улични задръствания, замърсяване на въздуха, жилищна криза, липса
на места за паркиране и други.

Раждаемостта на 1000 души е 7,9, като до 2001 г. тя е в непрекъснат спад.
Смъртността е 12,2 на 1000 и продължава да расте. Въз основа на тези данни
годишният спад в броя на населението би бил 4,3 промила. Всъщност поради притока
на хора от провинцията населението на София се увеличава. Детската смъртност е
11 бебета на 1000 живородени. През 1980 г. тя е била 18,9 на 1000. От 2001 г.
раждаемостта в София непрекъснато нараства, достигайки 13 промила. Само за 10
години броят на родените деца се удвоява. Това създава проблем с детските
градини, чийто брой е намалял наполовина при дълготрайния спад на раждаемостта
след 1989 г.

Според преброяването от 2011 г. населението на София се състои от следните
етнически групи: 1 136 000 българи (96%); 18 300 роми (1,5%); 6 500 турци
(0,6%). Около 17 000 души са посочили друга етническа група или не са се
самоопределили. Не се забелязва разлика в процентите на тези три основни
етнически групи в столицата в сравнение с преброяването от 2001 г.; като бройка,
единствената основна разлика се намира сред българското население, което се е
повишило с 12 000 души. В преброяването от 2001 г. са посочени също и няколко
по-малобройни общности в София, включително 3100 руснаци, 1700 арменци, 1200
гърци.

Всеки район има свой кмет, който се назначава от Столичния общински съвет и
решава въпросите, възникващи от ежедневните потребности на населението по
местоживеене, административното обслужване на гражданите, благоустрояването,
хигиенизирането и др.

Столичната община се управлява от общински съвет, избиран на всеки 4 години.
Стефан Софиянски е кмет на София от 19 ноември 1995 г. Той получава своя трети
мандат на местните избори през 2003 г. На парламентарните избори през 2005 г. е
избран за народен представител. На проведените частични кметски избори през
месец октомври и след балотаж на 5 ноември 2005 г. за кмет на София е избран
Бойко Борисов. В редовните избори за местна власт през октомври 2007 г. Бойко
Борисов печели на първи тур четиригодишен мандат за кмет на София (от ГЕРБ).

В София са съсредоточени всички органи на държавната власт – законодателна,
изпълнителна и съдебна. В центъра на столицата се намират сградите на Народното
събрание, Президентството, Министерския съвет и всички министерства. В града се
помещават и всички висши институции на съдебната власт – Върховен касационен
съд, Върховен административен съд, Висш съдебен съвет, Главна прокуратура. Тук
са и други национални институции (Конституционен съд, Национален статистически
институт, Главно управление на пътищата и др.), редица стопански учреждения
(Българска стопанска камара и др.), също и органи, чиято главна задача е
осъществяването на провежданата в страната реформа (Агенция по приватизацията,
Агенция за масова приватизация, Агенция за чуждестранните инвестиции и др.).

В София са седалищата на Българската народна банка, на преобладаващата част от
местните и международните банки в страната, централите на много неправителствени
организации, фондации и др. Тук се намират Светият синод на Българската
православна църква, Главното мюфтийство на мюсюлманите в България, Главният
равинат на израилтянското вероизповедание, както и други официално регистрирани
вероизповедания. В столичния град са партийните централи на почти всички
политически партии в страната, на главните синдикални организации и др.

Във връзка с процеса на интеграция на България към Европейския съюз редица
правителствени и неправителствени организации започнаха работа в тази насока в
София. След подписването на споразумението за присъединяване тук развиват своята
дейност Съветът за асоцииране с ЕС и Делегацията на Европейската комисия в
България.

Град София е център на София област, на област София-град и на Столична община.
16 от 24-те района на Столична община са съставени само от части на града. Други
6 района включват както части от София, така и части от други населени места.
Три района на община София (Панчарево, Нови Искър и Банкя), макар и на
територията на София-град и под правомощията на СОС и на кмета на София, са
извън териториалния обхват на град София.

На 15 ноември 2009 г. кандидатът на ГЕРБ Йорданка Фандъкова печели кметския стол
в София на първи тур. На 23 октомври 2011 г. тя отново печели изборите за кмет
на София.

София-град е единствената община в България, подразделена на повече от един
избирателен район. Те са три, като всеки един от тях включва по осем градски
района. Те са София-23 (юг и югоизток), София-24 (център и североизток) и
София-25 (запад и северозапад).

Между двете световни войни основните придобивки на промишлеността в София са
мелници, текстилни, каучукови и цигарени фабрики. Преди бомбардировките от 1944
г. около 37% от промишлеността на страната е концентрирана в столицата. В този
период започва и развитието на науката и образованието – строеж на редица висши
учебни заведения, научноизследователски институти, болници, комбинати, заводи и
фабрики.

Днес София е най-големият промишлен център на България, като преимущество се
дава на развитието на тежката промишленост. На територията на София има около
800 големи предприятия. В София са съсредоточени 75% от черната металургия, 50%
от полиграфическата, 15% от електротехническата и електронната промишленост, 14%
от кожухарската и обувната промишленост на страната. Произвежда се химическа,
текстилна и хранително-вкусова продукция. Отраслите строителство, търговия и
транспорт, свързващи материалната и социалната инфраструктура на големия град,
са силно развити. Частният сектор на територията на Столична община е
концентриран предимно в сферите на търговията и услугите. В София оперират и
Софийската стокова борса и Българската фондова борса.

Като следствие от централизираната планова икономика около 50% от БВП на
България се пада на столицата. Тук са съсредоточени централите на финансовите
институции. Средната работна заплата в София е най-висока за страната – около
530 лв., но според данни от статистическите проучвания, като се вземе предвид и
сивият сектор и укриването на доходи, заплатата е около 680 лв., а средно за
страната – 553 лв.

Към 6 февруари 2014 г. в София функционират 239 детски градини – 176 общински,
60 частни и 3 държавни. В града има 5 начални (4 частни и едно общинско), 77
основни (65 общински и 12 частни) и 187 средни училища (86 общински, 61 частни и
40 държавни). Освен това има и 13 специализирани училища – за деца с увреждания
и други. Сред средните училища има 8 училища по изкуствата, 22 професионални
колежа, 35 професионални гимназии, 25 профилирани гимназии и 4 спортни училища.

Към 2014 г. в София се намират 22 от 51 акредитирани висши училища в България, в
които се обучават над 100 хиляди студенти. Сред тях е Софийският университет
„Св. Климент Охридски“, най-старото и най-голямо висше училище в страната.
Основан през 1888 г., днес той има 16 факултета, разположени в няколко комплекса
в различни части на града, и обучава около 23 хиляди студенти и докторанти.
Други големи висши училища в София са Университетът за национално и световно
стопанство, Техническият университет, Нов български университет, Национална
спортна академия и Медицинският университет (за пълен списък вижте Висши училища
в България).

В София се намира и Българската академия на науките, както и Националната
библиотека „Св. Св. Кирил и Методий“.

София е най-важният за страната железопътен възел и осъществява връзката с
вътрешността на страната по 5 направления. Изградени са 8 гари (Централна,
Смирненски, София-Север, Илиянци, Подуене, Искър, Захарна фабрика, Горна Баня и
спирки Надежда, „Обеля“ и „Бакърена фабрика“) със съответните локомотивни и
вагонни депа. За периода м. януари – м. юли 2004 г. броят на пътниците,
обслужени на Централна гара, е 2 323 844, което представлява 11,8% от общия брой
пътници в железопътната мрежа на страната. София е и седалище на Български
държавни железници. Намиращата се в непосредствена близост Централна автогара
София позволява на пътниците да бъдат обслужвани едновременно за страната и
чужбина от 47 и 60 автобуса съответно.

Автомобилният транспорт има перспективи за развитие поради факта, че в София се
пресичат три трансевропейски транспортни коридора – номера 4, 8 и 10. Основните
входно-изходни артерии са в направленията югоизток (автомагистрала Тракия),
изток-североизток (автомагистрала Хемус и Задбалканските котловини), югозапад
(направление Перник-Благоевград-Кулата), и северозапад (направление
Сливница-Калотина). Транзитният трафик се пренасочва по т.нар. „Околовръстен
път“. Централната част на града е претоварена в пиковите часове поради тесни
улици, нерешени проблеми с паркирането и неефективен контрол на транспорта. През
периода 2000 – 2008 г. задръстването се влошава поради нарастване броя
автомобили в столицата. За разлика от повечето европейски градове, центърът на
София е широко дотъпен за автомобилен трафик за сметка на едва две пешеходни
улици (бул. „Витоша“ и ул. „Пиротска“), които също се пресичат от автомобили.
Дори централните площади на София „Александър Невски“ и „Батенберг“ не са
пешеходни зони, а са превърнати в платени паркинги. Автомобили се движат и в
Борисовата градина. През 2011 г. общината прави опити за частично ограничаване
на трафика с въвеждането на платено паркиране в центъра чрез синя и зелена зона,
но ефектът е символичен поради слабия контрол върху паркирането в паркове,
тротоари, градинки и т.н. Заради „проавтомобилната“ си ориентация София страда
от замърсяване на въздуха и по данни на СЗО хронично поддържа опасни за
населението нива на фините прахови частици. Далече под 1% от хората в София се
придвижват с велосипед, а добри условия за каране на колело липсват дори на
местата, където са изградени велосипедни алеи.

Въздушният транспорт е представен с най-голямото летище в страната, летище
София, и с центъра за ръководство на въздушното движение. Започва да функционира
през 1940-те, на много пъти е разширявано и доизграждано и пистите удължавани.
Трафикът започва да расте бързо през следващите години след откриването. Това
налага многократно увеличаване на капацитетните способности. Започва строеж на
отделен терминал за вътрешните полети до Варна, Бургас, Русе, Горна Оряховица,
Търговище, Видин и Силистра, а след това и на нова сграда за пристигащите
пътници по международни линии. Пистата е ремонтирана няколко пъти, инсталирани
са съвременни аеронавигационни съоръжения, за да е в унисон с новите изисквания
на модерната реактивна гражданска авиация. През 1990-те старото летище вече не
може да поеме увеличения трафик. През 2001 г. започва модернизация и строеж на
втори терминал. През 2008 г. са обслужени общо 3 230 696 пътници, което
представлява ръст от 17,6% спрямо 2007 г.

В системата на градския пътнически транспорт основният превозвач е общинският
Център за градска мобилност. Към 2008 г. системата включва 97 автобусни, 16
трамвайни и 9 тролейбусни линии. Изцяло функционира първи метродиаметър на
Софийското метро – от Обеля до Бизнес парк София и Летище София, а през 2012 г.
на 31 август започна да функционира и Метродиаметър 2.

Софийското метро е първото и единствено засега метро в България. Влиза в
експлоатация на 28 януари 1998 г. Поради тежката финансова криза през 80-те и
90-те години на миналия век неговият строеж е отлаган многократно. Неговото
строителство е финансирано както от общинския, така и от националния бюджет, а
също така и от европейски фондове.

Към 8 септември 2009 г. метрото има един диаметър и 14 на брой метростанции с
обща дължина 17,9 km, а през 2012 вече разполага с 2 метродиаметъра и 27 станции
и е с обща дължина 31 km. През 2012 г. на 31 август бе открита линия 2 на
метрото с нови 11 метростанции, която свързва кварталите Обеля, Надежда и
Триъгълника с Централна гара, пл. „Света Неделя“, НДК и Лозенец. През 2015 г. са
пуснати в експлоатация и 2 продължения на линия 1 към Аерогара София с 4
метростанции и към Бизнес парк София с 3 метростанции, съответно на 2 април 2015
г. и 8 май 2015 г.

Трамваите започват да се движат в София от 1 януари 1901 г. По това време има
само 6 маршрута с дължина 23 km. Днес общата дължина на трасето е 308 km.
Съществуват 18 линии с общ брой на станциите 165. До откриването на първата
нормалнорелсова линия през 1987 г. всички трамвайни линии в столицата са
теснопътни с междурелсие 1009 mm. Само три линии са с нормалното за повечето
европейски страни междурелсие от 1435 mm.

Тролейбусният транспорт в София започва да се развива след автобусния и
трамвайния. Тролейбуси в София се движат от 14 февруари 1941 г. Към средата на
2009 г. общата дължина на трасетата е 193 km, а броят на линиите е 9. Пътниците
се превозват от 102 тролейбуса. От 1988 г. до 2009 г. гръбнакът на тролейбусния
транспорт в София са унгарските съчленени тролейбуси Икарус 280 Т. През 2009 г.
започва обновяване на тролейбусния парк с нископодови тролейбуси Skoda Solaris
26Tr и Skoda Solaris 27Tr, като през 2014 г. 90% от парка се състои от
тролейбуси Škoda.

Автобусите се движат в София от 20 април 1935 г.. Общата дължина на всички линии
е 2380 km с 94 линии. Маршрутите се обслужват от над 580 автобуса, които годишно
превозват около 260 милиона пътници.

Още през 1950-те и 60-те години са разработвани планове за постепенно отпадане
на градските автобусни линии (които в настоящия момент[ неясно? ] са 43) и
замяната им с трамвайни и (където не е възможно изграждане на трамвайни линии) с
тролейбусни линии, но поради липса на средства не са реализирани.

Най-големият парк в София е Борисовата градина, известен в близкото минало като
Паркът на свободата. В нея се намират няколко малки езера, детски площадки,
паметници, стадион „Васил Левски“ и най-големият плаж в София. Най-старата
градина е градската градина, основана през 1872 г. Други известни паркове в
столицата са Южен парк, Западен парк, Северен парк и парк-музей Врана. В София
има 95 вековни дървета, които ще бъдат включени в списък за специална защита.
Идеята е на фондация „Пясъчен часовник“.

Парк Витоша е обявен за природен парк през 2000 г. На негова територия се
намират биосферният резерват Бистришко бранище и резерват Торфено бранище.

В зоната за отдих около Панчаревското езеро има няколко залесени парка, спортни
бази, почивни домове и множество заведения за обществено хранене. Красивата
природа и близостта му до столицата го правят любимо място за излети и почивка
на софиянци.

В софийска епархия действат към 200 православни храма и параклиса, над 40
манастира, съградени от IV в. до днес. Забележителна е Софийската синагога, една
от най-големите и изящните в цяла Европа. Най-голям и значим храм в София и в
цяла България е храм-паметник Свети Александър Невски. Значим паметник и
действащ молитвен дом е и Софийската джамия, известната като Баня баши,
съчетаваща и хамам (баня) от топлия минерален извор в центъра на града,
построената от видния османски архитект Синан в 1566 г. В града има
новоизградена католическа катедрала Свети Йосиф, протестанстки храмове, има
неголяма и се изгражда внушителна армено-грегорианска черква.

В София се намират редица паметници от различни епохи. Някои от тях, построени
по време на комунистическата власт, са разрушени – такъв е случаят с паметника
на Ленин и мавзолея на Георги Димитров, на чието място за известно време се
оформя паркинг. Паметникът пък пред Националния дворец на културата се руши сам
и с течение на времето от него остава само скелето.

Други, като мавзолеят на първия български княз Александър I Батенберг, са
затворени за посетители от 1946 до 1991 г., през цялото време на тоталитарния
режим, и много хора дори не знаят за неговото съществуване по това време.

Друг исторически паметник, станал един от символите на града, е паметникът на
Васил Левски, който се намира в центъра на града, в район с натоварено движение.
Той е изработен от бронз, с барелеф на главата на Левски. Открит е на 22
октомври 1895 г., но неговото планиране започва непосредствено след
Освобождението, през 1878 г.. Конструирането му продължава около 17 години
поради липса на средства, занемаряване, нехайство и дори липса на интерес от
страна на тогавашното правителство. Това предизвиква вълна на недоволство сред
българските интелектуалци. Константин Величков в знак на протест написва
стихотворението „Паметникът на Левски в София“ Първоначалните проекти предвиждат
голям кръст, но тази идея бива отхвърлена поради несъвместимостта с вярата на
Апостола в равенството, братството и други революционни идеи. Друг вариант
предвижда бронзова статуя в цял ръст, която обаче също е отхвърлена поради
значителното поскъпване на паметника.

Паметникът на Съветската армия се намира в Борисовата градина и успява да оцелее
след свалянето на тоталитарния режим, но неговото съществуване е съпроводено с
много противоречия. Той е издигнат през 1954 г. в знак на признателност към
съветските войници за победата над хитлерофашизма. Самият Съветски съюз пък е
обявил (1944 г.) война на България. През 1993 г. Столичният общински съвет взима
решение за събаряне на паметника. От Кремъл обаче и от руското посолство в
България реагират много остро на една такава инициатива и паметникът остава.
През 2009 г. е подета нова кампания за неговото събаряне или преместване на ново
място, този път във връзка със строежа на метрото.

Руски паметник е построен през 1882 г. със средства, събрани от руския народ.
Той се намира в близост до Петте кьошета, площад „Македония“ и най-големият в
България център по спешна медицина „Пирогов“.

Паметникът на Незнайния воин е издигнат през 1981 г. по случай 1300 годишнината
на българската държава. Монументът се състои от „вечен огън“, пръст от
Старозагорското сражение и Шипченската битка – най-важните битки в
Руско-турската война от 1877 – 1878 г., статуя на легнал лъв и каменна плоча с
надпис.

Друг много известен паметник в центъра на столицата е Паметникът на Цар
Освободител, или както го наричат софиянци Коня – един от най-внушителните
паметници в София, издигнат в чест на Освобождението на България през 1878 г., в
израз на признателността на българския народ към руския народ в лицето на
император Александър II и като символ на българската свобода. Паметникът се
намира на столичния булевард „Цар Освободител“ на площад „Народно събрание“ с
лице към сградата на българския парламент.

Лъвов мост се намира в близост до центъра на града, над Владайската река.
Построен е между 1889 и 1891 г. от чешкия архитект Вацлав Прошек, неговия брат и
негови братовчеди, като част от мемориал на избитите от турците българи (4-те
лъва символизират обесените непосредствено преди освобождението 4-ма софийски
книжари).

Орлов мост също се намира в центъра на града, над Перловската река и на много
натоварено кръстовище. Построен е през 1891 г., малко след строежа на Лъвов
мост, в памет на завърналите се заточеници от Диарбекир, които са посрещнати
тук, и на тези оставили костите си там и в турските зандани.

Народният театър „Иван Вазов“ е един от най-старите и известни театри в
столицата. Сградата е завършена през 1906 г., а представленията започват през
1907 г.. През 1923 г. пожар разрушава голяма част от него и той е реставриран
постепенно в следващите 5 – 6 години. Бомбардировките от 1944 г. също му нанасят
щети. Последната му реконструкция и модернизация датира от 70-те години на
миналия век.

Театър „Сълза и смях“ е също един от най-старите театри, основан през 1892 г.
Театралната група на този театър става инициатор за основаването на Народния
театър.

Други театри в столицата са Сатиричният "Алеко Константинов", театърът на
Българската армия, Младежкият "Николай Бинев", театър "199", театър „София“,
Националният музикален театър „Стефан Македонски“, Софийската опера и балет и
няколко други.

Националната опера и балет, известна и като Софийска опера и балет, става
държавна през 1922 г. Основно място в оперния репертоар заемат класически
произведения на руски, български и италиански композитори.

В столицата също така се намират и множество галерии и музеи. Много от тях
принадлежат към Стоте национални туристически обекта. Националният исторически
музей е най-големият музей в България и е сред най-големите в Европа.
Националният етнографски музей и Националната художествена галерия се намират в
центъра на града, в сградата на бившия царски дворец. Националният природонаучен
музей при БАН е най-богатият природонаучен музей на Балканския полуостров и е
основан през 1889 г. Други музеи са Националната галерия за чуждестранно
изкуство, Националният военноисторически музей, Археологическият институт и
музей, Софийски арсенал – Музей за съвременно изкуство (САМСИ) и Музеят на
социалистическото изкуство.

В град София са съсредоточени много спортни дейности с голям брой спортни
клубове. Най-популярни от тях са футболните клубове ЦСКА, Левски, Локомотив и
Славия. Въпреки че футболът е най-популярният спорт, баскетболът и волейболът
също имат дългогодишни традиции. България няма силни местни волейболни клубове,
но националният отбор по волейбол е сред световния елит.

София се кандидатира за Зимните олимпийски игри през 1992, 1994 и 2014 г. През
1985 г. губи срещу Албервил кандидатурата за игрите през 1992 г. с два гласа
разлика, през 1987 г. губи кандидатурата за игрите през 1994 г. от Лилехамер,
като отпада на втория тур, а през 2006 г. отпада в първия кръг на избора на
домакин за игрите през 2014 г.

Тя обаче е домакин на две летни универсиади – през 1961 и 1977 г., както и на
две зимни – през 1983 и 1989 г.

София разполага с много спортни съоръжения, които дават възможност за развиване
и практикуване на различни видове спорт:

Със София е свързан животът на огромен брой личности от световно и национално
значение – от Античността до Възраждането, от „Покръстителя на света“ Римския
император Константин Велики и сердикийския епископ св. ап. Климент, станал един
от първите римски папи, до цар Самуил, Васил Левски и практически всички големи
имена на съвременна България.



https://bg.wikipedia.org/wiki/%D0%A0%D0%B5%D0%BF%D1%83%D0%B1%D0%BB%D0%B8%D0%BA%D0%B0_%D0%98%D1%80%D0%BB%D0%B0%D0%BD%D0%B4%D0%B8%D1%8F

Ирландия или Ейре (на ирландски: Éire; Poblacht na hÉireann — Поблахт нъ
х'Ейрън) е държава в Северозападна Европа, която заема около 5/6 от територията
на остров Ирландия. Останалата 1/6 е заета от Северна Ирландия — част от
Обединеното кралство. Площта ѝ е 70 831 км2, от които 69 414 км2 суша и 1 417
км2 водна площ.

Терминът Република Ирландия (на ирландски: Poblacht na hÉireann) е официално
„описание“ на държавата, а не нейно конституционно име.

Ирландия е сред най-богатите, най-развитите и мирни държави в света, намираща се
на пето място по БВП на глава от населението и пета по ИЧР, като по този начин
има едно от най-високите нива на жизнен стандарт в света. Страната има
висококачествена образователна система, а като истинска демократична държава
предоставя пълна свобода на словото, политическа и икономическа свобода.

Ирландия има развита и модерна икономика, фокусирана главно върху сферата на
услугите и високите технологии. Тъй като държавата води политика на неутралитет,
тя не е член на НАТО. Населението на Ирландия нараства най-бързо в Европа с темп
на годишния растеж от 2,5%. Официалните езици в страната са ирландският и
английският.

Първото известно заселване на хора в Ирландия е от около 8000 година пр.н.е.,
когато носители на мезолитна култура се преселват от Великобритания и
континентална Европа, вероятно по съществувал по това време сухоземен път. От
тях са останали малко археологически находки, но потомците им и по-късните
неолитни пришълци, главно от Пиренейския полуостров, оставят значими паметници
като гробниците от Нюгрейндж.

След пристигането на Свети Патрик и други християнски мисионери в началото на 5
век, християнството постепенно измества местните езически вярвания. Ирландия се
превръща в център на манастирски живот, който остава слабо засегнат от
политическия хаос на континента играе важна роля в разпространението на
християнството в Северна Европа.

През около 800 година започва продължилият приблизително столетие период на
викингски нашествия в Ирландия, който засяга тежко местните манастири и
династии, макар че и двете институции успяват да оцелеят и да асимилират
нашествениците. Пристигането на нормански наемници, водени от граф Ричард
Стронгбоу, през 1169 година поставя началото на повече от седемвековната пряка
намеса в страната на норманите, а след това на англичаните. Английската корона
започва да налага пълен контрол на острова едва след Реформацията, когато
съмнителна лоялност на ирландските васали предизвиква поредица от военни
кампании между 1534 и 1691 година. През този период англичаните провеждат
политика на активна колонизация, като в страната се заселват голям брой
английски и шотландски протестанти. Голяма част от старата англоговореща
аристокрация в страната остава католическа, като основното вътрешно
противопоставяне все повече се превръща от езиково в религиозно.

През 1613 година, чрез преразпределяне на избирателните райони в интерес на
протестантите, католиците, около 85% от населението по това време, губят
мнозинството си в Парламента на Ирландия. В края на века вече официално им е
забранено да бъдат избирани в Парламента. Политическата власт преминава в ръцете
на колонистите англикани, а католическото мнозинство е подложено на силна
политическа и икономическа дискриминация. През 1801 година Парламентът е
премахнат и Ирландия става част от новото Обединено кралство Великобритания и
Ирландия. Католиците получават правото да бъдат избирани в парламента през 1829
година, но избирателните им права са силно ограничени с имуществен ценз.

От 80-те години на 19 век Ирландската парламентарна партия започва политическа
кампания за получаване на автономия. Тя успява да постигне успех, но приетият
през 1914 година закон е отменен със започването на Първата световна война. През
1922 година, след Ирландската война за независимост, 26 от 32-те графства на
Ирландия се отделят от Обединеното кралство и образуват Ирландската свободна
държава, от 1948 година — Република Ирландия.

По силата на мирно споразумение от 1998 г. хора и стоки преминават свободно
между Великобритания и Република Ирландия.

Ирландия е разделена на 4 исторически области. Техните имена са Ленстър,
Мънстър, Конахт и Ълстър. Четирите области са разделени на 26 графства.
Единствено графство Дъблин е разделено на 4 подграфства. В исторически план
шестте графства на Северна Ирландия формират част от областта Ълстър, но те не
са част от Република Ирландия, а от Обединено кралство Великобритания и Северна
Ирландия.

Административното деление обаче се разминава с традиционното. Според него
съществуват 34 графства, от които 29 са същински, а останалите са градове.
Разликите идват от това, че Типърари е разделено на северно и южно (от 2002),
Дъблин — на 3 части (от 1994), а градовете Дъблин, Корк, Лимерик, Голуей и
Уотърфорд са със статут на графства (нещо подобно на София в България).
Гореспоменатите градове, както и останалите 80, се управляват от градски съвети
(city, borough и town councils), а провинцията — от съвета на графството (county
council). За град може да се кандидатира населено място с повече от 7 500
жители. Поради финансовата си зависимост от централния държавен бюджет и свитите
си отговорности (ограничаващи се с отделни елементи на местната инфраструктура)
общинската власт не е особено силна.

Ейре е парламентарна република. Народното събрание (Oireachtas) е двукамарно:
Сенат (Seanad Éireann), съставено от 11 от представителите назначени от
премиера, 6 избрани от 2 университета и 43 — от депутатите, и Долна камара (Dáil
Éireann). Президентът (Uachtarán) има предимно представителни функции, а
изпълнителната власт се упражнява от 15-членното правителство, начело с
министър-председателя (Taoiseach). Ирландия е член на Европейския съюз от 1973.

Бреговата линия на острова е сравнително плавна на изток, където Ирландско море
го дели от Британия, и доста неравномерна на запад, където Атлантическият океан
е изрязал множество заливи, полуострови и острови. Преобладава хълмистият терен
с отделни ниски планини (най-висок връх — Керънтуил (Carrauntiohill / Corrán
Tuathail), 1039 м. н. в.).

Ландшафтът е изпъстрен с езера и реки. Най-голямата от реките, Шанън (Shannon /
Sionnainn), разделя мочурестия централен регион от запада и със своите 386 км. е
най-дългата на Британските острови. Най-голямото езеро (388 км2) е Лох Ней
(Lough Neagh / Loch nEathach) в Северна Ирландия. Според легендата великанът
Фиън мак Куъл (Fionn mac Cumhaill) загребал земя от сегашното място на езерото,
за да я хвърли по шотландския си противник, но не уцелил и земята паднала в
морето, от което се появил остров Ман. Дупката, която останала в Ирландия, се
напълнила с вода, образувайки Лох Неи.

Природата е дарила Ирландия с богати торфени находища, а в регионалните води са
открити солидни запаси от нефт и газ. Освен това добивът на цинк е на първо
място в Европа.

Климатът е умерен морски, с влияние на океанското течение Гълфстрийм. Поради
влиянието на Атлантическия океан, зимата е сравнително мека, а лятото е
прохладно.

Някога обрасъл с дъбови и борови гори, сега изумруденият остров е зает от
ливади, а горите покриват едва 9% от площта му. Характерни са диви цветя, между
които е и символът на страната — детелината (shamrock / seamaróg, "детелинка").
Ирландия е обитавана от някои общоевропейски видове бозайници като лисица,
глиган и елен. Над 400 вида птици и множество водни животни (делфин, акула,
костенурка) допълват фауната.

Официалните езици са ирландски и английски, но английският е успял да се наложи
във всяка сфера на живота, следователно се смята, че англоговорещите са голям
процент или дори 100%. Ирландският е все още първи език единствено за така
наречените "гелтахт" (Gaeltacht) — региони, където келтският преобладава
(предимно области по западното крайбрежие). Ирландският е задължителен в
училищата, дори (поне в близкото минало) родителите на деца, изучаващи езика, са
получавали помощи. Процентът на грамотните, очаквано за развита държава, е
приблизително 99.

През 2015 г. Република Ирландия е на 11-то място по свобода на пресата в света
(осмо в Европа) по данни на Репортери без граници (+5 места спрямо предходната
година).



https://bg.wikipedia.org/wiki/%D0%9A%D1%80%D0%B8%D1%81%D1%82%D0%B8%D0%B0%D0%BD%D0%BE_%D0%A0%D0%BE%D0%BD%D0%B0%D0%BB%D0%B4%D0%BE

Кристиано Роналдо дош Сантош Авейро на португалски: Cristiano Ronaldo dos Santos
Aveiro, произнася се на португалски най-близко до Крищиану Руналду душ Сантуш
Авейру, в България известен като Кристиано Роналдо от немски и английски
транскрипции) е португалски футболист, нападател, играещ за Реал Мадрид с номер
7. В Португалия играе също с номер 7 и е капитан на отбора от 2006 г. Печели
Европейско първенство по футбол през 2016 г. Кристиано е носител на Златната
топка за 2008, 2013, 2014 и 2016 г., Златната обувка за 2008, 2011, 2014 и 2015.
Определян от мнозина за най-добрият футболист на своето време.

Роден е на 5 февруари 1985 г. на португалския остров Мадейра в град Фуншал. Има
един брат и две сестри. Неговите родители имат симпатии към американския
президент Роналд Рейгън, на което футболистът дължи второто си име.

Мнозина смятат, че няма да успее да пробие на голямата футболна сцена, но още на
дванадесет годишна възраст е забелязан от големите португалски клубове. Въпреки
това той избира да играе за Спортинг Лисабон. Дебютният му мач е срещу
италианския Интер. В приятелски мач срещу Манчестър Юнайтед, Сър Алекс Фъргюсън
има възможността да оцени таланта на Роналдо и да го привлече.

На 12 август 2003 г. преминава в Манчестър Юнайтед срещу 12,4 млн паунда 
Привлечен е за заместник на продадения в Реал Мадрид Дейвид Бекъм, получава и
неговия номер 7. Скоро успява да се утвърди като титуляр на десния фланг на
халфовата линия.

През сезон 2006 – 2007 Роналдо става победител Англия, започвайки да се превръща
в класен голмайстор, отбелязвайки 23 гола във всички турнири. Качествата му да
бележи голове не отбягват на Алекс Фъргюсън и Роналдо започва постепенно да бъде
използван по-често като нападател, позиция която се превръща в основна за
португалеца през следващите сезони.

През следващия сезон 2007 – 2008 Роналдо вкарва сензационните за Висшата лига 31
гола, печели Златната топка и Златната обувка, триумфира в Шампионската лига
след победа над Челси в Москва. През зимата на 2007 г. медиите разпространяват
слухове, че през лятото Роналдо ще премине в Реал Мадрид, но той ги опровергава,
като казва, че Манчестър Юнайтед е отборът на неговите мечти и че иска да остане
възможно най-дълго на Олд Трафорд.

През сезон 2008 – 2009 Роналдо вкарва 18 гола в Висшата лига, тъй като пропуска
част от сезона заради контузия и отстъпва голмайсторския приз на Никола Анелка,
вкарал с един повече. Манчестър Юнайтед отново триумфира във Висшата лига,
достига също финала на Шампионската лига, но не успява да защити трофея като
губи от Барселона с 0 – 2 в Рим.

През лятото на 2009 г. Кристиано официално става футболист на Реал Мадрид за £80
млн. паунда (€93.9 млн./$131.6 млн.) след три месечни спекулации и много
отрицания и подписва договор за 6 години. Като футболист на Реал той получава
заплата на стойност около 106 хиляди паунда на седмица, което съответно го прави
най-скъпоплатеният футболист в света. Президентът на Реал Мадрид Флорентино
Перес поставя клауза на всички отбори, които искат да го купят, преди да му
изтече договорът. Клаузата е на стойност 1 милиард евро, което го прави
неоткупим за другите отбори, докато договорът му важи.

В края на 2007 г. остава на второ място след Кака, а Лионел Меси трети в
класацията за „Златната топка на Франс Футбол“ за най-добър футболист в Европа,
но през 2008 г. я печели с голяма преднина пред Лионел Меси и Фернандо Торес.

През сезон 2010/11 Кристиано отбелязва 41 гола в първенството на Испания, което
е рекорд, изпреварвайки Лионел Меси по този показател в първенството.  Завършва
с 54 гола във всички турнири, точно колкото има и аржентинеца. Печели Златната
обувка за сезон 2010 – 2011. В следващият сезон 2011 – 2012 Роналдо губи
надпреварата с Лионел Меси който печели първенството за годината и отбелязва 73
гола в рамките на сезона, а Роналдо 60.

През март 2012 г. става играчът достигнал най-бързо 100 вкарани гола в Примера
Дивисион, вкарвайки 101 гола в 92 мача. 

На 13 юни 2012 г., Роналдо спечели Trofeo Alfredo Di Stefano като най-добрият
играч на сезона в Ла лига. Печели първенството и суперкупата през същата година.

През сезон 2012/13 на Шампионската лига той става голмайстор на турнира с 12
гола от 12 мача.

На 15 септември 2013 г. подновява своят договор с Реал Мадрид до 2018 г. като ще
получава по 17 млн. евро на сезон.

На 30 октомври в мач от 11-ят кръг на сезон 2013/14, Роналдо вкарва хеттрик при
разгромната победа със 7 – 3 срещу отбора на Севиля.Този хеттрик за Роналдо е
22-ри с екипа на Реал Мадрид.

Доброто му представяне през календарната 2013 г. на клубно и национално ниво му
носи престижната награда за всеки футболист – Златната топка. На церемонията по
награждаването на 13 януари 2013 г., наградата му бива връчена от легендарният
футболист Пеле, а подгласници на Роналдо са Лионел Меси и Франк Рибери. За
португалският футболист тази награда е втора в неговата кариера след като през
2008 г. я печели за първи път с екипа на Манчестър Юнайтед.

През сезон 2013/14, Роналдо успява да подобри на два пъти клубният рекорд на
Реал Мадрид за най-много голове с белият екип. Първо измества от 5-то място Уго
Санчес, който до този момент има 209 гола във всички турнири, а на 23 март 2014
г. след Ел Класико успява да измести и легендата Ференц Пушкаш от 4-то, който на
сметката си има 242 гола. Роналдо печели „Златната обувка“ като става голмайстор
на Европа за сезон 2013/14 успявайки да отбележи 31 гола в испанската Примера
дивисион, а престижната награда си я поделя с нападателят на Ливърпул, Луис
Суарес, който има също толкова голове в Английската висша лига. След финала в
Шампионската лига, който Роналдо печели с Реал Мадрид успява да подобри и друг
рекорд – този за най-много голове в турнира. През целият вече отминал сезон
успява да отбележи 17 гола като по-този начин подобрява рекорда на Лионел Меси
от 14 попадения. С тези си попадения той става и едноличен лидер при
голмайсторите в Шампионската лига за сезона. Няколко месеца преди това през
декември 2013 г., Роналдо подобрява и още един рекорд, този за най-много голове
в груповата фаза на турнира като отбелязва 9 попадения. След края на сезона
Роналдо печели наградата на УЕФА за най-добър играч в Европа за сезон 2013/14, а
наградата получава на церемонията за жребият за Групова фаза на Шампионската
лига 2014/15|груповата фаза на Шампионската лига за сезон 2014/15 на 28 август
2014 година.

За доброто си представяне за сезон 2013/14, на 28 октомври 2014, получава 3
награди – за най-добър играч, за най-добър нападател и за най-красив гол
(попадението му срещу Валенсия КФ). На 10 ноември получава още две награди от
испанския вестник Марка – трофей Пичичи (за най-много попадения в Примера
Дивисион) и трофей Алфредо ди Стефано (за най-добър играч в Примера Дивисион).

На 12 август 2014 г., Роналдо отбелязва два гола във финала за Суперкупата на
Европа срещу отбора на Севиля, като по-този начин Реал Мадрид печели купата с
2 – 0. Това е единствената купа, която Роналдо не беше печелил на клубно ниво до
този момент. В първият кръг от новият сезон в Примера дивисион на 25 август 2014
г., успява да отбележи и първият си гол за сезона при домакинската победа над
Кордоба с 2 – 0 с гол в 90-та минута на срещата.. На 20 септември 2014 г.
Кристиано Роналдо вкарва и първият си хеттрик за сезона при разгромната победа с
2 – 8 като гост на Депортиво Ла Коруня. Само три дни по-късно прави втори
хеттрик като отбелязва цели 4 гола при домакинската победа с 5 – 1 над отбора на
Елче, а този му хеттрик се превръща в номер 25 с екипа на Реал във всички
турнири. На 5 октомври в мач за първенството Роналдо отбелязва нов хеттрик при
домакинската победа с 5 – 0 срещу Атлетик Билбао. На 5 април 2015 г. при
домакинската победа над Гранада с 9 – 1 в мач от първенството отбелязва 5 гола
като така записва и 28-ми хеттрик с екипа на Реал Мадрид и 24-ти за
първенството. С тези си 5 попадения поставя и личен рекорд за най-много
отбелязани голове в един мач, а предният му такъв беше с четири попадения.

На 2 май 2015 г. в мач от първенството срещу отбора на Севиля отбелязва 3 гола
при победата като гости с 2 – 3. Този му хеттрик е шести за сезона, 29 във
всички турнири и 25 за първенството с екипа на Реал Мадрид. На 17 май 2015 г.
отбелязва нов хеттрик при победата с 1 – 4 при гостуването на Еспаньол в мач от
37-ят кръг на първенството. С този си хеттрик Роналдо успява да измести
легендата на Реал Мадрид, Алфредо Ди Стефано от второто място във вечната
ранглиста на клуба като записва 310 гола от 299 мача във всички турнири. На 23
май 2015 г. в мач от последният кръг на първенството при домакинската победа с
7 – 3 над Хетафе отбелязва 8-ят си хеттрик за сезона, с който побеждава своят
личен рекорд от 7 хеттрика в един сезон с екипа на Реал Мадрид. В същият мач
успява да подобри и още два свои рекорда, които постави през сезон 2011/12 за
най-много голове в първенството за един сезон от 46 на 48 гола и за най-много
голове в един сезон във всички турнири от 60 на 61 гола. С тези 48 гола за
първенство официално става и първият футболист спечелил Златната обувка за
четвърти път в историята.

На 7 ноември 2016 г. подписва нов договор с Реал Мадрид, който е до 30 юни 2021
година.

Роналдо започва своята кариера в националният отбор на Португалия на 20 август
2003 г. при победата над Казахстан с 1 – 0 . Титуляр е за страната си на Евро
2004, където губи финала от Гърция. На Световното първенство в Германия
Португалия стига до полуфинал, където отпада от Франция. След отказването на
Луиш Фиго от националния отбор през 2006 г. Роналдо става новият капитан на
Португалия. На Евро 2008 Португалия е отстранена от Германия на полуфинал. На
Евро 2012 Португалия за пореден път отпада на полуфинал, този път от бъдещия
шампион Испания. Роналдо взима участие на Световното първенство в Бразилия през
лятото на 2014 г., а първият му мач е срещу Германия, който е загубен с 0:4. До
лятото на 2014 г. Роналдо има 112 мача и 49 гола за родината си.

1Европейските турнири включват Шампионска лига и Купа на УЕФА 2Други турнири
включват Къмюнити Шийлд, Суперкупа на Испания, Суперкупа на Европа и Световно
клубно първенство

1Други турнири включват Суперкупа на Испания, Суперкупа на Европа и Световно
клубно първенство



https://bg.wikipedia.org/wiki/%D0%9A%D1%83%D1%80%D0%B1%D0%B0%D0%BD_%D0%B1%D0%B0%D0%B9%D1%80%D0%B0%D0%BC

Курбан байрамът (на турски: Kurban Bayramı; на арабски: عيد الأضحى, на български
се произнася като „Айд ал-Адха“, „Ейд ал-Адха“ или „Ид ал-Адха“) е мюсюлмански
празник на жертвоприношението в чест на приключването на хаджа, отбелязван на
10–тия ден от месец „зул хидж“ по мюсюлманския календар хиджра, в памет на
жертвоприношението на пророка Ибрахим.

Самото поклонение продължава около седмица, празникът на жертвоприношението
бележи една от върховните ритуални практики. Тези, които празнуват празника у
дома, правят церемония, подобна на тази, която се провежда на същия ден в Мека.
Първо се принася в жертва агне или други жертвени животни и месото се приготвя
за хранене или като дарение на бедните. Жертвените животни се наричат още
курбани – овце, кози, камили, крави и телета. Чете се специална молитва преди
жертвоприношението.

Курбан байрам е 70 дни след Рамазан байрам и продължава 3 или 4 дни. От
по–възрастните отново се иска прошка. За благодарност към Аллах, че го е дарил с
богатство, всеки, който има над определен брой овце, кози, крави и т.н., трябва
да направи курбан. Който не отглежда животни за курбан, си купува, ако има
възможност.



https://bg.wikipedia.org/wiki/%D0%9F%D0%BB%D0%BE%D0%B2%D0%B4%D0%B8%D0%B2

Пло̀вдив е вторият по големина град в България с население 341 625 души (към
31.12.2015 г.). Намира се в западната част на Горнотракийската низина, на двата
бряга на река Марица. Отстои на 15 km северно от Родопите и на 50 km южно от
Стара планина. Градът е застроен в подножията на седем сиенитни тепета, поради
което често е наричан „Градът под тепетата“. Пловдив е управленски център на
област Пловдив, община Пловдив, община Марица, община Родопи и се явява
най-голямото стопанско ядро на Южен централен район.

Пловдив е град на над 8000 години, чието минало може да се проследи от
праисторията до днешни дни. Първите неолитни поселения в границите на днешния
град започват от VI хилядолетие пр. н.е., а от каменно-медната епоха (IV-III
хилядолетие пр. н.е.) животът в града не е прекъсвал, което го нарежда сред
най-древните постоянно обитавани градове в света. Запазени и консервирани са
древни паметници като античният театър, римският одеон, агората (римският
форум), римският стадион, късноантична сграда „Ейрене“, епископската базилика,
малката базилика и други.

В Пловдив се провеждат Международният панаир, международният театрален фестивал
„Сцена на кръстопът“, телевизионният фестивал „Златната ракла“, „Нощта на
музейте и галериите“ и музикалният форум „Sounds of The Ages“.

Пловдив е градът от България, избран за Европейска столица на културата за 2019
година. За тази година статутът е споделен с още един европейски град — Матера в
Италия.

Град Пловдив съществува без прекъсване от VI хилядолетие пр.н.е., но
наименованието му до средата на IV век пр.н.е. не е изяснено. Според някои
автори това име е Евмолпия, възможно име, споменато от Амиан Марцелин през IV
век.

През 342 година пр.н.е. градът е завладян от Филип II Македонски, който го
укрепва с крепостни стени и в по-късните източници той носи неговото име –
Филипополис. През следващите столетия градът е наричан на различни езици с
варианти на това име. В древността се използва неговата тракийска форма
Пулпудева или Пулпудава. След широко разгърнатите строежи на Флавиевата династия
в града за известно време той е наричан Флавия Филипополис. В старобългарски
източници се използват вариантите Пъпълдин, Пълдин и Плъдин, от които произлиза
съвременното име Пловдив. От гръцката форма Филипополис произлиза и турското име
на града – Филибе.

В отделни векове са използвани и други наименования на града, които остават
нетрайни. Някои древноелински източници го наричат Понерополис (буквално „град
на крадците/измамниците“), пеойративно название, вероятно насочено към
владеещите града македонци. През Римската епоха се използва и името Тримонциум
(„Трихълмие“ – заради трите хълма, на които е разположен градът през
Античността).

Някои изследователи идентифицират с Пловдив античния град Одрюза, от който са
запазени само отделни бронзови монети.

Пловдив е разположен в централната част на Горнотракийската низина. През него
преминава най-пълноводната река в България – Марица. Така по естествен начин
градът се разделя на две части. На север от Марица е разположен единствено район
„Северен“, известен още със старото си наименование Кършияка, а на юг се намира
същинската част на града, включваща останалите пет района.

Според Закона за териториалното деление на Столичната община и големите градове,
територията на град Пловдив е разделена на 6 района. Кметовете на градските
райони се избират чрез пряко гласуване сред жителите на града. На провелите се
през 2007 г. местни избори, кметът на район „Тракия“ е избран на първи тур, а в
останалите райони се води балотаж. Във всички районни кметства печелят
представителите на Коалиция „ГЕРБ-ВМРО“. Кметът на Община Пловдив заедно с
шестте районни кметове представляват местната изпълнителна власт.

През 1969 г. Коматево и Прослав са присъединени към административните граници на
града. През 1987 г. с решение на централната държавна власт са обособени
общините „Марица“ и „Родопи“, чийто административен център остава град Пловдив.
В последните години, жителите на селата Ягодово и Крумово правят постъпки за
административно присъединяване към община Пловдив. .

На 1 февруари 1877 г. градът е определен за център на Пловдивската губерния.
След 1879 г. Пловдив е столица на автономната провинция Източна Румелия и
административен център на Пловдивския департамент. От 1885 г. е център на
Пловдивското окръжие, а след 1901 г. – на Пловдивска област. От 1949 г. е
седалище на Пловдивски окръг, а след 1987 г. – на Пловдивска област.

Климатът е преходно-континентален, типичен за доста централни южни части на
Европа. Средната годишна температура е 12,3 °С. Средната максимална температура
през юли е 30,3 °С, а абсолютният максимум е измерен на 5 юли 2000 г. – +45 °С.
Средната годишна минимална температура е 6,5 °С, а абсолютният минимум – минус
31,5 °С е измерен в утрото на 24 януари 1942 г. в състояние на температурна
инверсия. Средната годишна относителна влажност на въздуха е 73%, като
най-висока е през декември – 86%, а най-ниска през месец август – 62%. Средната
годишна сума на валежите е 540 mm, с максимум през май-юни – 69,2 mm и минимум
през август – 31 mm. Средният годишен брой дни със снежна покривка в Пловдив е
33 дни. Средната височина на снежната покривка е между 2 и 4 cm, а максималната
между 6 и 13 cm. В „града под тепетата“ преобладават слаби ветрове (0 – 5 m/s),
като ветровете със скорост до 1 m/s са до 95% в годината. Мъглите са чести през
по-хладните месеци, като дните с мъгли за една година средно са 33.

Пловдивското поле представлява алувиална низина, формирана от река Марица и
нейните притоци. От северозапад, север и североизток се издигат възвишенията
съответно на Ихтиманска, Същинска и Сърнена Средна гора, на изток са Чирпанските
възвишения. От юг полето е оградено от склона на Родопа планина, който е стръмен
и висок – около 1300 m н.в., прорязан от тесните долини на реките Въча, Стара
река, Яденица, Чепинска и др. В града са разположени шест сиенитни хълма. До
началото на ХХ век те са седем, но едно от тях – Марково тепе, разрушено за
направа на павета, с които са били павирани пловдивските улици. Традиционните
имена на хълмовете са: Джендем тепе, Бунарджик, Сахат тепе, Небет тепе, Джамбаз
тепе и Таксим тепе. Последните три възвишения образуват Трихълмието (Стария
град) в централната част на Пловдив.

Поради своята специфика на непрекъснати дървесни масиви и характерно
разположение, те са от изключително значение и имат огромна екологична стойност
за зелената система и здравето в град Пловдив. 

Животът в Пловдив не е прекъсвал в продължение на почти осем хилядолетия, което
прави неговата история изключително богата и интересна. Множеството народи
обитавали територията на града са оставили следите от своето присъствие в
дебелите над 12 м културни пластове и градежи на Пловдив.

Най-старите следи от обитаване на територията на днешния град Пловдив са от VI
хилядолетие пр.н.е., когато възникват първите трайни поселения на територията на
града. Това са няколко неолитни селища като това при Яса тепе 1 в квартал
Филипово и Яса тепе 2 в квартал Лаута. Най-ранното известно селище на
Трихълмието е разкрито на Небет тепе и датира от каменно-медната епоха (IV-III
хил.пр.н.е.). То е обитавано без прекъсване оттогава до наши дни, поради което е
смятано за началния етап от развитието на Пловдив. През желязната епоха селището
на Небет тепе е укрепен пункт на тракийския народ беси, а през V век пр.н.е. е
включено в Одриското царство.

През 342 г. пр.н.е. селището е завладяно от македонския цар Филип II, който му
дава своето име – Филипополис, използвано в различни варианти и до днес. По това
време градът е обграден със здрави крепостни стени, но към 320 г. пр.н.е.
Одриското царство възстановява самостоятелността си. По време на македонското
управление и в последвалата Елинистическа епоха Филипополис е превърнат в град и
един от важните центрове на Тракия.

III-I век пр.н.е. е период на политическа нестабилност в Тракия – одриските царе
изпадат в зависимост от Римската република, често избухват междуособици и масови
въстания. През 183 г. пр.н.е. Филипопол е превзет от македонския цар Филип V, но
малко по-късно одрисите си го връщат. През 72 г. пр.н.е. градът е завладян за
кратко от римския пълководец Марк Теренций Варон Лукул по време на похода му
срещу бесите, но траките скоро възстановяват властта си над града. В началото на
I век тракийски бунтовници обсаждат във Филипопол поддържания от римляните цар
Реметалк II.

Филипополис окончателно попада в пределите на Римската империя при създаването
на провинция Тракия през 46 година. През Римската епоха градът се превръща във
важен пункт на пътя Виа Милитарис, свързващ Сингидунум с Византион. Тук той се
пресича с пътища, водещи до Ескус край дунавския лимес и през Никополис ад
Нестум до другия основен път на Балканите – Виа Егнация. Като главен град
(метрополис) на провинцията в града е седалището на Съюза на траките (Κοινόν των
Θρακων), в който членували представители на отделните градове. Според широко
разпространено мнение, градът получава титлата метрополис по времето на
император Септимий Север, но съществуват и мнения, според които това е станало
още в началото на управлението на Траян.

От поне 220 г. Филипополис получава почетна неокорска титла, която дава право на
града да има храм, посветен на императорския култ. Това става повод Перинт,
седалище на управителя на Тракия, да подчертава своята двойна неокория. За това
свидетелстват отсечени в градската монетарница медальони на император Елагабал и
официални надписи от времето на Александър Север.

През римския период във Филипопол се строят обществени сгради, театър, форум,
съкровищница, храмове, бани, булевтерион (одеон), мащабен стадион. С
разрастването си градът напуска очертанията на Трихълмието и се разпростира в
низината, старите укрепления са построени отново, а през 172 г. император Марк
Аврелий издига втора крепостна стена, за да обхване разрасналия се град.
Тримонциум има мащабна водоснабдителна система, включваща каптажи, резервоари,
тръбопроводи и два акведукта, единствените подобни съоръжения в днешна България.
Разкопки в съвременния град днес разкриват само малка част от античното минало
на старинния Пловдив.

През 250 година, при първото голямо нашествие на готите на Балканския
полуостров, те обсаждат Филипопол, защитаван от римския военачалник Приск.
Опитите на император Деций Траян да помогне на обсадените за осуетени след
поражение на армията му при Берое и градът е превзет, може би със съдействието
на самия Приск. Градът е изцяло опожарен, много от жителите му, според Амиан
Марцелин 100 хиляди души, са избити, а други са отведени в плен.

След опожаряването на Филипополис от готите градът се свива в рамките на
градските стени, а периферните квартали са изоставени. Едва към средата на IV
век той възстановява предишните си размери. Много от унищожените обществени
сгради са възстановени, често с по-големи размери от първоначалните.

При реформите на император Диоклециан в края на III век провинция Тракия е
разделена на няколко части и Филипополис става център на една от тях, обхващаща
частта от Тракия на запад от Чирпанските възвишения, която запазва същото име.

Филипопол впечатлява мнозина от древните автори. Най-известното описание е на
древногръцкия писател от II в. Лукиан от Самосата, който е познавал с най-големи
подробности живота във Филипопол и е единственият античен писател, чието
свидетелство на очевидец е запазено до наши дни.

След разделянето на Римската империя в края на IV век Филипопол остава в
Източната Римска империя, в границите на която е през по-голямата част от
следващото хилядолетие. В средата на VI век, при император Юстиниан I, са
възстановени и надградени крепостните стени около Трихълмието, а в околностите
на града са построени десетки спомагателни укрепления. През следващите
десетилетия Тракия е многократно нападана от българи, авари и славяни, а през
584 година самият Филипопол е подложен на неуспешна обсада от аварите.

В началото на VII век около града е изградена втора крепостна стена, която
обхваща кварталите на изток и на юг от Трихълмието. По това време в голяма част
от Балканския полуостров масово навлизат различни славянски народи. Южно от
Филипопол, чак до района на Солун, се установяват драговитите, за които по-късно
е създадена Драговитийска епископия в рамките на Филипополската епархия. Няма
сведения славяните да нападат града, но се предполага, че славяни се заселват в
него по мирен път.

Според източници от VII век Филипополската епархия обхваща епископии със
седалище в Диоклецианопол (днес Хисаря) и неидентифицираните Севастопол и
Диоспол, а митрополитът е наричан „екзарх на Тракия Драговица“. През VIII век
подчинени на филипополския митрополит са още епископите на Берое, Маркели,
Литопросопос, Декастера и Леведос.

След създаването на Първата българска държава в края на VII век Филипопол се
превръща във важен преден пост на византийското влияние на Балканите. По време
на продължителните войни на Империята с България през VIII век в областта на
Пловдив са заселени много колонисти от Армения и Сирия, сред които значителен
брой привърженици на манихейството и павликянството.

По време на походите на българския владетел Крум през 811 – 813 година, когато
той разрушава много тракийски градове и отвежда жителите им на север,
населението на Филипопол изоставя града и бяга в по-безопасни области на юг.
През 836 година градът е завладян от българския владетел Маламир, като изглежда
се предава и смяната на властта става без особени кръвопролития. Филипопол
остава в границите на България до 970 година, когато е превзет от киевския княз
Светослав I, който разграбва града и набива на кол 20 хиляди негови жители. След
изтласкването на киевските войски от Балканите през следващата година Филипопол
отново е присъединен към Източната Римска империя.

Филипопол се възстановява бързо след руските кланета, като в града и околностите
му отново са заселени павликяни и манихейци от Армения и Сирия. Той става една
от основните опорни точки на император Василий II Българоубиец в продължителните
му войни, довели до унищожаването на Първата българска държава. От средата на XI
век градът е под заплахата на нападенията в Тракия на печенеги и кумани, както и
на продължителното павликянско Въстание на Травъл, поради което около него са
изградени допълнителни укрепления. Император Алексий I Комнин пребивава известно
време във Филипопол, полагайки усилия за налагането на православието сред
павликяните.

През Филипопол сравнително мирно преминават Първият (1096) и Вторият кръстоносен
поход (1149), като в града се обособява Латински квартал със западноевропейски
търговци и занаятчии. При Третия кръстоносен поход през 1089 година гарнизонът и
много жители изоставят града и той е завзет и разграбен от войските на император
Фридрих I Барбароса, които остават там в продължение на шест месеца.

През следващите години Филипопол е засегнат от засилващата се политическа
нестабилност в региона. През 1193 година управителят на филипополската тема
Константин Ангел Дука се обявява за император, но е заловен и ослепен. През 1196
година за управител на областта е назначен българският болярин Иванко, но през
1198 – 1200 година той управлява самостоятелно в съюз с България. През 1204
година Четвъртият кръстоносен поход превзема Константинопол и поставя началото
на Латинската империя, а Филипопол става столица на васално на императора
херцогство. През 1205 година кръстоносците са принудени да напуснат града,
опожарявайки част от него, а малко по-късно той е превзет с нови разрушения от
българския цар Калоян. Градът остава под български контрол до Филипополската
битка през 1208 година, когато херцозите успяват отново да наложат властта си.

Филипопол вероятно е окончателно загубен от херцозите след битката при
Клокотница през 1230 година, макар че херцогството продължава да съществува
формално поне до края на 40-те години. През следващите 140 години градът осем
пъти преминава по мирен или военен път от български под византийски контрол и
обратно, като е в границите на България през 1230 – 1246, 1254 – 1256, 1257 –
1277, 1322 – 1332 и 1344 – 1371 година.

Филипопол е завладян от Османската империя през 1371 година. След Черноменската
битка войските на бейлербея Лала Шахин напредват към града, българският гарнизон
го изоставя и жителите, водени от митрополита, се предават доброволно. Филибе е
превърнат в султански хас в границите на паша-санджака на Румелийския еялет.
Градът е тежко засегнат от войните през Османското междуцарствие – първоначално
контролиран от Сюлейман Челеби, през 1410 година той е превзет от Муса Челеби,
който разрушава крепостните стени, избива много от жителите, а други изселва от
града.

С разрушени укрепления и попаднал дълбоко във вътрешността на Османската
империя, Филибе губи стратегическото си значение на крепост, но в средата на XV
век османците извършват мащабно преустройство на града, съпътствано със
значителни обществени строежи. Западно от Трихълмието е изграден главният
мюсюлмански храм Джумая джамия, построен е нов мост през Марица, северно от
който се образува кварталът Кършияка. Близо до моста бейлербеят Шахбедин паша
основава голям имарет, от който днес е запазена Имарет джамия. Между моста и
Джумая джамия се оформя район с много нови ханове и пазари, който остава
търговския център на Пловдив до края на османската епоха, но до голяма степен е
унищожен през XX век.

Освен значителното мюсюлманско население, установило се в града през този
период, там се запазват и значителни ромейска, българска, арменска и павликянска
общности, както и по-малка, но активна в стопанския живот група дубровничани.
През XVI век в Пловдив се заселват голям брой сефарадски евреи, а през XVII век
пристига компактна група арменци от Галиция. През XVII век част от павликяните
приемат католицизма, а останалите постепенно губят идентичността си. По това
време започва и по-бързото нарастване на българското население в града.

През XVIII век Пловдив се утвърждава като водещ икономически център във
вътрешността на Балканския полуостров с продължаващото разрастване на
традиционното абаджийство и други текстилни производства. Градът не е пряко
засегнат от безредиците на кърджалийството в края на столетието, но те довеждат
до заселването на много бежанци – българи от Тракия и гърци от Епир и Тесалия.

Краят на безредиците и относителната либерализация след Гюлханския хатишериф от
1839 година дават нов тласък на стопанския живот – абаджийското производство
започва да се концентрира в по-големи предприятия, създадени са търговски къщи с
мащабна дейност от Манчестър до Калкута, през 1845 година Михалаки Гюмюшгердан
основава първата текстилна фабрика. Водеща роля в този процес имат българската,
арменската и гръцката общност. През този период много от църквите в града са
реконструирани, строят се и нови, основани са първите модерни училища на
различните общности – българи, гърци, арменци, католици. В Пловдив работят много
представители на Брациговската, Дебърската и Самоковска школа, формира се
характерният стил на пловдивската къща.

През 1850 година българската общност в Пловдив основава първото Класно училище,
което през 1868 година става втората гимназия в България след Априловската
гимназия в Габрово. През 50-те години градът е в центъра на българо-гръцкия
църковен конфликт. Нежеланието на гръцката общност да разреши богослужението на
български език в част от православните църкви в града довежда до отстраняването
на прогръцкия митрополит Хрисант, физически сблъсъци между двете страни и
въвеждане на богослужение на български в катедралата „Света Богородица“. След
отделянето на Българската екзархия до 1906 година в Пловдив има двама
православни митрополити – български и гръцки.

Според свидетелства на посетили града през 1870 година американски мисионери,
той има 30 хиляди жители, като 15 хиляди от тях са турци, 9 хиляди православни
българи, 2 хиляди българи католици, 2 хиляди гърци, а останалите – главно евреи
и арменци. Те определят Пловдив като най-важният културен и политически център
на българите след столицата на Империята Цариград.

Българската общност в Пловдив участва и в революционната дейност в края на XIX
век. През 1869 година в града е създаден комитет на Вътрешната революционна
организация. В плановете за Априлското въстание през 1876 година се предвижда
запалването на голям пожар в Пловдив, който да предизвиква паника – опит за това
е направен, но изгарят само няколко дюкяна. Някои участници в пловдивския
комитет се включват във въстанието на други места. След потушаването на
въстанието много жители на разбунтувалите се селища са отведени в Пловдив,
където част от тях са съдени, а мнозина са обесени по улиците на града.

По време на Руско-турската война Пловдив е завзет от руските войски в средата на
януари 1878 година. Генерал Йосиф Гурко с командвания от него Западен отряд
достига Кършияка на 15 януари. Самият Пловдив е превзет от един драгунски
ескадрон, командван от капитан Александър Бураго, който пресича реката с
разузнавателна мисия, но предизвиква паника сред османските сили и за няколко
часа установява контрол над града.

При Временното руско управление губернатор на Пловдив е генерал Николай
Веляминов, а от май до октомври 1878 година в града е седалището на цялата руска
администрация в България, начело с княз Александър Дондуков-Корсаков. През този
период е възстановен изгореният през войната мост над Марица, създадена е
Дондуковата градина, основано е първото българско военно училище, преместено
през ноември в София. От Виена в Пловдив е преместена печатницата на Христо Г.
Данов, в която започва да се печата първият български вестник след
Освобождението – „Марица“.

През юли 1878 година е сключен Берлинският договор, който създава Източна
Румелия – област с широка автономия, чиято столица става Пловдив. В града се
установяват генерал-губернаторът, правителството, областното събрание,
централните съдилища и военното командване на областта. През следващите години
са създадени първата публична библиотека с музей, първият български
професионален театър, девическото училище е преобразувано в гимназия,
католическото – във френски колеж. През 80-те години в Пловдив работят водещите
български писатели – Иван Вазов, Петко Славейков, Захарий Стоянов, Константин
Величков. Според проведеното през 1884 година първо преброяване Пловдив има 33
хиляди жители, половината от които са българи, а останалите главно турци, гърци,
евреи и арменци. Той е най-големият град в Княжество България и Източна Румелия,
следван от Русе с 26 хиляди жители. През 80-те години започва постепенна
индустриализация на града – създадени са фабрики за спирт (1882), бира (1882),
сапун (1884), няколко частни и държавна печатница, механизира се традиционната
преработка на тютюн.

Още със създаването на Източна Румелия въпросът за нейното обединение с
останалата част от България е основен за политическия живот на областта. През
1885 година Пловдив е в центъра на събитията около Съединението – тук действа
Българският таен централен революционен комитет, местният военен гарнизон
отстранява правителството на областта, а новите власти обявяват присъединяването
на Източна Румелия към Княжество България. Днес 6 септември, Денят на
Съединението, се чества и като празник на град Пловдив.

В годините след Съединението много видни пловдивчани се преселват в София,
където заемат водещи позиции в политическите, деловите и културните среди.
Въпреки това градът запазва статута си на основен административен и стопански
център в Южна България. През 1888 година е удължена железопътната линия, която
вече свързва Пловдив със София. През 1891 година е завършен първият модерен
водопровод, доставящ вода от село Сотир, а през 1896 година е утвърден първият
градоустройствен план. През 1892 г. Пловдив е домакин на Първото българско
изложение с чуждестранно участие, което се превръща в редовно събитие, днес
Международен панаир Пловдив. През следващите години продължава
индустриализацията на града – от София е пренесена нова фабрика за сапуни и
други химикали (1893), създадена е първата голяма мебелна фабрика, както и
предприятия за производство на парфюмерия (1895) и тухли (1897).

В началото на XX век Пловдив израства като голям промишлен и търговски център
със силно развита лека и хранително-вкусова промишленост. През 1904 година голям
пожар унищожава много сгради в занаятчийския квартал Капана. Продължава
тенденцията на изселване на турското население от града, а през 1906 година
избухват антигръцки погроми, при което са дадени жертви от двете страни. През
следващите месеци гръцките църкви са присвоени от Българската екзархия, а голяма
част от гърците напускат Пловдив. В навечерието на Балканските войни населението
наближава 50 хиляди души, като най-бързо нараства делът на циганите (от 0,3%
през 1884 до 7,3% през 1910 година).

След Балканските войни в Пловдив пристигат към 8 хиляди бежанци от Македония и
Източна Тракия. Първоначално настанени в неизползвани обществени сгради, скоро
те създават кварталите Кючук Париж, Борислав, Кирпич махала, Сарай кър. Процесът
на самонастаняване в свободни терени продължава с новата бежанска вълна след
Първата световна война и със значителната имиграция от селата в Родопите. През
1920 година населението на града вече е 64 хиляди души, а през 1926 година – 85
хиляди души.

Бързото нарастване на населението силно затруднява общината в поддържането на
основни публични услуги. През 1927 година започва електрификацията на града,
завършена в края на 20-те години. През 1928 година Пловдив е тежко засегнат от
Чирпанското земетресение, като една трета от сградния фонд е напълно разрушена.
През междувоенния период е разрушена голяма част от старата чаршия на града,
включително големи сгради като Куршум хан.

В междувоенния период продължава индустриализацията на Пловдив. През 1922 година
е основано металообработващото предприятие „Балкан“, което скоро става едно от
водещите в града и е последвано от други фабрики в този сектор. Край завода на
„Балкан“ са построени първите хладилни складове, които произвеждат и лед.
Тютюневата промишленост се модернизира и продължава да играе важна роля, като
във връзка с нея са създадени нови фабрики за хартия и опаковки. Построени са
няколко нови големи консервни и текстилни фабрики, а с ограниченията в
международната търговия през 30-те години – и някои химически производства. През
1932 година е открито летище, а през следващата година – железопътни линии до
Панагюрище и Карлово.

През 1939 г. в Пловдив има над 16 000 занаятчии и над 17 000 работници във
фабрики, предимно в хранителната и тютюневата промишленост. Населението на града
е 106 хиляди души. В годините на Втората световна война се разширява тютюневата
промишленост и търговията и износа на плодове и зеленчуци, но други сектори са
тежко засегнати от срива в международната търговия. През март 1943 година
Пловдив е основен център на съпротивата срещу депортирането на евреите – в града
са арестувани 1500 души, но ден по-късно са освободени след намесата на
митрополит Кирил и други видни общественици. В началото на 1944 година градът е
бомбардиран от британската и американската авиация.

След Деветосептемврийския преврат през 1944 година и Пловдив е засегнат от
вълната на насилие при налагането на комунистическата власт, само т.нар. Народен
съд осъжда на смърт 328 души и стотици други на продължителен затвор, много
граждани са изселени или изпратени в лагери. През 1946 – 1947 година са
национализирани промишлените предприятия, които след това са обединени, с което
е ликвидирана конкуренцията в отделните сектори. Занаятчийските дейности също
започват да се обединяват в контролирани от държавата кооперации.

През 1945 година в Пловдив е създаден университет, разделен по-късно на
Медицински и Аграрен. През 1948 година е приет нов градоустройствен план и е
прокопан тунелът под Джендем тепе, но поради липса на финансиране той дълго
остава неизползваем.

В годините на Народната република в Пловдив са построени мащабни индустриални
предприятия като Комбинат за цветни метали, Текстилен комбинат,
Електроапаратурен завод, Тютюнев комбинат, Консервен комбинат, Комбинат за
мотокари и др. През 1954 година е открит стадион „Пловдив“, а през 1954 – 1956
година е изградена тролейбусна мрежа на градския транспорт, както и
емблематичният за града хотел „Тримонциум“.

През 1960 година населението на града достига 181 хиляди души, а през 1970
година – 264 хиляди. През 60-те и 70-те години на века се извършва масирано
строителство, оформят се съвременните жилищни комплекси. През 70-те и 80-те
години са разкрити много от археологическите паметници в Пловдив, изцяло е
реставриран Старият град.

През 1990 г. е завършен спортният комплекс „Пловдив“, включващ един от
най-големите стадиони и най-голямата гребна база в България. През 1999 г. в
„Града на хълмовете“ се провежда Европейският месец на културата.

Според данните на НСИ към 31.12.2015 г. Пловдив е вторият по големина град в
България с 341 625 жители, а община Пловдив е трета в България след София и
Варна.

Пловдив е третият по големина български град преди и по време на Освобождението
след Русе и Варна. Според данни от 1880 г. в града живеят 24 053 души. След
Съединението за няколко години става най-голям град с 33 032 жители, срещу 30
428 жители на София. Според преброяването от 1946 г. Пловдив е вторият
по-големина град в България с 126 563 души, срещу 366 801 за София.

В Пловдив освен българи, живеят и турци, гърци, арменци, евреи и цигани.
Етнически обособени квартали в Пловдив са „Хаджи Хасан махала“, „Шекер махала“ и
„Столипиново“.

В града преобладава православието, като има население и от всякакви други
клонове, самоопределящи се като християнски – западнокатолици, източнокатолици,
арменско-апостолическо изповедание, протестанти (баптисти, петдесятници и др.),
мормони, адвентисти и др.

Пловдив е седалище на Пловдивската епархия на Българска православна църква. През
2007 г. за митрополит на епархията е избран негово високопреосвещенство Николай
Пловдивски.

Покровител на града е свети апостол Ерм, един от седемдесетте апостоли на Иисус
Христос.

След местните избори, проведени през 2015 г., кмет на Пловдив е Иван Тотев като
това е негов втори мандат.

Античният театър, погрешно известен и като Амфитеатъра, е най-голямо постижение
в областта на реставрацията на паметниците от античността в България. Построен е
в края на 1 век, по времето на римския император Домициан. Театърът е разположен
в естествената седловина между Джамбаз тепе и Таксим тепе. Театронът е разчленен
на два ранга от по четиринадесет реда седалки, отделени с хоризонтална пътека
(диазома). Вероятно театърът е побирал около 3500 зрители. От южната страна на
полукръглата орхестра се издига триетажната сценична постройка, украсена с
фризове, корнизи и статуи. Театърът е проучен археологически от ст.н.с. Лилия
Ботушарова, консервиран и реставриран под ръководството на арх. Вяра Коларова в
периода 1968-1984 г. Тук се провеждат редица културни прояви, сред които Верди
фестивал и Международният фолклорен фестивал.

Римският одеон е реставриран през 2004 г. Построен е през 2-5 в. и е вторият
(или малкият) античен театър на Филипополис със седалки за 350 зрители. В
действителност сградата е строена като булевтерион – седалище на градското
събрание и по-късно е била реконструирана и пригодена за нуждите на покрита
театрална сграда.

Римският форум от времето на император Веспасиан през 1 в. и доизграден през 2
в. се намира до днешната Централна поща в град Пловдив и в непосредствена
близост до Римския одеон. Заема площ от 11 ха и е бил заобиколен от магазини и
обществени сгради. Тук са се фокусирали главните улици на Древния Филипопол.
Форумът е бил средоточие на административния, икономическия, културния и
религиозния живот на античния град. Провеждали са се събрания, дебати, празници,
държавни дела. Комплексът има почти квадратен план с размери 143 X 136 m.

Античният стадион е най-значителният паметник на античния град. Разположен е
между източния склон на Сахат тепе и западния склон на Таксим тепе, в рамките на
укрепения античен град. Простира от днешния площад „Римски стадион“ до площад
„Каменица“ – стълбичките със статуята на Мильо. Построен е през II в. по времето
на император Адриан, по модел на Делфийския стадион. Стадионът има дължина
приблизително 240 m и широчина 50 m. Дължината на пистата е един римски стадий
(около 600 римски стъпки). Съоръжението е побирало до 30 000 зрители, които са
наблюдавали спортни състезания – Питийски, Александрийски и Кендрисийски игри.
Понастоящем се виждат северната дъга на стадиона с 14 реда седалки, засводеният
северен вход (сфендона), подземна улица и част от пистата.

Археологически комплекс „Ейрене“ се намира се в южното подножие на Трихълмието,
от северната страна на античната улица в подлез „Археологически“. Комплексът
представлява останки от представителна сграда, строена през III – IV в. и по
всяка вероятност ползвана като резиденция от виден гражданин на Филипопол.
Съществуват няколко версии коя е Ейрене, изобразена на подовата мозайка в
представителната зала на богатия дом: името на собственичката, името на
тракийската богиня Ейрене (мир) или Ейрене – християнското име на Пенелопа,
девойка от гр. Мегадон, приела християнството през II в. В представителната част
на сградата помещенията са с многоцветни подови мозайки, които впечатляват със
своите геометрични и фигурални изображения.

На хълма Небет тепе се намират останки от първото праисторическо селище на
Трихълмието, което през 12 век пр.н.е. в прераства в древнотракийския град
Евмолпия, един от първите градски центрове в Югоизточна Европа. Разкритите
здрави крепостни стени, ограждащи светилище и аристократичен дворец, са
основните компоненти, характеризиращи селищата през тази епоха. Най-старата част
на крепостта е изпълнена без каквато и да е спойка, с големи сиенитни блокове, в
т.нар. циклопски градеж. Стражите са си осигурили достъп до водата на река
Марица от крепостта по едва забележими врязани в лицето на стръмната скала
стъпала.

Къщи, строени през Възраждането от дървена скелетна конструкция с пълнеж от
непечени тухли (кирпич) или от тънки плоски печени от глина, на два ката паянта
върху каменно-хоросанови темели и приземие.

Повишените икономически възможности на населението през 17-ти век водят до
появата на нов тип градско жилище, т.нар. „пловдивска къща“. В развитието си
през 18-ти и 19-ти век тя преминава през два основни периода – несиметричен и
симетричен. Най-старите образци на пловдивската къща датират от средата и края
на 18-ти век и са представители на несиметричния архитектурен стил.
По-забележителни паметници на несиметричния стил са Фурнаджиевата къща, къщата
на ул. „д-р Стоян Чомаков“, къща „Клианти“ и др. Появата на пловдивската
симетрична къща се отнася към 30-те години на 19-ти век. Богаташките са
симетрични (овален салон с по четири стаи в ъглите) и раздвижени с еркери и
клюкарници на горния етаж. . Типични симетрични сгради в Пловдив са домовете на
Куюмджиоглу, на Димитър Георгиади, на Георги Мавриди, на д-р Стоян Чомаков, на
д-р Димитър Бирдас и др..

Най-богатите имат в двора гивгирена (сиреч масивно засводена,
огнеупорно-негорима) мааза за ценни стоки (Андреа Георгиади къща на СУБ и др.;
единствената останка от Чалъковата къща, превъзхождала Куюмджиоглу по
великолепие е гивгирената ѝ мааза на Янгънлъка/пожарището на Таксим тепе,
северозападно над античния театър); имат гивгирена щерна (цистерна, резервоар за
дъждовната вода от покрива за пране и къпане) с изваян мраморен кладенец,
бакърен капак и кован чекрък; някои имат към кухненската слугинска пристройка,
дори и турска баня с пералня (Хиндлиян, Хаджи Драган Калофереца).

Пловдивските тепета – тепето с часовниковата кула (Сахат тепе или още Данов
хълм), тепето на изворите (Бунарджик) и тепето на духовете (Джендем тепе или
Младежки хълм), през 1995 г. са обявени за природно-защитени територии. Тепето
на духовете има надморска височина (кота терен) 307 m. В центъра на града се
намират „Цар Симеоновата градина“ и „Дондуковата градина“, които са сред първите
паркове в България.

Пловдив е един от най-значимите икономически центрове на България. Област
Пловдив произвежда около 7,5% от брутния вътрешен продукт на страната по данни
от 2014 г. През 2014 г. в областта работят над 35 хил. фирми, в които се трудят
284,9 хил. души. Благоприятни фактори за това са централното географско
разположение и сравнително добрата инфраструктура. Пловдив има международно
летище, интермодален терминал, в близост до града минава автомагистрала
„Тракия“, има добре развита система от първокласни пътища и железопътна мрежа.
През 1895 г. е основана Пловдивската търговско-промишлена камара. [14]. В града
действат още Стопанска асоциация – Пловдив, Пловдивска стокова борса, Свободна
безмитна зона.

Традиционно развити са отраслите преработваща промишленост,търговия, транспорт,
комуникации и туризъм. От гледна точка на инвестициите с най-голям дял е
промишлеността, следвана от търговията. В близост до града е изградена Тракия
икономическа зона, една от най-големите индустриални зони в Източна Европа. Сред
големите компании в региона са EVN България (енергетика), ПИМК (транспорт), Инса
Ойл (горива), Liebherr (машини и оборудване), Магна Пауъртрейн (машини и
оборудване), Белла България (храни), Сокотаб (цигари), АББ България (машини и
оборудване), Шнайдер Електрик (машини и оборудване), Филкаб, КЦМ (метали), ЕАЗ,
Агрия (химическа промишленост), производителят на опаковки Дунапак Родина,
производителят на мотокари Балканкар Рекорд, производителят на обувки Флавия,
текстилният комбинат Марицатекс (основан 1890 г.), стъкларският завод Дружба.

Пловдив е един от водещите индустриални центрове в България. Областта се нарежда
на първо място в страната по брой заети в преработващата промишленост (над 69
хил. през 2014 г.), което свидетелства за силната ѝ промишлена специализация.
Промишлеността е с основен принос за инвестициите в пловдивския регион. Пример
за това е Тракия икономическа зона, която се откроява като един от най-мащабните
икономически проекти в България. Зоната обединява 6 индустриални парка около
Пловдив (ИЗ Марица, ИЗ Раковски, ИЗ Куклен, Агроцентър Калояново,
Високотехнологичен иновационен парк Тракия и Образователен и високотехнологичен
парк Пловдив) с обща площ 10 700 000 м². Привлечени са над 114 инвеститори,
който са реализирали инвестиции от над 1 млрд. лв. и са открили повече от 15
хил. работни места.

Традициите на Област Пловдив в промишлеността датират от десетилетия.
Пловдивският Завод за пишещи машини е известен с производството на пишещи машини
„Марица“, „Хеброс“, както и ксерографи. През 70-те и 80-те години на XX век,
като част от българската компютърна индустрия, в града работят Завод за сензори
и сензорни устройства (ЗССУ), произвеждащ компютри „Пълдин“. Заводът за
запаметяващи устройства (ЗЗУ) произвежда ЗУМЛ, завод за периферни устройства
(ЗПУ) – флопи-дискови устройства (ЗУГМД), завод „Кочо Цветаров“ – гъвкави
магнитни дискове (дискети). Предприятието „Оптела – Лазерни технологии“ и днес е
водещ производител на мощни CO2 индустриални лазерни източници и на двуосни
индустриални лазерни системи .

През 60-те години на XX век в Пловдив се произвеждат автомобили Булгаррено и
Булгаралпин. От 1986 г. българо-руското съвместно предприятие „Автоелектроника“
произвежда електронни модули и микропроцесорни системи за автомобили.
Авиоремонен завод „Георги Бенковски“ е специализиран в капитални ремонти и
производството на резервни части за летателни апарати и авиационни двигатели.
През последните години в предприятието се реновират самолети МиГ-21, МиГ-29,
вертолети Eurocopter EC725 Cougar.

Поради разположението си в най-плодородната част на Тракийската низина,
пловдивският регион развива лозаро-винарството, производството на розово масло,
плодове и зеленчуци, консервна промишленост. Сред най-големите компании в
хранително-вкусовата индустрия са Пловдив-БТ, козметична компания Ален мак,
Белла България (с марките хранителни продукти Сачи, Леки, Народен и др.),
предприятие за майонеза Краси, захарен комбинат Кристал, консервен комбинат
Филикон, пивоварна Каменица, Винпром Пещера (със седалище в Пловдив).

В града действат девет традиционни пазара за селскостопански стоки, които се
управляват от общинско предприятие „Общински пазари“ : Понеделник пазар,
Четвъртък пазар, Събота пазар, пазари Тракия-1, Тракия-2, пазар „Чайка“, пазар
„Олга Скобелева“, пазар „Панорама“ и пазар „Смирненски“.

Районните универсални магазини (РУМ) са приватизирани в началото на 90-те и днес
работят като търговски центрове или супермаркети: РУМ „Дружба“, РУМ „Тракия“,
РУМ „Родопи“, РУМ „Изгрев“. По подобен начин се развиват и сградите на Мебелна
къща, магазин „Детски свят“, магазин „Евмолпия“, магазин „Молдавия“, а на
мястото на магазин „Направи си сам“, който беше разрушен, сега има нов модерен
търговски център. В града работят нови търговски центрове, филиали на всички
големи търговски вериги, както и местните вериги. Изградени са три търговски
центрове от типа мол: Мол Пловдив, Мол Марково Тепе и Мол Галерия.

Пловдив е един от важните транспортни центрове на България. Още от древността
Тримонциум е главен град по римския път Виа Милитарис (Виа Диагоналис) с връзка
към Виа Игнация и Бяло море. Днес през града минават основни автомобилни пътища
с международно значение: Автомагистрала А1 – „Тракия“, част от Европейски път
Е80, Паневропейски транспортен коридор 4 и Паневропейски транспортен коридор 8
преминава на 5 km северно от Пловдив.

Най-големите транспортни съоръжения в Пловдив са пътен възел „Родопи“,
Коматевски транспортен възел, надлезите на Асеновградско шосе, Карловско шосе и
Цариградско шосе, „Бетонния мост“ на Кючук Париж. В центъра на града са
построени два тунела. Река Марица, протичаща през Пловдив се преодолява чрез
шест моста.

Пловдив е основен център на железопътния транспорт в Южна България. От 1874 г.
през Пловдив преминава железопътната линия Любимец – Белово, разширена в
началото на 20 век до София и Истанбул. Пловдив е център на ЖП управление за
Южна България, а оттук започват линиите за Стара Загора и Бургас, Карлово,
Панагюрище, Пещера, Хисаря и Асеновград.

Вътрешноградският транспорт в Пловдив се осъществява по 29 автобусни и 7
маршрутни линии. До Октомври 2012 г. в града имаше тролебусен транспорт
обслужван от 4 линии – 3, 14, 19 и 134. Автобусна линия 5, която също беше
спряна с тролейбусния транспорт също изпълняваше тролейбусен маршрут, но поради
липса на добра контактна мрежа беше автобус. Автобусите в града са с номера: 1,
4, 6, 7, 9, 10, 11, 12, 15, 16, 17, 18, 20, 21, 22, 24, 25, 26, 27, 29, 36, 37,
44, 66, 93, 99, 113, 116 и 222, а маршрутните линии са с номера 1, 2, 3, 4, 5, 6
и 8. Автобусна линия 22 пътува до села в община Марица – село Катуница, село
Ягодово и село Караджово. Маршрутна линия 2 е с маршрут до село Крумово и до
летището в определени часове. Маршрутна линия 5 е с маршрут до село Труд.
Маршрутна линия 6 е с маршрут до село Войводиново. Маршрутна линия 8 е с маршрут
до село Рогош, село Маноле и село Скутаре.

Пловдив се обслужва с ефирен радио- и телевизионен сигнал чрез предавателните
станции на връх Ботев, край хижа Здравец (РРТС Здравец) и на Сахат тепе (РРС
Пловдив). С обикновена антена в града се приемат над 20 УКВ-радиостанции и 6
телевизии . Лицензираните оператори на кабелна телевизия са Blizoo (бившите
Евроком кабел и Кейбълтел), N3 (Entry), Digital Cable Company (DCC).

Пловдив разполага с 12 ДКЦ-та, които са с държавно и общинско участие, пет
частни болници – Медлайн Клиник, Каспела, Торакс, Пълмед и Тримонциум, 16
поликлиники (10 от които стоматологични) и 5 диспансера. На територията на града
функционират и около 600 частни лекарски кабинети, над 30 държавни и над 120
частни аптеки.

През 1951 г. Военна болница (сега ВМА МБАЛ „Пловдив“) е настанена в сградата на
бившата Международна католическа болница. През 80те и 90те години на XX век са
постоени нови бази на пловдивските болници МБАЛ „Пловдив“, УМБАЛ „Свети Георги“
и МTB „Пловдив“.

Археологическият музей е създаден през 1882 г. като Народен музей на Източна
Румелия. Неговото узаконяване се извършва с указ на НВ Цар Борис III от 1921 г.
През 1928 г. музеят е настанен в сградата на пл. „Съединение“, построена през
осемдесетте години на 19 век от видния пловдивски архитект Йосиф Шнитер. Музеят
представлява най-голямата съкровищница на археологическото богатство на древна
Тракия. Трите отдела – „Праистория“, „Античност“ и „Средновековие“, съдържат
ценни находки от старокаменната епоха (палеолит) до ранноосманския период в
българската история (15–16 век).

Исторически музей – Пловдив е създаден през 1951 г. като научен и културен
институт за събиране, опазване, научно изследване и популяризиране на
историческите свидетелства за миналото на Пловдив и Пловдивския край за периода
от XV до ХХ в. Експозициите на музея са разположени в три отделни сгради –
паметници на културата.

Регионалният етнографски музей – Пловдив е открит през 1917 г. На 14 октомври
1943 г. новият дом на музея – Куюмджиевата къща – е открит за посещения. През
1949 г. Общинската къща-музей се преименува в Народен етнографски музей, а през
1952 г. е наредена постоянна експозиция, обновена изцяло през 1962 г. Над 40-те
хиляди предмети в неговите хранилища са разделени във фондовете: Селско
стопанство, Занаяти, Тъкани и облекло, Мебели и интериор, Музикални инструменти
и обреден реквизит, произведения на изобразителното изкуство. Оформени са
фототека, научен архив и библиотека. В последните години екипът на Етнографски
музей Пловдив работи по преструктурирането на експозицията с акцент върху
градската културна област, в която е огромният потенциал на тази институция.

Природонаучният музей е открит през 1955 г. в старинната сграда на някогашната
Пловдивска община, построена през 1880 г. Началото на музея се поставя от
богатите колекции на бившия френски колеж „Св. Августин“. Днес музеят е един от
най-значимите в страната, с богати сбирки в разделите Палеонтология,
Минералогия, Ботаника. Няколко зали са посветени на животинския свят, а в
приземието се намира най-големият сладководен аквариум в България с над 40 вида
декоративни риби и някои земноводни. Особено ценна е сбирката от родопски
минерали.

Музеят на авиацията е открит на 21 септември 1991 г., намира се на територията
на авиобаза Крумово, на 12 km от Пловдив. Музеят притежава приблизително около
6800 експоната, 59 летателни апарата, разположени в две вътрешни и една външна
експозиции, два ремонтно-възстановителни хангара и архивохранилище.

Пловдив е развит център на иконописта още от Средновековието. През Възраждането
в града идват да работят майстори зографи от цялата страна, сред които са
Димитър Зограф и синът му Зафир (Станислав Доспевски), Захари Зограф, Георги
Данчов и др. След Освобождението, когато Пловдив е столица на Източна Румелия,
тук работят големият български художник от чешки произход Иван Мърквичка и един
от първите преподаватели в Държавното рисувателно училище Антон Митов. През 1912
г. е организирана изложба, на която са поканени всички художници от Южна
България, с което се полага началото на Дружество на художниците с център
Пловдив. В изложбата участват 16 автори, които стават и основатели на
дружеството. В Дружеството участват основните фигури в българското изобразително
изкуство по онова време, като Христо Станчев, Сирак Скитник, Живка Пейчева,
Николай Райнов, Давид Перец, Даниел Дечев, Цанко Лавренов, Димитър Павлов, Златю
Бояджиев, Владимир Рилски, Борис Ангелушев и др. През 50-те години Дружеството
на пловдивските художници се включва в Съюза на българските художници.

Характерен възход е отбелязан през 60-те и 70-те години с изявите на цяло
поколение творци с национално значение: Иван Кирков, Колю Витковски, Йоан
Левиев, Димитър Киров, Георги Божилов – Слона, Ана Гребенарова, Енчо Пиронков,
Христо Стефанов и др. Като силно начало на 90-те се явява дейността на едно от
първите в страната младежки авангардни сдружения – група „Ръб“, а в началото на
новото хилядолетие и Сдружението за съвременно изкуство „Изкуство днес“.

Изложбена зала на Дружество на пловдивските художници Адрес: ул. „Гладстон“ 32
тел: +359 886 972737

Пловдив има сериозни основания да се гордее като родно място на българската
книга, книгоиздаване, книгоразпространение и периодичен печат и като първия
голям литературен център. През 1855 г. тук е създадено първото българско
издателство от възрожденеца Христо Г. Данов.

Пловдивският симфоничен оркестър е първият извънстоличен държавен оркестър.
Създаден е през 1945 г., а корените му са от 100-годишната оркестрова традиция в
Пловдив. Пловдивската опера и балет са създадени през ноември 1953 г. През 1964
г. в Пловдив се създава Академията за музикално и танцово изкуство. Тя е второто
висше учебно музикално заведение в България след Националната музикална академия
в София. Пловдивското музикално училище, както и Певческото дружество са също с
исторически традиции.

Международно известни са Хорът на пловдивските момчета, младежи и мъже „Стефка
Благоева“, Камерен хор „Иван Спасов“, хор "Детска китка" и хор "Евмолпея".

През 1999 г. в Пловдив се провежда „Европейски месец на културата“, част от
инициативата „Европейска столица на културата“, организирана от Европейския
съюз. В това събитие Пловдив е партньор на немския град Ваймар.

В Пловдив е построен най-големият спортен център в България – спортен комплекс
„Пловдив“. Разположен в северозападната част на града, комплексът включва
стадион за 55 000 зрители, най-голямата гребна база на Балканите, закрит плувен
басейн, открити и закрити тенискортове и лекоатлетическа писта.

Пловдив разполага с най-голямата гребна база на Балканите, където могат да се
провеждат състезания по гребане. Тя се намира до парк „Отдих и култура“ в
северозападната част на града и представлява канал с дължина: 2 200 m, широк 120
m и дълбок 3 m. През 2011 г. е извършен ремонт на стойност 1,6 млн. лева
включващ обновяване на хангарите и съблекалните, както и изграждане на нова
трибуна за 800 зрители. Пловдив е домакин на редица европейски и световни
първенства по гребане за мъже и жени.

През август 2015 г. е открита новата мултифункционална спортна „Колодрума“.
Спортното съоръжение изпълнява функцията на покрит колодрум, спортна зала,
концертна зала и място за множество социални прояви и мероприятия. Изградено е
на мястото на бившия открит колодрум в града под тепетата и към момента е
единственият покрит колодрум в България и един от най-модерните на Балканите.
Максималния капацитет на залата е 7530 зрители.

Други по-значими спортни съоръжения и атракциони в Пловдив са стадион „Христо
Ботев“, стадион „Локомотив“ с картинг-писта „Лаута“, стадион „Марица“, стадион
„Тодор Диев“, хандбална зала „Локомотив“, спортните зали „Дунав“, „Строител“,
„Чайка“, „Академик“, „Total Sport“, водния комплекс Акваленд.

Пловдив е сред най-футболните градове в България с 4 отбора в професионалния
футбол – „Ботев“ (основан 1912 г.), „Марица“ (основан 1921 г.), „Локомотив“
(основан 1926 г.) и „Спартак“ (основан 1947 г.).

Международният боксов турнир „Странджа“ се провежда ежегодно в Пловдив от 1949
г. В изданието за 2007 г. в турнира взимат участие 96 боксьори от 20 страни.
Край Пловдив са разположени клубове по конен спорт „Аркан“ и конно-спортна база
„Хан Крум“.

В българското волейболно първенство участват отборите на „Локомотив“ и „Виктория
волей“ (мъже) и „Марица“ (жени). Членове на Българска федерация по баскетбол от
Пловдив са клубовете: „Марица“, „Марица 1991“, „Марица Кършиака“, „Академик“ и
„Академик-жени“.



https://bg.wikipedia.org/wiki/%D0%9D%D0%B0%D1%86%D0%B8%D0%BE%D0%BD%D0%B0%D0%BB%D0%B5%D0%BD_%D0%BE%D1%82%D0%B1%D0%BE%D1%80_%D0%BF%D0%BE_%D1%84%D1%83%D1%82%D0%B1%D0%BE%D0%BB_%D0%BD%D0%B0_%D0%93%D0%B5%D1%80%D0%BC%D0%B0%D0%BD%D0%B8%D1%8F

Германският национален отбор по футбол (на немски: Die deutsche
Fußballnationalmannschaft) е футболен отбор, който представлява Германия в
международните футболни състезания и срещи от 1908 година. Той се управлява от
Германския футболен съюз (ГФС), създаден през 1900 година. След повторното
създаване на ГФС през 1949 година, отборът представлява Федерална република
Германия. По време на съюзническата окупация и разделението на страната, други
два отделни национални отбора са признати от ФИФА: отборът на Саарланд,
представляващ Саарланд (1950 – 1956 г.) и Националния отбор по футбол на ГДР,
представляващ Германската демократична република (1952 – 1990 г.). Резултатите и
на двата отбора са част от статистиката на настоящият национален отбор. След
обединението през 1990 година, официалното име и код на отбора е Германия (GER).

Германският национален отбор е един от най-успешните футболни национални отбори
на света със спечелените общо четири Световни първенства (1954, 1974 1990 и
2014) и три Европейски първенства (1972, 1980 и 1996). Тимът също така завършва
на второ място на Европейски първенства три пъти (1976, 1992 и 2008), четири
пъти на Световни първенства (1966, 1982, 1986 и 2002), както и четири пъти на
трето място на Световни първенства (1934, 1970, 2006 и 2010). С достигнатите
осем финала и тринадесет полуфинала на Световни първенства и шест финала и девет
полуфинала на Европейски първенства, Германският национален отбор по футбол е
абсолютен рекордьор по тези показатели. Източна Германия печели Олимпийското
злато през 1976 година. В краят на Световното първенство по футбол 2014,
Германия получава най-високият ELO рейтинг в историята с рекордните 2200 точки.
Германия е единствената страна, която има спечелени Световни първенства по
футбол, както при мъжете така и при жените. Също така Германия е единственият
европейски национален отбор, който печели Световно първенство в една от двете
Америки. Германия е единствената европейска нация, която се е класирала на всяко
Световно първенство, за което е подала заявка за участие, с изключение на
Световно първенство по футбол 1950, когато е извадена от състезанието заради
ролята си във Втората световна война. Настоящият старши треньор на отбора е
Йоахим Льов.

Между 1899 и 1901 г. се провеждат неофициални срещи между английски и германски
сборни отбори, които завършват с изразителни победи за англичаните. Тези двубои
не са признати днес като официални срещи на германския национален отбор и се
считат за мачове на предшественик на днешната национална селекция. Всички тези
двубои са организирани от Валтер Бенземан, създател на Германския футболен съюз.

След основаването на Германския футболен съюз през 1900 г. създаването на
представителен германски тим се обявява за цел на новата организация.
Съществуват обаче сериозни трудности по финансирането на такъв отбор и първият
опит да се организира футболен двубой на национално ниво се проваля. Постепенно
футболът се превръща в любим спорт на германския обществен елит и след
пропуснатото участие на Олимпийските игри през 1908 г., за задача на футболния
съюз се поставя изпращането на отбор на олимпиадата през 1912 г.

Цели осем години след основаването на ГФС, на 5 април 1908 г. се изиграва
първата официална среща на германския национален отбор. Приятелският двубой се
изиграва на базелското игрище Ландхоф германците губят от домакина Швейцария с
5:3, като това е третата официална среща на „кръстоносците“. Първите две
швейцарците губят от Франция.

Швейцарците традиционно са първия противник на германците в срещи на
националните отбори след значими исторически събития. Така тези два отбора
играят след двете световни войни, както и след Обединението на Германия. На 4
април 1909 г. германците надделяват в Карлсруе пред 7,000 зрители с 1:0, а за
100-годишнината от първия мач на германския национален отбор на 28 март 2008 г.
Германия отново печели срещу швейцарците с 4:0.

Преди първата среща на националния отбор в Германския футболен съюз възникват
спорове как да се формира представителния тим. Накрая се стига до решение да се
повикат футболисти от всички части на Германия, в които се играе организиран
футбол. Така местните федерации изготвят списъци с номинирани играчи, а
футболният съюз взема крайното решение за окончателния състав. Освен това всяка
федерация е точно инструктирана футболист на какъв пост да номинира, за да не се
стигне до положение, при което няма предложен вратар. В крайна сметка избраните
футболисти са събрани на хаотичен принцип, като много от тях разбират, че са
повикани в националния отбор от пресата, а пътуването за мачовете е определяно
като „едно малко приключение“. Понеже много от футболистите предпочитат да
играят за клубните си отбори, те отказват повиквателните. Те първоначално са
заплашвани с наказания до въвеждането на правилото, че клубният тим, изпратил
свой футболист в националния отбор, и загубил мач при отсъствието на този
футболист, има правото да преиграе загубения двубой. След като първоначалният
принцип за избирането на националните футболисти не е особено успешен, се решава
на един и същи ден да се играят две срещи на националния отбор, при които да се
повикват 22 играчи и така да се спре с критиките по номинирането на национални
футболисти. За първи път два мача се играят на 4 април 1909 г. и от тогава
датира и първата победа на германците (1:0 срещу Швейцария в Карлсруе). При
победата над швейцарците играят германски футболисти от Южна Германия, а по
същото време в Будапеща играчите от Северна и Централна Германия завършват 3:3 с
домакините Унгария. Германският футболен съюз решава да сформира тимовете по
такъв регионален принцип, тъй като тези футболисти играят по-често заедно и
съответно се познават по-добре, което води и до по-добър синхрон при съвместната
игра.

Въпреки подобрените резултати на германския отбор, организацията за националните
срещи продължава да е съществен проблем. Така през 1910 г. ГФС не се съобразява
с важните клубни мачове и насрочва среща на националния отбор срещу Белгия в
Дуисбург само ден след финала за германското първенство в Кьолн. Играчите от
финалистите за шампионата отказват повиквателните за националния тим и само час
преди началото на националната среща на стадиона в Дуисбург се явяват само 7
германски футболисти. Стига се до куриозната ситуация да се вземат хора от
дуисбургската публика за национални играчи. Съдията на този двубой Макс Графе от
Лайпциг ръководи и финала за германското първенство предния ден.

В началото на ХХ век футболът навлиза в олимпийските игри. През 1900 и 1904 г.
той е представен демонстративно, а от 1908 г. е пълноправен олимпийски спорт.
През посочените три олимпийски години германският футболен отбор на взема
участие, а това става през 1912 г. на Олимпийските игри в Стокхолм, когато
будестимът играе срещу Австрия, Русия и Унгария. След рекордната победа срещу
руснаците с 16:0, когато Готфрид Фукс сам отбелязва 10 гола, германците записват
загуби от двата отбора на Австро-Унгария – 1:5 от Австрия и 1:3 от Унгария и
отпадат от по-нататъшното участие.

През 1914 г. са насрочени множество срещи на национално ниво, които обаче са
отменени след началото на Първата световна война. Тяхното организиране е целяло
отлична подготовка за футболния турнир от олимпиадата в Берлин'1916, също
отменена поради войната. По време на военните действия не се играят футболни
срещи.

До Първата световна война по време на официалните срещи на националния отбор на
Германия цари приятелска атмосфера, а през 1912 и 1914 г. дори холандските
зрители ръкопляскат на германските футболисти преди срещата между двата
национални тима. Политическите конфликти и загубената война водят до изолирането
на германското общество и в частност на футбола от Европа. След като Швейцария
се съгласява да играе официална среща с Германия през 1920 г. Великобритания,
Франция и Белгия заплашват алпийската държава с футболен бойкот. Швейцарците не
се поддават на заплахите, но тогава английската футболна асоциация предлага
Германия за изключване от ФИФА. Предложението е отхвърлено и в знак на протест
англичаните демонстративно напускат световната футболна федерация. Швейцария се
опитва да не смесва политиката с футбола и изиграва още една среща с Германия
през 1922 г., което пък става причина Белгия да отмени насрочената си среща с
футболистите от Алпите. Всички тези събития показват в каква степен футболът е
зависим от политическите идеологии в първата половина на ХХ век. Така през 1922
г. австрийското списание „Дас илюстрийрте Шпортблат“ написва, че в лицето на
германските и австрийските футболисти се представя „общият равноправен германски
народ“. През 1923 г. Италия става първият противник от войната, изиграл футболна
среща с Германия след края на конфликта. Примерът на италианците е последван
през 1929 г. от Шотландия, а дотогава германците играят с военно неутрални
страни като Нидерландия, Швеция и Норвегия. От 1924 г. германците бойкотират
австрийския футбол по „етични причини“, тъй като в Австрия се въвежда
професионален футбол. Бойкотът продължава до 1929 г., а от 1926 г. Ото Нерц
става първият национален селекционер на Германия. Нерц бързо въвежда модерната
за времето си система от британския футбол „WM“.

Поради войната олимпиада не се провежда през 1916 г., а Германия е допусната на
най-големия световен спортен форум чак през 1928 г. На Олимпийските игри в
Амстердам футболният отбор на германците побеждава съседите от Швейцария с 4:0,
но след това отстъпва от станалия по-късно победител във футболния турнир отбор
на Уругвай с 1:4. Мачът с „урусите“ предизвиква грозни сцени, след които двама
германски и един уругвайски футболисти са изгонени, а в германската преса се
появяват анти-уругвайски настроения.

През 1930 г. се изиграва първата среща на Германия с Франция, станала възможна
след оттеглянето на френските войски от германския регион Райнланд. Двубоят
между двете страни е обременен от емоциите на Първата световна война и във
френската преса германските футболисти са сравнени с войници-агресори.

Заедно с други европейски футболни съюзи ГФС отказва да изпрати представителен
отбор на страната си за първото световно първенство по футбол в Уругвай през
1930 г. поради дългото пътуване (около 2 седмици!) и произтичащите от това скъпи
разноски по участието. Все пак футболният съюз не посочва официална причина за
отказа си.

В периода 1920-1933 г. германският национален отбор постига 23 победи, 13
равенства и 19 загуби. Пречка за по-доброто представяне на бундестима е все още
несъгласуваното избиране на национални футболисти, ставащо не по футболни
достойнства, а въз основа на пристрастното мнение на делегатите на местните
футболни федерации, искащи да видят свои земляци в националния тим.

Германският национален отбор играе с Франция на 5 март 1933 г., а за същия ден
райхсканцлерът Адолф Хитлер насрочва нови избори. Французите се опасяват за
сигурността на своите футболисти и привърженици, които трябва да пътуват до
нацистката страна, и след намесата на французина Жул Риме, тогавашен председател
на ФИФА, и Френската футболна федерация футболната среща се отлага за 19 март.
Тя преминава без никакви проблеми за сигурността и в тази връзка Риме прави
комплимент на организаторите пред вестник „Фьолкишер Беобахтер“, благодарейки за
„примерните спокойствие и ред“, които според него говорят за „високото културно
равнище на германския народ“. В Германия тази среща е използвана за пропагандни
цели и в същия вестник се акцентира върху намалените цени на билетите и
свободния вход за безработни.

Особеност на времето между двете световни войни е, че на някои дни са се играели
по два мача на националния отбор. Така на 15 септември 1935 г. един германски
отбор играе във Вроцлав, а друг – в Шчечин; на 27 септември – в Прага и Крефелд;
на 21 март 1937 г. – в Щутгарт и Люксембург; на 20 март 1938 г. – в Нюрнберг и
Вупертал; на 26 март 1939 г. – във Флоренция и Люксембург; на 5 октомври 1941
г. – в Стокхолм и Хелзинки. Все пак, при втория двубой на терена са играели
резервните футболисти на германския национален тим. На два пъти, през 1923 и
1933 г., се играе среща на 1 януари, като и в двата случая съперник е Италия,
домакинствала в Милано и Болоня.

След квалификациите за Световното първенство в Италия през 1934 г. Германия за
първи път се класира за световни финали. Райхстреньорът Ото Нерц съставя отбор
от млади футболисти, пет от които нямат национална среща преди световното
първенство, а трима имат само един мач. Най-опитен от германците е играчът на
Шалке 04 Фриц Сцепан, който е и капитан. Турнирът се провежда изцяло по
системата на „директната елиминация“, а германците достигат до полуфинал. При
победата срещу Белгия с 5:2 Едмунд Конен отбелязва първият чист „хет-трик“ в
историята на световните първенства. Той вкарва три гола за едно полувреме, за
разлика от аржентинеца Гилермо Стабиле, на когото четири години по-рано са
необходими две полувремена да вкара три попадения на Мексико при победата с 6:3.
В четвъртфиналната среща германците отстраняват Швеция с 2:1, но след груби
грешки на своя вратар Вилибалд Крес, Германия е спряна с 1:3 от Чехословакия в
полуфинален двубой. След лошото си представяне Крес повече на играе с
националния екип. Утеха за германския отбор е спечеленото трето място след
победа в „малкия финал“ срещу Австрия с 3:2.

През 1935 г. се провеждат 17 приятелски срещи, тъй като нацистите се надяват
така да спечелят международното благоразположение. В същото време за противници
са избирани по-слаби отбори, за да се затвърди националното самочувствие.
„Поредиците от успехи“ притъпяват страха от новия тоталитарен режим в
обществото.

След като футболът не присъства в програмата на олимпийските игри през 1932 г.,
германските национали стартират футболния турнир от Олимпиадата в Берлин'1936 с
9:0 срещу Люксембург. Последвалата загуба с 0:2 от Норвегия слага край на
копнежите по златните медали, а за нацистките лидери поражението е
катастрофално, тъй като планираната пропагандна дейност във връзка с бъдещите
спортни успехи остава неизползвана. Мачът с норвежците е първият, на който лично
присъства Хитлер, а този олимпийски турнир е последният за първия отбор на
Германия до 1988 г..

След края на игрите е потърсена сметка на отговорниците за провала. Вината е
прехвърлена на националния треньор Ото Нерц, въпреки че президентът на ГФС
Феликс Линеман дава разпореждане основните футболисти да бъдат запазени срещу
норвежците. Нерц е освободен, а неговото място заема Зеп Хербергер. Ото Нерц се
възпротивява на решението и протестира, но в крайна сметка се примирява.

Под ръководството на Зеп Хербергер Германия побеждава Естония, Финландия и
Швеция и се класира за Световното първенство през 1938 г. във Франция. След
аншлуса на Австрия към Германския райх през 1938 г. се играе „братска“ среща
между Германия и Австрия. След като австрийците печелят двубоя, у зрителите
остава впечатлението, че новият „великогермански“ отбор ще бъде изграден
предимно от австрийци. Отношенията между австрийските професионални футболисти и
германските аматьори са изключително лоши, като доминират взаимно отрицание и
недоверие. На световното първенство германският национален отбор, считан от
мнозина за един от фаворитите на турнира, отпада още на осминафиналите от
Швейцария. След 1:1 в първия двубой, швейцарците надделяват в преиграването с
4:2 и предизвикват най-лошото представяне на „бундестима“ на световни футболни
финали до днес. По време на турнира германските футболисти събират негативните
настроения на неутралните любители на футбола, важащи преди всичко за
политическите нацистки лидери. Основна причина за краха на националния отбор
през 1938 г. се посочва незачитането на мнението на Хербергер по чисто футболни
въпроси, на когото е наредено да пуска в игра равностоен брой германци и
австрийци без оглед на тяхната спортна форма или футболна позиция на терена.

Въпреки повишеното напрежение около политиката на Германия, през 1939 г.
германският национален отбор изиграва 15 срещи с приятелска цел. Втората
световна война избухва по време на подготовката на германските футболисти за
Олимийските игри в Хелзинки през 1940 г. Голяма част от играчите получават
повиквателни за мобилизация, тъй като нацисткото правителство вижда в тях
лостове за повишаване на боеспособността на германците, когато воюва рамо в рамо
с известните спортисти, без оглед на обществен ранг и слава. От друга страна,
тази политика води до силното отслабване на представителния футболен отбор на
страната. Той е използван с пропагандни цели в неутрални към войната страни и
изиграва значителен брой контролни мачове в тях. Лично датският крал обаче
издава забранителна заповед за датските футболисти да играят среща с германските
си противници, поради съществуващата окупация на страната му от войските на
Вермахта. Въпреки това през ноември 1940 г. такъв мач се състои. Нацистката
идеология за „арийска раса“ намира пълно приложение във футбола. След загубата
на германците на рождения ден на Фюрера през 1940 г. от Швейцария в Берн
министърът на пропагандата Йозеф Гьобелс заявява в писмо до отговорника по
спорта в Германския райх, че „не бива да се бъркат понятията, когато някои
спортни резултати будят колебания“.

През юни 1941 г. всички национални срещи на Германия са отменени поради
настъплението срещу Съветския съюз на източния фронт и това положение остава в
сила до октомври същата година, когато директна заповед от Хитлер, изхождащ от
прогнозата за бърза победа на Изток, възобновява срещите на националния отбор.
През 1942 г. селекционерът Зеп Хербергер представя списък с 20 призовани
футболисти пред националсоциалистите. Тези играчи е трябвало да бъдат освободени
от военна служба поради получен вече орден за храброст и да се концентрират
върху футболните тренировки, без да се опасяват, че ще бъдат призовани отново на
фронта. След загуба на германците от Швеция в Берлин Гьобелс забранява
националният отбор да провежда срещите си в германската столица, тъй като
подобни спортни мероприятия отвличат вниманието на германската общественост от
усилията за спечелването на войната. Пропагандаторът се обявява за закриването
на спортното движение в страната през 1942 г. и за преминаване към „тотална
война“. На 22 ноември 1942 г. се играе последната футболна среща на Германия за
следващите осем години. Германците побеждават Словакия с 5:2. Същата година
Германия е изключена от ФИФА.

След Втората световна война Швейцария се опитва да лобира за възстановяване на
членството на Германия във ФИФА, но този опит се оказва безуспешен. През 1948 г.
се изиграват три срещи между германски и швейцарски градски отбори в Германия,
които предизвикват острите реакции на международната футболна общественост.
Швейцарската федерация е заплашена със санкции и в крайна сметка е принудена да
накаже организаторите на мачовете. Едва през май 1949 г. международните клубни
срещи за германските тимове са разрешени.

След създаването на Федерална република Германия Германският футболен съюз също
е преоснован през януари 1950 г. На изток в Германската демократична република е
формирано Германското футболно обединение – аналогична на ГФС организация. Две
години по-рано се създава и Саарландското футболно обединение, прието за член на
ФИФА в началото на 1950 г. ГФС възстановява членството си през септември същата
година, а приемането на източногерманските футболни деятели става през 1952 г.
Така до 1990 г. съществува и се състезава национален отбор на ГДР. На 22 ноември
1950 г. се състои първата среща на германския национален отбор, воден отново от
Зеп Хербергер, след края на Втората световна война. Традиционен противник е
Швейцария, а срещата се играе в Щутгарт. Германците печелят с 1:0 след гол на
Отмар Валтер. Първоначално международните срещи на Западна Германия се играят
срещу неутрални от войната държави или страни, с които традиционно съществуват
добри отношения в политически аспект. През 1952 г. се играе за първи път срещу
национален отбор на страна, противник във Втората световна война. Това става
срещу Франция, когато германците губят с 1:3 в Париж. Хербергер остава верен на
принципа си да не повиква в националния отбор футболисти, които играят извън
страната. Така известният германски вратар Берт Траутман, играещ в Англия,
никога не изиграва мач с националния екип.

Германският национален отбор е спрян от участие в Световното първенство през
1950 г. в Бразилия поради късното възстановяване на членството на страната в
Световната футболна федерация.

Германците участват на следващата световна купа през 1954 г. в Швейцария,
класирали се след победи над Саарланд и Норвегия в квалификациите. На финалния
турнир в алпийската държава Западна Германия не е поставена при тегленето на
жребия и попада в група с поставените отбори на Турция, отстранил Испания след
жребий, и Унгария, както и непоставения тим на Южна Корея. Според малко
необичайният регламент на първенството двата поставени отбора не играят помежду
си, а само срещу непоставените тимове. Аналогично непоставените също не се
срещат в директен двубой, а играят само срещу поставените отбори.

„Бундестимът“ започва с победа срещу турците, а за срещата с унгарците много
основни футболисти са извадени от състава и логично тя е загубена с разгромното
3:8. След загубата, която и до днес си остава най-голямото поражение в официален
двубой за германците, Зеп Хербергер е яростно критикуван от пресата, въпреки че
по-късно същите тези критици ще обявят даването на почивка на титулярите за
гениален стратегически ход. Освен негативните коментари на журналистите,
бундестреньорът изтърпява и множество обидни и ядни писма на футболни любители
от Германия. В решителната допълнителна среща за продължаване напред в турнира
Западна Германия разбива Турция със 7:2 и се класира за четвъртфиналите, където
отстранява Югославия.

На полуфинала германците надделяват и срещу Австрия и така се изправят отново
срещу унгарския суперотбор на финала. Дотогава Унгария е смятана за непобедима,
нейният „златен отбор“ става олимпийски шампион през 1952 г., а от май 1950 г.
до финала в Берн е непобедена в 32 двубоя, като само 4 от тях завършва наравно.
Преди да срещне Западна Германия в последната среща Унгария елиминира с по 4:2
Бразилия и световните шампиони Уругвай. След загубата с 3:8 в предварителната
група много малко футболни експерти са смятали, че германската победа е
възможна. Резултатът 0:2 в първите минути само потвърждава предварителните
прогнози. Въпреки това германците намират сили и обръщат развоя на срещата. Те
изравняват резултата до почивката чрез попадения на Макс Морлок и Хелмут Ран, а
в 84-а минута отново Ран вкарва решаващия гол за победата с 3:2, наречена
„Чудото от Берн“. Принос за победата имат и новаторските футболни обувки на
спортната компания Адидас, които са снабдени за първи път със сменяеми бутони, и
дават преимущество на германците върху мократа трева.

В Германия „героите от Берн“ се превръщат във футболни легенди, а имена като
Тони Турек, Фриц Валтер и Хелмут Ран будят добри спомени у футболните
запалянковци. Шампионският отбор на Западна Германия от Световното първенство в
Швейцария през 1954 г. е: Тони Турек, Йозеф Позипал, Вернер Колмайер, Хорст
Екел, Вернер Либрих, Карл Май, Хелмут Ран, Макс Морлок, Отмар Валтер, Фриц
Валтер, Ханс Шефер.

Понеже германските фенове на стадиона запяват стария химн на страната си, те
разгневяват много странични наблюдатели от страната и чужбина. Все пак доста от
запалянковците не знаят третия куплет на песента, тъй като той е въведен две
години преди това. Още повече напрежение носи речта на тогавашния президент на
ГФС Пеко Баувенс, сравнена от Зюддойче Цайтунг като нещо от категорията на
тоталитарните „Зийг-Хайл“-пропагандни речи, а мюнхенската телевизия прекъсва
предаването на церемонията. Световните шампиони са тържествено посрещнати,
футболистите разнасят славата на страната, засегната много сериозно от войната.
Много политолози и социолози днес посочват именно световната титла от 1954 г.
като обединяващ фактор за новосформираната Западна Германия и решаващ импулс за
развитието дори на икономиката в страната. Така например анализаторът
Ханс-Йоаким Винклер посочва „чудото от Берн“ като решаващ фактор за зараждането
на националното чувство на германските граждани. След като няколко играчи и Зеп
Хербергер се разболяват от жълтеница след световното първенство, към отбора са
отправени обвинения във вземане на допинг, които обаче никога не успяват да
бъдат потвърдени. И понеже самият легендарен унгарски футболист Ференц Пушкаш
отправя подобни упреци към германците, ГФС забранява на националния си тим да
играе двубои срещу Унгария. Едва след писменото извинение на унгарската
федерация през 1960 г. забраната е отменена.

През последвалите години германците не успяват да защитят завоюваната си
репутация от световната купа и в „бундестима“ са призовани дори футболисти като
„едноръкия“ Роберт Шлинц. През 1955 г. се провеждат две напрегнати срещи със
СССР, защото двете държави се срещат за първи път на футболния терен след края
на Втората световна война. По време на първата среща в Москва в съветските
лагери все още са затворени много германци и футболистите са обвинени от
германската общественост в липса на уважение към тях, тъй като са се съгласили
да играят с мъчителите на техните сънародници. Малко след футболния двубой
военнопленниците са освободени.

Младият отбор на Западна Германия, включващ талантливия Уве Зеелер и воден от
опитния капитан Фриц Валтер, се класира автоматично на Световното първенство в
Швеция през 1958 г. като действащ шампион и попада в предварителна група със
Северна Ирландия, Аржентина и Чехословакия. Победата срещу аржентинците с 3:1 е
първият успех срещу неевропейски тим и тя помага за класирането на
четвъртфиналите, след като две равенства с по 2:2 с чехословаците и
северноирландците носят първото място в предварителната група. В следващата фаза
германците отстраняват Югославия и на полуфинала срещат Швеция. Мачът със
скандинавците се играе в Гьотеборг и е наречен от германската преса „Боят от
Гьотеборг“. Германският отбор завършва полуфиналната битка с девет души поради
изгонването на Юсковяк и контузията на Фриц Валтер и губи от домакините с 1:3.
Впоследствие срещата за третото място също е загубена от Франция с 3:6 и
германците завършват на четвъртото място. Мачът с шведите предизвиква
анти-шведски настроения в Германия, а шведските запалянковци са обвинени в
омраза към германците. Лично президентът на Германския футболен съюз Пеко
Баувенс говори за голям натиск срещу отбора си, а само германското списание
Кикер се опитва да анализира неутрално и пише, че шведите винаги са подкрепяли
своя отбор ентусиазирано. След световното първенство обаче шведските туристи и
гости в Германия са посрещани необичайно хладно. Германската делегация вбесява
ръководителите от ФИФА като напуска Швеция още преди изиграването на финалния
мач и не присъства на церемонията по закриването, а някои виждат причината в
това, че Англия, а не Западна Германия, е предпочетена за домакина на световното
първенство през 1966 г. Унгарският съдия на полуфиналната среща с шведите също е
обвинен, че с „пристрастните“ си отсъждания си е „отмъстил“ за загубата на
неговите сънародници четири години по-рано.

На 28 декември 1958 г. германският национален отбор за първи път играе футболна
среща извън Европа – германците губят от Египет с 1:2 в Кайро.

Квалификациите за Световното първенство в Чили през 1962 г. са преминати успешно
след 4 победи в квалификационната група с Гърция и Северна Ирландия. Малко преди
световните финали селекционерът Зеп Хербергер сменя титулярния вратар Ханс
Тилковски с младия Волфганг Фариан. Западна Германия отпада на четвъртфинала от
Югославия с 0:1, като преди това е спечелила предварителната група, включваща и
домакина Чили (2:0), Швейцария (2:1) и Италия (0:0). Това е и последният турнир,
в който начело на отбора е Хербергер. След края на първенството наставникът е
критикуван за дефанзивната си схема на игра и за използването на остарялата вече
тактика WM, докато другите тимове играят в система 4-2-4 или 4-3-3. Освен това
Хербергер е упрекнат също, че се е доверил и на вече 41-годишния Фриц Валтер.
Незадоволителното представяне на националния отбор от друга страна обаче форсира
въвеждането на Първа Бундеслига през 1963 г., дълго време отказвано от местните
футболни федерации. През 1963 г. Зеп Хербергер подава оставка, а на поста си е
заменен от дотогавашния си асистент Хелмут Шьон, въпреки че е настоявал да бъде
наследен от Фриц Валтер. Хербергер остава влиятелна фигура в германския футбол и
по време на следващото световно първенство е личен съветник на Шьон.

Под ръководството на Хелмут Шьон започва една много успешна ера за германския
футбол. След първата поствоенна победа като гост срещу Швеция Западна Германия
се класира за Световното първенство в Англия през 1966 г. Там германците
започват с 5:0 над Швейцария, а в този мач заблестява звездата на 20-годишния
талант Франц Бекенбауер, който вкарва два гола. Още две попадения добавя и
играещият в Италия Хелмут Халер. Втората среща завършва 0:0 срещу Аржентина след
малко положения пред двете врати и много тактически нарушения. Последният двубой
в предварителната група е спечелен с 2:1 срещу Испания, а левият външен
полузащитник Лотар Емерих вкарва фантастичен гол след като провира топката в
горния далечен ъгъл на вратата почти от аут-линията. Следват победи с 4:0 срещу
Уругвай на четвъртфинала и с 2:1 срещу СССР на полуфинала. Така за втори път
след 1954 г. германският национален отбор е на финал на световно първенство.

В решаващия мач за купата „Жюл Риме“ срещу домакина Англия германците откриват
резултата след попадение на Халер в 12-а минута, но 6 минути по-късно Хърст
изравнява. Питърс дава преднина за албионците 12 минути преди края, а защитникът
на Кьолн Волфганг Вебер вкарва първия си гол за националния отбор секунди преди
последния съдийски сигнал и води срещата до продължения. Третото попадение на
британците предизвиква разгорещени дискусии и до днес. Ритнатата топка от
английския нападател Джеф Хърст се удря в горната греда и тупва около
гол-линията, но никога не става ясно със сигурност дали я е преминала с целия си
обем. Така или иначе страничният съдия от СССР Тофик Бахрамов подава сигнал, че
голът е редовен, а впоследствие Джеф Хърст с нов гол постига хет-трик като
удвоява преднината на англичаните и това се оказва решаващо за изхода на двубоя.
Германците губят с 2:4 и за пръв път в историята печелят сребърни медали от
световно първенство. След загубата германските медии критикуват Шьон, че е
отслабил нападението като е върнал Франц Бекенбауер в защита със задачата да
пази персонално Боби Чарлтън. Куриозното в случая е, че английският селекционер
Алф Рамзи инструктира Чарлтън да охранява лично ... Бекенбауер.

През 1968 г. Западна Германия за първи път участва в квалификации за Европейско
първенство по футбол. Те започват добре с победи от 6:0 срещу Албания и 3:1
срещу Югославия. Реваншът срещу югославяните е загубен с 0:1, но благодарение на
по-добрата си голова разлика на германците е достатъчна само една победа при
гостуването на треторазредните албанци, победени с лекота от югославския отбор.
Въпреки че Хелмут Шьон включва в отбора най-резултатния нападател на Първа
Бундеслига Петер Майер, германците завършват 0:0 с Албания на 17 декември 1967
г. и така за последен път пропускат класиране за важно първенство.

В квалификациите за Световното първенство в Мексико през 1970 г. Западна
Германия се бори за класиране предимно с Шотландия, срещу която дотогава още не
е печелила. Първата среща в Глазгоу приключва при 1:1, а ответният двубой се
играе на 22 октомври 1969 г. в Хамбург и завършва 3:2 за домакина. Самото
световно първенство започва трудно за германците. Те изостават след 21 игрови
минути в първата си среща срещу аутсайдера Мароко с 0:1. Тактиката на Шьон с
двама централни нападатели в лицето на Уве Зеелер и Герд Мюлер не се оказва
особено успешна поради неубедителната игра на Хелмут Халер, който не успява да
повтори добрите си игри от първенството в Англия четири години по-рано. Така
това остава последната среща за националния отбор за Халер, който е сменен на
почивката. Отсъствието му подобрява синхрона между Зеелер и Мюлер и те вкарват
по един гол в 56. и 80. минута за крайната победа с 2:1 над мароканците. Уве
Зеелер оставя нападателните функции на Герд Мюлер и се връща назад, за да помага
на полузащитата. По фланговете остро се включват Юрген Грабовски, Райнхард
Либуда и Ханес Льор, а с такава тактика германците надделяват над България с 5:2
и Перу с 3:1, поставяйки най-доброто начало в световни финали за германския
национален отбор. Четвърфиналът срещу Англия се превръща в необикновен двубой.
Той се играе на 1830 метра надморска височина в убийствената лятна мексиканска
жега. Мачът е своеобразен реванш за Западна Германия за загубата на финала на
предходното световно първенство. Англичаните водят с 2:0 до 69-а минута, което
подвежда треньора им Сър Алф Рамзи. Той счита, че двубоят е спечелен и прави
важна треньорска грешка като сменява възловите играчи Боби Чарлтън и Питърс, за
да запази силите им за полуфинал. Тогава германците изравняват до 2:2, като
Зеелер вкарва куриозно попадение с темето си. В продължението на срещата Герд
Мюлер бележи рещаващия гол за 3:2. Полуфиналният двубой срещу Италия е наречен
от германските журналисти „Мачът на столетието“ поради невероятната си
драматичност. Италианците повеждат с 1:0 още в 8-а минута, но играещият за Милан
Карл-Хайнц Шнелингер изравнява в последната минута чрез единственото си
попадение за националния отбор. В продълженията падат общо 5 гола, а срещата
завършва със загуба за Западна Германия – 3:4. Все пак „бундестима“ побеждава
Уругвай в „малкия финал“ с 1:0 най-вече благодарение на резервния си вратар
Хорст Волтер и получава бронзовите медали. Голмайстор на световното първенство
става „бомбардирът на нацията“ Герд Мюлер със своите 10 гола.

През 1972 г., според мнението на много футболни специалисти, най-добрият
германски национален отбор става за първи път европейски шампион. След като се
класира за турнира от квалификационна група с Полша, Турция и (отново) Албания,
Западна Германия среща на четвъртфинал Англия, която иска да се реваншира за
обрата от град Леон на световното първенство две години по-рано. На 29 април
1972 г. се изиграва паметна среща на стадион Уембли в Лондон, в която германците
за първи път побеждават англичаните като гости с помощта на головете на Ули
Хьонес, Гюнтер Нетцер и Герд Мюлер за крайното 3:1. Британската булевардна
преса, доста критична към Германия по това време, засипва германската
единадесеторка с хвалби. Реваншът в Берлин завършва 0:0, което е достатъчно на
„бундестима“ да продължи напред. Западна Германия заминава като фаворит за
финалния рунд на Европейското първенство през 1972 г., след като на 26 май 1972
г. побеждава СССР при откриването на Олимпийския стадион в Мюнхен с 4:1. В
Белгия германците побеждават домакините с 2:1 и Съветския съюз с 3:0, като
демонстрират доминантен стил на игра. За съжаление в „черната хроника“ остават
изстъпленията на германските хулигани в Брюксел.

През 1974 г. Западна Германия е домакин на световното първенство. В
предварителната група тя печели срещу Чили с 1:0 и Австралия с 3:0 и си
осигурява класиране за втората фаза. В последния мач от групата обаче ГДР
побеждава ГФР с 1:0 чрез гол на Юрген Шпарвасер и така нанася единственото
поражение на футболистите, станали по-късно световни шампиони. Този двубой между
Западна и Източна Германия на 22 юни 1974 г. остава единствената официална среща
между двата германски национални отбора. Загубата се оказва благоприятна за
екипа на ГФР. Той завършва на второ място в предварителната си група и след това
попада в по-лесната втора полуфинална група, където след победи над Полша (1:0),
Швеция (4:2) и Югославия (2:0) се класират за финала, докато източногерманците,
финиширали първи, се изправят срещу Холандия, Бразилия и Аржентина и завършват
трети с едно равенство и 2 загуби. Победител в тази група е Холандия, също с 3
победи. Западногерманските футболисти трябва да благодарят на източногерманците
за поражението, консолидирало отбора под ръководството на капитана Франц
Бекенбауер.

На финала след нарушение на Ули Хьонес нидерландците повеждат в резултата от
дузпа още в първата минута на двубоя, а Йохан Неескенс реализира с неспасяем
удар под гредата. Берти Фогтс плътно следи плеймейкъра на „оранжевите“ Йохан
Кройф, като извършва множество тактически фалове, които изнервят „двигателя на
лалетата“ и той губи креативната си сила. С голове на Паул Брайтнер от дузпа и
Герд Мюлер „бундестимът“ побеждава на финала с 2:1 брилянтните холандци и
германците печелят втората си световна титла. Бекенбауер триумфално вдига
златния трофей в Мюнхен. И до днес футболистите твърдят, че без първоначалната
загуба от източногерманците, спечелването на световната купа би било невъзможно.

С триумфа си на първенството германският национален отбор става първият тим,
спечелил последователно европейско и световно първенство. Същото се отдава и на
Франция в обратен ред през 1998 и 2000 г.), както и на Испания през 2008 и 2010.

Бундестреньорът Хелмут Шьон използва 18 футболисти по време на турнира: Зеп
Майер (вратар), Франц Бекенбауер, Паул Брайтнер, Хорст-Дитер Хьотгес, Георг
Шварценбек и Берти Фогтс (защитници), Райнер Бонхоф, Бернхард Кулман, Хайнц
Флое, Ули Хьонес, Гюнтер Нетцер, Волфганг Оверат и Херберт Вимер (халфове),
Юрген Грабовски, Дитер Херцог, Юп Хайнкес, Бернд Хьолценбайн и Герд Мюлер
(нападатели).

През 1976 г. в Югославия европейското първенство за последен път е проведено
само с 4 участващи във финалния рунд отбори и германците отново се класират,
въпреки оттеглянето на важни футболисти, между които Волфганг Оверат и Герд
Мюлер.

В Белград след 32 игрови минути „бундестимът“ изостава с 0:2 от домакините в
полуфиналната среща. През второто полувреме обаче Западна Германия изравнява
резултата с попадения на резервите Хайнц Флое и Дитер Мюлер. В продълженията на
мача два нови гола на Дитер Мюлер носят победа с 4:2, а германците отново са на
европейски финал. Срещу Чехословакия германците отново изостават в резултата с
0:2, но Дитер Мюлер намалява с четвъртия си гол в турнира. Изравняването става в
последната минута на финалния мач след попадение на Бернд Хьолценбайн и това
води до нови продължения. Там гол не пада и за първи път във футболната история
дузпите определят победителя в такъв важен турнир. След като 4 чехословашки и 3
германски футболисти вкарват своите удари от бялата точка, топката взема Ули
Хьонес, пропуснал дузпа две години по-рано срещу Полша. Той повтаря пропуска си
и праща кълбото в белградското нощно небе. Решаващата дузпа се изпълнява от
Антонин Паненка, който технично копва топката и тя бавно и елегантно влиза в
германската врата пред слисания поглед на плонжиралия страж Зеп Майер.
Германците губят с общ резултат 6:7 и титлата не е защитена. До днес никой
национален отбор не успява да спечели две европейски купи една след друга, освен
Испания. Голмайстор на първенството става 22-годишният германски нападател на
Кьолн Дитер Мюлер със своите 4 попадения.

Към историята на германския национален отбор принадлежи и т.нар. „срам от
Кордоба“. Това определение се използва са срещата между Западна Германия и
Австрия на Световното първенство в Аржентина през 1978 г. Тогава действащият
световен шампион сензационно губи от австрийците с 2:3 в полуфиналната група и
отпада от по-нататъшната фаза на турнира. Преди това германците завършват два
пъти наравно с Италия и Холандия и с две точки от четири възможни заемат
временното трето място в групата. Първото място дава право на участие на финал,
а второто – право на участие в срещата за третото място. Италианците и
холандците заемат първите две места с по три точки и равенство между тях в
последната им среща означава, че Западна Германия има нужда от изразителна
победа срещу австрийците, за да може да завърши първа или втора. „Лалетата“
обаче побеждават „скуадра адзура“ с 2:1 и си осигуряват участие на финал. Така
мачът на „бундестима“ с австрийците в голяма степен губи своето значение и в
крайна сметка е загубен с попадение на Ханс Кранкъл в 88-а минута, а това е и
единствената австрийска победа над германския национален отбор във важно
състезание. В предварителните групи германците записват две равенства с по 0:0
срещу Полша и Тунис и победа с 6:0 срещу Мексико, което е достатъчно за второто
място. След края на световното първенство селекционерът Хелмут Шьон се оттегля
от поста си, както е заявил дълго време преди това.

За селекционер е назначен Юп Дервал, а под неговото ръководство германският
представителен тим няма загуба до Европейското първенство в Италия през 1980 г.,
въпреки че се записват и необичайни резултати като 0:0 срещу Малта. Така Западна
Германия отново е един от фаворитите на европейските финали, проведени за първи
път с осем отбора и групова фаза. Още в първата среща в групата германците се
реваншират на Чехословакия за загубата на финала преди четири години и
побеждават с 1:0. След това „бундестима“ води до 80-а минута с 3:0 срещу
Холандия след три гола на Клаус Алофс, но две попадения за „лалетата“ на Джони
Реп и Вили ван де Керкхоф връщат интригата. Все пак преднината е запазена и
германците печелят с 3:2, а 0:0 в последната среща срещу Гърция носи победа в
групата и право на участие във финала. Там Западна Германия среща изненадата на
първенството Белгия, надделяла в група с Англия, Испания и домакина Италия.
Хорст Хрубеш дава преднина на германците след 10 игрови минути, но Рене
Вандерайкен изравнява от дузпа в 72-а минута. Минута преди края отново Хрубеш
бележи с глава и осигурява втората европейска титла на своята страна.
Голмайсторският приз отново става притежание на германски футболист – трите гола
от срещата с Холандия са достатъчни на Клаус Алофс да стане топреализатор на
първенството.

Футболната репрезентация на Западна Германия отново е сред фаворитите на
Световното първенство в Испания през 1982 г., въпреки разочароващото си
представяне в Аржентина за предходната световна купа. Квалификационният кръг е
преминат убедително с осем победи от осем срещи, но още на старта на
първенството германците сензационно губят от Алжир с 1:2 и продължаването напред
в състезанието може да се получи само след безусловни победи над Чили и Австрия.
След като срещата с чилийците е спечелена, двубоят с вече класиралите се
австрийци се превръща във футболен куриоз и грубо потъпкване на правилата за
честна игра. В т.нар. „пакт за ненападение от Хихон“ германският отбор повежда в
11-а минута след гол на Хорст Хрубеш и след това двата отбора играят с топката в
центъра на игрището, без да създават опасности пред никоя от вратите.
Скандалното в случая е, че на германците е необходима точно минимална победа, за
да се класират напред, печелейки групата по голова разлика пред Австрия и
абсолютния дебютант Алжир. Алжирските футболисти получават искрените симпатии на
световната футболна общественост, но въпреки двете си победи те отпадат от
първенството само поради по-лошата си голова разлика от Западна Германия и
Австрия. След хихонския двубой ФИФА взима решението последните срещи в
предварителните групи да се играят по едно и също време, с цел възможността от
подобни уговорки да се сведе до минимум.

По регламент след предварителните групи на турнира се формират нови групи, а
германците печелят своята след победа над Испания и равенство с Англия.
Англичаните и испанците също завършват наравно и заедно се разделят с мечтите за
световната купа. На полуфинала Западна Германия се изправя срещу Франция в един
незабравим сблъсък, наречен „севилската нощ“ от германските медии. Французите са
представени от своя легендарен отбор, където играят футболисти като Ален Жирес,
Жан Тигана и Мишел Платини. Германците повеждат в 18-а минута, но резултатът е
изравнен 8 минути по-късно. В редовното време не падат повече голове, така че се
преминава към две продължения по 15 минути. Преди това германският вратар Тони
Шумахер се втурва пред наказателното си поле, за да изчисти една топка, и
нокаутира с юмруците си откъсналия се Патрик Батистон. Французинът изпада в
безсъзнание, губи три зъба и получава фрактура на челюстта. Когато се свестява в
болницата по-късно, разбира, че Шумахер не получава дори предупреждение от
главния съдия за постъпката си. Още един куриоз се получава, когато Батистон
кани германския вратар на своята сватба три години след инцидента. На терена
обаче нещата са не по-малко любопитни. Французите бързо повеждат с 3:1 в
продълженията, но Карл-Хайнц Румениге и Клаус Фишер довеждат нещата до 3:3. При
изпълнението на дузпи Ули Щилике пропуска своя удар в началото за Западна
Германия, обаче неточните удари на французите Дидие Сикс и Максим Босис
неутрализират пропуска. Стига се до решителната дузпа, отбелязана от Хорст
Хрубеш, която класира „бундестима“ на финал.

В Мадрид германците срещат Италия, класирала се след победи над Бразилия с 3:2 и
Полша с 2:0 на полуфинала, като всички пет попадения са дело на италианския
нападател Паоло Роси. Роси открива резултата и срещу Западна Германия през
второто полувреме, а италианците пропускат и дузпа преди това. Нови голове на
Марко Тардели и Алесандро Алтобели правят гола на Паул Брайтнер само почетен, а
германският национален отбор губи втори световен финал след този през 1966 г.

Европейското първенство във Франция през 1984 г. е първият значим турнир, в
който германският национален отбор отпада още в груповата фаза. Самите
квалификации за първенството също не минават лесно и след домакинската загуба в
предпоследния мач с 0:1 от Северна Ирландия германците се нуждаят от безусловна
победа срещу тогавашното „футболно джудже“ Албания, за да се класират с по-добра
голова ралика. Албанците обаче повеждат с 1:0 в 23-а минута и въпреки
мигновеното изравняване на резултата с гол на Румениге минута по-късно,
победният гол пада чак 10 минути преди края на срещата. Герхард Щрак отбелязва
единственото си попадение с националния екип и спасява своите съотборници от
срамен провал. В предварителните групи на Евро'84 Западна Германия прави нулево
равенство с Португалия и след това побеждава Румъния с 2:1. В последната среща
ново равенство за „бундестима“ срещу Испания би означавало продължаване напред в
състезанието, но победен гол в 90-а минута на Маседа за испанците слага край на
амбициите за нова титла. След европейското първенство Юп Дервал е освободен от
поста национален селекционер.

За наследник на Дервал е назначен самият „Кайзер“ Франц Бекенбауер, който поради
липсата на треньорски лиценз по това време формално се завежда като „директор на
отбора“. В квалификационния цикъл за Световното първенство в Мексико през 1986
г. още в началото става ясно, че германците няма да имат особени проблеми с
класирането си, печелейки 5 от първите си 6 срещи. Те губят едва предпоследния
си двубой срещу Португалия, когато вече теоретически са спечелили правото да
играят на мондиала, и това е първа загуба за Западна Германия в квалификации за
световно първенство изобщо.

През лятото на 1986 г. по време на финалния турнир в Мексико скандалите не
липсват в германския лагер, а Ули Щайн е първият германски футболист, изваден от
разширения състав на националния отбор по време на турнир от световната купа. В
предварителните групи равенство с Уругвай, победа срещу Шотландия и загуба от
Дания класират германците на второ място. На осминафинала много трудно е победен
отборът на Мароко, а победният гол е дело на Лотар Матеус в 88-а минута от пряк
свободен удар. Четвъртфиналният двубой е още по-труден и домакините от Мексико
са победени чак след изпълнение на дузпи. Западна Германия заиграва убедително
едва на полуфинала, когато отново както преди 4 години побеждава Франция, този
път с 2:0. На финала „бундестимът“ се изправя срещу силно играещият отбор на
Аржентина, който рядко допуска гол и постига стабилни резултати, воден от Диего
Марадона. Аржентинците овладяват играта и повеждат с 2:0, но от средата на
второто полувреме Германия упражнява силен натиск и само за 7 минути – от 74-а
до 80-а минута Румениге и Фьолер изравняват резултата. Мнозина очакват немски
обрат, но отговорът следва незабавно. Марадона овладява топката пред
наказателното си поле и започва контраатака. Преодолява с дрибъл двама души и от
центъра извежда в голово положение Буручага, който прокарва топката покрай
вратаря Шумахер и бележи гол в 83-а минута. Германците отново стават световни
вицешампиони, след като губят финала с 2:3 от вече двукратния шампион Аржентина.

Германският национален отбор има амбицията да спечели Европейското първенство
през 1988 г., на което Западна Германия е домакин. Предварителната група на
турнира е спечелена без особено впечатляваща игра – щастливо равенство 1:1 с
Италия и две победи с по 2:0 срещу Дания и Испания. В полуфиналната среща
германците са победени от бъдещите шампиони Холандия, въпреки че повеждат в
резултата. Лотар Матеус вкарва първия гол от дузпа в 55-а минута, но наказателен
удар за „лалетата“ изравнява статуквото. Когато двата отбора изглеждат примирени
с идващите продължения на мача, Марко ван Бастен използва грешка на Юрген Колер
и с плътен удар по тревата изпраща топката в далечния ъгъл на вратата. На
финалната среща в Мюнхен холандците този път тотално надиграват Съветския съюз с
2:0 (гол на Гулит с глава и феноменално воле на Ван Бастен), реваншират се за
загубата с 0:1 в предварителната група и убедително печелят турнира.

Германците отново срещат Холандия в квалификационната група за Световното
първенство в Италия през 1990 г. И двете срещи на противниците завършват наравно
и след ново равенство на „бундестима“ срещу Уелс, в последната среща срещу
уелсците е нужна победа за заемане на едно от първите две места, даващи право на
класиране на „Мондиале“. Британците обаче повежда с гол в 11-a минута. Попадения
на Руди Фьолер (25-а) и Томас Хеслер (48-а) обръщат мача и носят малко
щастливото класиране на световно първенство. Там германците започват ударно –
4:1 срещу Югославия и 5:1 срещу Обединените арабски емирства. Последният мач от
предварителната група завършва с 1:1 срещу Колумбия, като Западна Германия
повежда с 1:0 две минути преди края, но грешка в защитата носи изравняването за
южноамериканците. На осминафинала чакат старите познайници Холандия, а двубоят
между футболните врагове е ожесточен. Още в 22-a минута Франк Райкард и Руди
Фьолер получават червени картони за неспортсменско поведение. Така движещата ос
на „лалетата“ „Рийкард-Гулит-Ван Бастен“ е нарушена, което носи съществени
игрови затруднения на холандците. При липсата на Фьолер нападението на
германския национален отбор се води от младия таран Юрген Клинсман, който
изиграва един от най-добрите си мачове с националната фланелка. Клинсман открива
резултата в 51-а минута, а нов гол на Андреас Бреме носи комфортна преднина,
задържана до края, въпреки допуснат гол минута преди изтичане на редовното
време. В четвъртфинала германците изиграват най-слабата си среща от турнира и
побеждават Чехословакия с минималното 1:0 след гол от дузпа на Матеус.
Футболните запалянковци стават свидетели на нова драма в полуфиналната среща с
Англия, която след 1:1 в редовното време и продълженията преминава в изпълнения
на дузпи. Това е първият турнирен двубой с удари от бялата точка за англичаните
и поставя началото на футболен комплекс за албионците. След като защитникът
Стюарт Пиърс пропуска решаващата дузпа, Западна Германия печели с 4:3 и отива на
трети пореден финал, където има възможност да се реваншира на Аржентина за
предходното световно първенство. Финалът не предлага нещо драматично. Германците
имат инициативата в по-голямата част от мача, но световните шампиони играят
стабилно и твърдо в защита, макар че в 65-а минута остават с човек по-малко след
червен картон на Монсон. И когато нещата отиват към продължения, няколко минути
преди края Фьолер от движение поема чудесен пас на Матеус в празно пространство
и се втурва в наказателното поле, Педро Тролио го блокира и с шпагат изчиства
топката в корнер, но нападателят пада през крака му и мексиканският съдия
Карвасал посочва бялата точка. Целият аржентински отбор протестира и загражда
съдията, но той показва жълт картон на Тролио. Отсъдената дузпа е спорна и
предизвиква разгорещени дискусии и до днес.

При повторението камерите на руската телевизия, а впоследствие и други медии
показват, че кракът на защитника първо изчиства топката, а след това е в
съприкосновение с крака на връхлитащия нападател. Преди шпагата има борба за
топката и съприкосновение тяло в тяло, но Руди Фьолер пада в наказателното поле
след шпагата. Затова аржентинците го обвиняват, че е „паднал за дузпа“.
Капитанът Матеус не поема отговорността да изпълни дузпата, а оставя на Андреас
Бреме, като му казва, че е контузен. Той стреля ниско, вратарят Гойкоечеа, който
е майстор на дузпите от предишните мачове, плонжира в правилната посока, но
малко не му достига да спаси. Ударът е много силен и точно до гредата. След гола
играта загрубява и съдията показва жълт картон на Марадона и още един червен
картон на Дезоти. Аржентина завършва с 9 души, а германците печелят с
минималното, но безценно 1:0 и трета световна титла. Така Франц Бекенбауер става
световен шампион и като футболист (1974 г.), и като треньор (1990 г.). Тогава
„Кайзерът“ решава да се оттегли от поста си на национален селекционер докато е
на върха на славата.

След световната си титла германският национален отбор за първи път става
най-успешната представителна формация в света, притежавайки 3 световни титли и
още 3 участия на финал и записвайки най-много срещи на световни финали (67).
Водачеството на германците само четири години, защото още на следващото
първенство те ще бъдат задминати от Бразилия.

След оттеглянето на Бекенбауер за национален селекционер е назначен Берти Фогтс.
Известният с прякора си като футболист „Териера“ Фогтс е преди това е работил
като треньор на младежкия отбор на Германия, а от 1986 до 1990 г. е част от
треньорския щаб, ръководен от Бекенбауер.

Първата сериозна задача пред новия наставник е класирането на Европейското
първенство в Швеция през 1992 г., което е постигнато след победи над Уелс в
квалификационната фаза. Този квалификационен цикъл е и първият, в който участва
национален отбор на Обединена Германия. Куриозно е, че първоначално ГДР се пада
в една група със Западна Германия и в течение на състезанието двете германски
футболни федерации обединяват отборите си. Така квалификационната среща с Белгия
се оказва последният официален двубой на представителния футболен отбор на
Източна Германия. На 19 декември 1990 г. общият национален отбор за първи път
играе официална среща. Това става срещу Швейцария в Щутгарт. След колебливо
представяне в предварителните групи на турнира, включващо загуба с 1:3 от
Холандия, Германия отново, за четвърти път, достига до финал след отлична игра и
победа над домакините Швеция в полуфиналния мач. В последната среща германците
са силно фаворизирани от футболните експерти срещу Дания, класирала се на
първенството по служебен път след изключването на Югославия като санкция за
водената война там. Датчаните изглеждат на края на силите си след драматичната
победа с дузпи на другия полуфинал срещу Холандия. По ирония на съдбата те
потвърждават думите на бившия германски треньор Хербергер от 1954 г. за мотива
на аутсайдера да се докаже срещу фаворит в решителен двубой, но този път
Германия е в другата роля и последва участта на противника си Унгария от финала
в Берн през 1954 г. По време на двубоя датчаните успешно рушат германската игра,
показват отлична физическа подготовка и тактическа дисциплина и в крайна сметка
сензационно печелят с 2:0. Германският нападател Карлхайнц Ридле, заедно с други
трима футболисти, си поделя голмайсторския приз на първенството със своите три
попадения.

На Световното първенство в САЩ през 1994 г., на което Германия се класира по
право като шампион, „бундестима“ за първи път има честта да открие турнира и
това става с минималната победа с 1:0 срещу Боливия. След равенство 1:1 с
Испания и победа с 3:2 срещу Южна Корея германците завършват първи в
предварителната си група. Скандал предизвиква полузащитникът Щефан Ефенберг,
който провокиран от германските фенове, показва среден пръст на публиката и за
този си жест той е изваден от отбора от селекционера Фогтс.

Германия елиминира Белгия в осминафинална среща с 3:2 и след това се изправя
срещу изненадата на първенството България. Българите преди това никога не са
стигали по-далеч от осминафинална среща и са считани за аутсайдер срещу
световните шампиони, макар че най-добрите български футболисти играят в известни
европейски отбори: Христо Стоичков (Барцелона), Емил Костадинов (Порто и
Байерн), Красимир Балъков (Щутгарт), Йордан Лечков (Хамбургер ШФ), Любослав
Пенев (Валенсия) и др. Реализирана дузпа от капитана Лотар Матеус дава преднина
на Германия, но „българските лъвове“ сензационно обръщат резултата с попадения
на Христо Стоичков от пряк свободен удар и летящ плонж с глава на Йордан Лечков.
Така за първи път след 1978 г. германският национален отбор остава извън
полуфиналите.

Шанс за реванш се появява в квалификационните групи за Европейското първенство в
Англия през 1996 г., когато германците са изтеглени да играят отново с България
в една група. Първият двубой между двата тима в София завършва с нова загуба за
момчетата на Берти Фогтс, които този път повеждат с 2:0, но България отново
обръща мача, макар при по-голям пасив, като вкарва 3 безответни гола (Стоичков –
2 и Балъков) и в крайна сметка печели. В последната среща, която няма съществено
значение за крайното класиране, германците търсят на всяка цена реванш за двете
си загуби от българите в продължение на 1 година и насрочват мача на Олимпийския
стадион в Берлин, където побеждават с 3:1 и завършват на първо място в групата.
След мача в интервю Берти Фогтс се стреми да убеди медиите, че с 1 победа
отборът му е доказал, че и двете загуби от България са случайни.

Следва пето участие на финали на европейско първенство в Англия. През 1996 г.
европейските финали за първи път се провеждат с участието на 16 отбора, а
Германия завършва на първо място в своята предварителна група след 2:0 срещу
Чехия, 3:0 срещу Русия и щастливо равенство 0:0 с Италия, при което германският
вратар Андреас Кьопке играе превъзходно и спасява доста удари към своята врата,
включително и дузпа, изпълнена от Джанфранко Дзола. В четвъртфинален двубой
германците се налагат над Хърватия с 2:1 във вълнуващ мач и след това се стига
до нова драма с дузпи срещу домакина Англия. Както и 6 години по-рано германците
показват по-здрави нерви и печелят, за да се стигне до нова среща в последния
мач на турнира срещу познатия противник от предварителната група Чехия. Чехите
повеждат в 59-а минута след гол от дузпа, но преднината им трае до 73-а минута,
когато резервата Оливер Бирхоф изравнява с глава. В продълженията вторият гол на
нападателя в мача е решаващ за титлата и третия европейски трофей, спечелен чрез
нововъведеното правило за „златен гол“.

Новите европейски шампиони успяват да се класират и за Световното първенство във
Франция през 1998 г., но това не става съвсем безпроблемно. Решаваща се оказва
срещата с 4:3 срещу Албания в последния кръг, станала факт след множество
драматични обрати. В 55. минута албанците повеждат за първи път след автогол на
Юрген Колер, а Томас Хелмер, Оливер Бирхоф и Олаф Маршал на три пъти изравняват
резултата. Едва в последната минута нов гол на Бирхоф носи окончателната победа,
а с това и директното класиране на световните футболни финали. Жребият за тях
формира една любопитна група на политически съперници като поставя германците
редом с Югославия, САЩ и Иран. Междудържавните отношения между Германия и
балканската страна са обтегнати открай време поради германското признаване на
откъсналите се от комунистическа Югославия бивши републики Словения, Хърватия,
Босна и Херцеговина и Република Македония, а ислямският свят, и в частност Иран,
се противопоставя на политиката на САЩ в Близкия изток. „Бундестима“ печели все
пак групата си след победи с по 2:0 срещу САЩ и Иран и 2:2 с Югославия. Мачът с
югославяните е доста труден и германците дори временно изостават с 0:2. Преди и
след него германски хулигани безчинстват във френския град Ланс, като се стига
дори до тежко раняване на местния полицай Даниел Нивел. След победа с 2:1 на
осминафинала с Мексико германците отново срещат Хърватия. Противникът им играе
силно, а водещите му играчи от висока световна класа са титуляри в европейските
грандове: Давор Шукер (Реал Мадрид), Ален Бокшич (Ювентус), Звонимир Бобан
(Милан). Германците остават с 10 души след червен картон на Кристиан Вьорнс и в
крайна сметка губят с 0:3 - най-изразителната германска загуба на световни
футболни финали след 3:6 от Франция през 1958 г. Малко след края на първенството
Берти Фогтс подава оставка, след като Германия играе слабо в две контролни
срещи. Треньорският пост се поема от Ерих Рибек, който става първият
бундестреньор, който не успява ръководи отбора на световно първенство.

Първоначално Германският футболен съюз слабо се интересува от турнира за Купата
на конфедерациите, когато този турнир се провежда под егидата на саудитския
монарх Фахд и изпращането на играчи в националния отбор не влиза в програмата на
футболните клубове. Така германците не участват в състезанието през 1997 г.,
въпреки че са действащ шампион на „стария континент“. Вместо тях участие вземат
европейските вицешампиони Чехия.

Германия все пак решава да участва за конфедеративната купа през 1999 г. в
Мексико, когато вече става ясно, че ще домакинства световното първенство през
2006 г. Още в първия двубой обаче тимът на Ерих Рибек е разгромен с 0:4 от
Бразилия, като за причина се посочва краткия лагер на „бундестима“ преди
турнира. Следват победа над първенеца на Океания Нова Зеландия и нова загуба,
този път с 0:2 от САЩ. Разочароващо германците отпадат в предварителната фаза на
официален международен турнир за първи път от 1984 г.

Квалификациите за Европейското първенство в Белгия и Холандия през 2000 г.
започват с поражение в Турция с 0:1, но след това последва серия от 6
последователни победи. Финалното 0:0 с турците е достатъчно за директно
класиране на европейските финали, а любопитно в случая е, че на мюнхенския
Олимпийски стадион присъстват повече турски запалянковци, отколкото германци.

След вътрешни сътресения в отбора, предизвикани от недоволството на играчите към
селекционера Ерих Рибек, германските футболисти започват Евро'2000 с
неубедително равенство 1:1 с Румъния. В мача с Англия германците се борят до
последната минута, но губят с 0:1 след решаващия гол на Алън Шиърър. Преди
последния двубой в предварителната група е ясно, че на Германия е нужна само и
единствено победа срещу вече класиралите се португалци, играещи с резервите си.
В другата среща Румъния изненадващо побеждава англичаните и така само разгромен
резултат в полза на германците би позволил класиране по-нататък. Те обаче
разочароващо губят последния си мач с 0:3, което води до уволнението на Рибек,
определен от много германски запалянковци като „гробокопачът на германския
футбол“. Руди Фьолер временно поема селекционерската длъжност, но въпреки всичко
оправдателните думи на Рибек, че класата на европейските първенства е вече
по-висока от тази на турнирите за световната купа се потвърждават през
следващите години.

С класическата загуба от Португалия приключва една цяла епоха за германския
футбол – Лотар Матеус се оттегля от представителния тим на страната си след
повече от 20 години с националния екип.

Руди Фьолер започва отлично периода си в германския национален отбор с победа
4:1 в приятелска среща с Испания и победа на Уембли с 1:0 срещу Англия в
квалификационна среща за Световното първенство в Япония и Южна Корея през 2002
г. Доброто начало е последвано от спад в играта, най-ясно личащ при поражението
с 1:5 от англичаните в Мюнхен. 0:0 с Финландия в последната среща смъква
„бундестима“ от първото място за сметка на британците, имащи по-добра голова
разлика. Така Германия не успява да се класира директно на турнира и като втори
отбор в групата си играе бараж с Украйна. Източноевропейците са надиграни
категорично и в двата мача, а междувременно Фьолер окончателно е утвърден за
постоянно изпълняващ длъжността бундестреньор, след „кокаиновата афера“ на
подписалия предварителен договор за позицията Кристоф Даум.

Въпреки скептицизма на много световни футболни анализатори, Германия достига до
финала на световното първенство, където среща другия национален тим с най-добър
баланс от турнирите за световната купа – Бразилия. Двата тима преди това никога
не са се срещали в пряк турнирен двубой, а надежда на германците дават
поредицата от победи до този момент. В първия мач Саудитска Арабия е разгромена
с 8:0 и това е най-изразителната победа на германците на световни финали.
Следват 1:1 с Ирландия и 2:0 срещу Камерун. Двубоите на директна елиминация също
са спечелени с по 1:0 - над Парагвай, САЩ и Южна Корея – главно благодарение на
отличния вратар Оливер Кан, награден с приза „Лев Яшин“ за най-добър страж на и
отделно от това избран за футболист номер 1 на първенството. Във финалната среща
германците са без наказания поради жълти картони Михаел Балак, отбелязал
победния гол в полуфинала срещу корейците, но въпреки това изиграват най-силния
си мач в надпреварата. Гол на Роналдо след груба грешка на Кан в 67-а минута
обаче дава преднина на бразилците, а нов гол на нападателя в 79-а минута решава
изхода на двубоя.

Като световен вицешампион Германия получава право да играе в Купата на
конфедерациите през 2003 г., но отново отказва поканата.

Германският национален отбор среща бившия си селекционер Берти Фогтс в
квалификациите за Европейското първенство в Португалия през 2004 г., туй като
попада в една група с тренираните от него шотландци. Първата среща завършва 1:1
в Глазгоу, а ответният двубой е спечелен с 2:1 в Дортмунд. Германците се
класират на европейските финали, играчите на Берти Фогтс отпадат в баражни срещи
от Холандия. Надеждите за нов европейски поход се запазват след равенство с
„лалетата“, но напълно изчезват след нулево реми с пълния аутсайдер Латвия и
загуба от резервите на Чехия. След лошото представяне на своята селекция Руди
Фьолер подава оставка и изненадва Германския футболен съюз, който трябва да му
търси заместник само 2 години преди домакинското световно първенство.
Съставената а целта комисия получава множество откази, между които и такива от
Отмар Хитцфелд, Мортен Олсен и Арсен Венгер. След няколкоседмично търсене за
селекционер е назначен Юрген Клинсман, препоръчан силно от Берти Фогтс.

След превръщането на Купата на конфедерациите в подготвителен турнир за
предстоящото световно първенство, състезанието се провежда в Германия през 2005
г. За да повиши интереса и очакванията на германските футболни запалянковци
Клинсман избира най-добрите германски футболисти да представят страната, за
разлика от станалите финалисти Бразилия и Аржентина, които играят без
най-известните си играчи. Независимо, че поема отбора само година по-рано новият
германски наставник подмладява отбора и налага атакуващ стил на игра.
Резултатите са налице и в първия си двубой „бундестима“ предлага истинско
зрелище за публиката, побеждавайки Австралия с 4:3. Следва нова победа с
класическото 3:0 срещу Тунис и 2:2 със силните, но играещи без основни
футболисти аржентинци. Победата в групата противопостава на полуфинала
домакините срещу изненадващо останалите след Мексико в своя поток бразилци. След
отличен мач на нападателя на Интер Милано Адриано Лейте Бразилия побеждава с 3:2
и праща германците в срещата за третото място, където противник е загубилият с
дузпи от „гаучосите“ тим на мексиканците. Нова голова драма носи победата на
„бундестима“, който получава бронзовите медали след 4:3 след изиграването на 120
минути.

Преди началото на Световното първенство в Германия през 2006 г. шансовете на
домакините за световна титла изглеждат по-малки в сравнение с тези на други
футболни колоси. Причини за това са и слабото представяне в контролните
подготвителни срещи при 1:4 срещу Италия и 2:2 срещу Япония. Юрген Клинсман
обаче обявява първото място като цел и си служи с напълно нови тренировъчни
методи и треньорски щаб. При срещата на откриването на първенството Германия
побеждава Коста Рика с 4:2 и освен офанзивен футбол, показва и някои слабости в
защита. Срещу играещият откровено дефанзивно тим на Полша успехът идва много
трудно, но с гол на Оливер Ньовил след центриране на Давид Одонкор в последните
секунди Германия печели с 1:0. Интересният факт, че това е първа победа срещу
европейски отбор на значим футболен форум от 1996 г., както и нападателната игра
на домакините, водят до истинска еуфория в Германия. След безапелационната
победа с 3:0 срещу Еквадор германският национален отбор постига най-убедителното
си представяне в предварителните групи на световно първенство след 1970 г.
Швеция е победена в осминафинален мач с 2:0, а след това германците срещат
отлично играещите аржентинци, водении от своя плеймейкър Хуан Рикелме. След
драматично равенство 1:1 в редовното време и продълженията феновете на
страната-домакин стискат палци за вратаря Йенс Леман, който заедно със своя
аржентински колега трябва да определи победителя от този мач на последните 8
останали тима при удари от бялата точка. Германия побеждава с 4:2, а заслуга за
победата има и подаденото листче с информация за предпочитания начин на
изпълнение на дузпи от основните изпълнители на статични положения в
аржентинския тим. След края на срещата се стига до спречкване между германски и
аржентински футболисти, довело до наказание на халфа Торстен Фрингс, който
отсъства на полуфинала. В следващия двубой германците отстъпват на Италия с 0:2
след продължения и пропускат шанса си да вдигнат отново световната титла на
собствена земя след 1974 г. Все пак домакините завършват трети, побеждавайки
Португалия с 3:1 в „малкия финал“. 5-те попадения на Мирослав Клозе го правят
вторият голмайстор на световни футболни финали след Герд Мюлер, а Лукас Подолски
получава наградата за най-добър млад играч на първенството.

След сравнително успешното представяне през 2006 г. и доброволното оттегляне на
Юрген Клинсман от треньорския пост, германският национален отбор бързо си
осигурява класиране на предстоящото Европейско първенство в Австрия и Швейцария
през 2008 г. под наставленията на Йоаким Льов. След само 9 срещи Германия
теоретически печели едно от първите две места в квалификационната си група и
след последната си среща, загубена като домакин от Чехия в мач без значение,
финишира на второто място. Германците вкарват повече голове от всеки друг
квалификант, а убедителна игра носи победа като гост с 2:1 срещу Англия.

Германските футболисти провеждат подготовката си за предстоящите финали в
баварските Алпи, където на 16 май 2008 г. Льов обявява окончателния списък със
своите избраници. В предварителната група на Евро'08 Германия побеждава Полша с
2:0, губи от Хърватия с 1:2, но решаваща победа с 1:0 срещу Австрия във Виена
осигурява продължаването напред. Четвъртфиналният двубой с Португалия е крайно
интригуващ и след крайното 3:2 „бундестимът“ е за седми път на полуфинал за
европейско първенство. Победата срещу португалците е постигната при отсъствието
на Йоаким Льов от резервната скамейка поради наказание на треньора от предходния
мач. Нова победа с 3:2 срещу Турция открива пътя към финала, но там германците
са победени от силно играещата Испания с 1:0.

В квалификационната група за Световното първенство в Южна Африка през 2010 г.
Германия печели първото място след победа с 1:0 в Москва срещу основния си
конкурент Русия. На самото Световно първенство Германия играе вдъхновено до
полуфинала, когато в слаб мач, губи нещастно от бъдещият Световен шампион
Испания с 0:1. В мач за третото място, побеждава Уругвай с 3:2 и печели за
четвърти път бронзовите медали.

На Евро 2012, проведено Полша и Украйна, Германия е поставена в група B заедно с
Португалия, Нидерландия и Дания. Германия печели всичките три мача в групата, а
след победата с 4:2 над Гърция в четвъртфинала, поставя рекорд от петнадесет
поредни победи във всички състезателни мачове. На полуфинал Германия губи от
Италия с 1:2.

През 2014 г. в Бразилия се провежда 20-то издание на Световната купа. В
предварителната група G Германия завършва на първо място след победа над
Португалия с 4:0, равен 2:2 с Гана и победа с 1:0 над САЩ. В следващата фаза на
турнира последователно са отстранени отборите на Алжир (2:1) и Франция (1:0). В
първият полуфинален сблъсък на първенството Германия среща Бразилия, като до
29-та минута Бундестима води с 5:0, а мачът завършва 7:1 за Германия. Това е
най-голямата победа на полуфинали на световно първенство и най-голямата загуба
на Бразилия във футболната им история. На финала на Световното първенство (осми
рекорден за тима) Германия среща за трети път отбора Аржентина и печели мача с
1:0 след продължения с гол на Марио Гьотце в 113-а минута. Така Бундестимът
завоюва за четвърти път световната титла, ставайки първият тим от Европа, който
печели купата в Южна Америка.

Първите значими международни футболни турнири се провеждат като част от
програмата на летните олимпийски игри, първоначално като демонстративен спорт с
клубни отбори през 1900 и 1904 г., а от 1908 г. – вече и като официален
олимпийски спорт. През тези години германски тимове не вземат участие в
надпреварите, а в общо седемте футболни надпревари преди Втората световна война,
германците са допуснати до участие само в три случая.

От 1952 до 1984 г. германците участват с аматьорска формация, както и всички
други участници във футболния турнир.

Германският национален отбор е най-успешният държавен тим на света след Бразилия
(5 титли). Германците са участвали общо осем пъти на финал на световно
първенство и в четири от случаите го печелят (1954, 1974, 1990 2014 г.), а в
останалите четири пъти получават вицешампионското звание (1966, 1982, 1986 и
2002 г.). Освен това в актива на „бундестима“ са и четири трети места през 1934,
1970, 2006 и 2010 г. С изключение на световните финали през 1930 г., когато
участието е отказано поради световната икономическа криза и само четири
европейски страни участват, и през 1950 г., когато Западна Германия е изключена
от ФИФА, германците участват на всички финални кръгове за световната купа.
Националният отбор на Германия се класира общо 5 пъти по право на световно
първенство поради шампионска титла или домакинство. Германия има 106 срещи от
световни първенства, което е рекорд. На Световното първенство в Западна Германия
през 1974 г. участие взема националният тим на Източна Германия, а сборна
формация на Саарланд, под ръководството на Хелмут Шьон, участва в квалификациите
за Световното първенство в Швейцария през 1954 г.

От 1972 г. насам германският национален отбор се класира на всички европейски
първенства и е държавната селекция с най-много участия на турнира. За
първенствата през 1960 и 1964 г. германците отказват участие, тъй като
държавният треньор Зеп Хербергер е смятал, че така се пречи на подготовката за
световните първенства. Едва при новия наставник Хелмут Шьон „бундестима“
участва, но не успява да се класира. При първото успешно класиране през 1972 г.
германците печелят първото място, а нови два триумфа ги правят един от двата
(другият е испанският) най-титуловани тимове от европейски първенства. Освен
успешни представяния Германия регистрира и три отпадания в предварителните
групи, които водят до смяна на националния треньор. След 12 години без победа на
европейски футболни финали германците побеждават Полша с 2:0 в първата си среща
от Евро'2008 и така отново печелят след безуспешните първенства от 2000 и 2004
г.

Германските национали участват само два пъти в конфедеративния турнир – през
1999 г. като европейски шампион и през 2005 г. като домакин. Още два пъти ГФС
доброволно се отказва от участие в надпреварата (1997 и 2003 г.), а през 2009 г.
вицеевропейското звание на германците не дава право на участие.

Германският национален отбор по футбол играе домакинствата си в бели фланелки и
черни гащета, тъй като бяло и черно са цветовете на Прусия. Червеното също е
било използвано като цвят първоначално. Черно-белите екипи стават тредиционни за
германските футболисти и не са променяни през годините, въпреки многобройните
политически трансформации на Германия. В тези цветове са спечелени три световни
и европейски титли, но през 1966 г. финалът за световното първенство е загубен
срещу играещите по изключение в червено англичани, а други финални поражения са
записани през 1970, 1982 и 2002 г.

Цветовете на резервните екипи периодично се променят за разлика от основните.
Повечето гостувания, когато не е могло да се играе в бяло, са играни със зелени
фланелки и бели шорти – цветове на Германския футболен съюз, както и на зеления
футболен терен. Важни мачове, играни в такива екипи, са полуфиналната победа с
6:1 срещу Австрия през 1954 г., победата с 3:1 на стадион Уембли срещу Англия
през 1972 г. и загубата с 2:3 на финала за световно първенство срещу Аржентина
през 1986 г. Аржентинците посочват като необичайна причина за своята загуба на
финала срещу Западна Германия през 1990 г. невъзможността да играят в своите
титулярни синьо-бели фланелки. Освен зелените резервни екипи на германците, в
употреба влизат и цветовете черно и сиво. При селекционера Юрген Клинсман
предпочитан втори екип е червеният, в който „бундестима“ домакинства за последен
път в контролата срещу Беларус на 27 май 2008 г. Целта на употребата на червения
цвят, според психолози, е да стимулира темпераментната игра и така да
предпостави успехи. Освен това червеният свят се забелязва по-добре от зрителите
отколкото зеления. За първи път германците играят с червени фланеки и черни
шорти срещу Англия на 14 април 1911 г. Първият значим успех за германска
представителна селекция, играеща в червено е европейската титла на футболистите
до 21-годишна възраст през 2009 г., победили с 4:0 англичаните в последния
двубой на турнира.

На Олимпийските игри през 1928 г. германските национални футболисти играят в
бели горнища с червена хоризонтална ивица и бели гащета.

В срещата за третото място на Световното първенство в 1970 г. и при „Водната
битка от Франкфурт“ срещу Полша германците излизат на терена изцяло в бяло –
фланелки и гащета.

До Световното първенство в Мексико през 1986 г. основните национални екипи са
чисто бяло-черни, но на турнира за първи път са представени фланелки, включващи
мотив с националните цветове на германското знаме (черно, червено, златисто).
Оттогава започва традицията производителят на германската футболна екипировка да
включва трите цвята в обичайното бяло върху горнищата. От Евро'92 германските
национални футболисти играят с изписани имена на гърба, което е взаимствано от
американските спортове в САЩ. Номерът на играчите освен отзад, вече стои и на
шортите. Трите диаграмни линии с националните цветове се променят в стилизирано
изображение на крилата на германския орел през 1994 г., но тази новост не се
приема особено радушно от запалянковците. Европейското първенство от 1996 г. е
спечелено с „ретро“ екипи без националния трикольор, които включват за първи път
трите звезди, символизиращи трите световни титли.

През 1998 г. черно-червено-златистите ивици отново се появяват върху белите
фланелки, като стоят на гърдите на футболистите. Традиционното бяло и черно със
сиви нюанси е предпочитан мотив за Евро'2000 и Мондиал'2002, а оттогава до 2009
г. германците неизменно играят с националния трикольор по горнищата си. По време
на световните финали през 2006 г. „бундестима“ винаги играе в титулярните си
цветове, въпреки че според правилата на ФИФА няма абсолютно домакинско право.

Съществува обичай германската спортна компания Адидас да облича германските
национални спортисти. Първоначално създателят на фирмата Адолф Даслер, а
впоследствие друг неин представител, е част от щаба на футболния селекционер. До
2006 г. Адидас е представляван от бившия футболист Манфред Дрекслер. В миналото
съществуват известни проблеми, когато национален футболист, какъвто е случаят с
Гюнтер Нетцер, избере да играе с футболни обувки на друга компания. ГФС успява
да се наложи в подобни конфликтни ситуации в името на „единството на отбора“ и
принуждава всички да играят с еднакви бутонки. От 2 септември 2006 г.
националните футболисти са свободни да избират своите обувки, с които ще играят
на терена.

През 2008 г. Германия играе с бял орел върху черен пръстенообразен фон на белите
си фланелки, заедно с тънки ивици в националните цветове. Резервните червени
екипи напомнят тези от 1908 г. с дебелата си вертикална черна ивица. За
европейските футболни финали 11 футболисти носят футболни обувки от Адидас, 7
(включително Мирослав Клозе) – на Найки и 4 (включително Марио Гомес) – на Пума.

Германия няма национален стадион като например други европейски страни (Англия –
Уембли, България – Национален стадион "Васил Левски"). Така националният отбор
на страната играе домакинствата си в различни градове според противника и
важността на срещата. В случаите на приемане на важен международен турнир през
1974, 1988 и 2006 г. в периода преди първенството са се предпочитали стадиони от
градовете-домакини, за да свикнат играчите с тях.

До днес „бундестима“ е домакинствал в общо 39 различни германски града. Първите
гостуващи футболисти са приети в Берлин, а германската столица води и класацията
за най-много домакинства – 42. Следва Хамбург (включително и предградието
Алтона) с 33, Щутгарт с 29 и Хановер с 25 мача. Дори когато Шалке 04 е водеща
футболна сила в страната през 30-те години и „кралскосините“ футболисти играят
основна роля в националния отбор, на игрището в Гелзенкирхен не се играе среща
на германската представителна селекция, тъй като Глюкауф-Кампфбан изглежда
прекалено малко на организаторите. Едва през 1973 г., след построяването на
Паркщадион, Германия играе в рурския град. Подобно е положението с
Кайзерслаутерн през 50-те, когато играчите на „червените дяволи“ са неделима
част от „Чудото в Берн“, и Мьонхенгладбах през 70-те, когато „жребчетата“ са в
златната си епоха. Тези два футболни града не приемат срещи на национално
равнище през посочените десетилетия поради незадоволителните си стадиони, а това
става значително по-късно – през 1987, респективно 2005 г. Логично, след Втората
световна война не се играят домакинства в Източна Германия, като след
Обединението на Германия Дрезден посреща „бундестима“ на 14 октомври 1992 г.,
ставайки първият град от бившата ГДР, домакинствал двубой на националната
единадесеторка.

В момента най-голямата международна футболна арена в Германия е Олимпийският
стадион в Берлин, който след известни преустройства приема 74,228 зрители.
Когато се приведе в съответствие със специфичните изисквания за интернационални
двубои, забраняващи правостоящи зрители, дортмундския Сигнал-Идуна-Парк може да
побере 65,718 запалянковци. До поражението 0:2 след продължения от Италия на
Световното първенство през 2006 г. германците са непобедени в Дортмунд и поради
тази добра традиция редовно провеждат ключови квалификационни срещи там. Така
вестфалският град домакинства баража за Мондиал'2002 срещу Украйна, втората
среща с Шотландия за класиране на Евро'2004 и срещата с Русия от
квалификационната група за класиране на световното първенство в Южна Африка.

Германските стадиони, които са едни от най-модерните и най-големите в света,
приемат Летните олимпийски игри през 1972 г., Световните първенства през 1974 и
2006 г. и Европейското първенство по футбол през 1988 г. За всеки един турнир те
са подобрявани и реконструирани. Пет арени от страната получават петзвездна
сертификация от УЕФА, като до 90-те години те са от „смесен“ тип и са снабдени с
лекоатлетическа писта. Последната тенденция е германските игрища да се строят и
преустройват в чисто футболни стадиони.

Най-много срещи на германския представителен отбор извън днешните граници на
Германия са проведени във Виена (19 пъти), Стокхолм (17), Будапеща и Базел (по
15). Извън Европа германците играят най-често в Мексико Сити (8 срещи). Първият
двубой на „бундестима“ извън „стария континент“ се играе на 28 декември 1938 г.
в Кайро и е загубен с 1:2 от Египет.

Днес единствените континенти, където Германия не е играла, са Австралия и
Антарктида.

Германските футболисти са триумфирали с титли на Ванкдорфщадион в Берн през 1954
г., стадион "Крал Бодуин" в Брюксел през 1972 г., Олимпийския стадион в Мюнхен
през 1974 г., Олимпийския стадион в Рим през 1980 и 1990 г. и стадион Уембли в
Лондон през 1996 г.

Рекордна посещаемост на домакинство на германския национален отбор е
регистрирана на 22 ноември 1950 г., когато в първата си следвоенна среща
Германия играе пред 80,000 души срещу Швейцария в Щутгарт. 170,000 фенове гледат
на живо гостуването на Западна Германия срещу Бразилия на стадион Маракана през
пролетта на 1982 г. Най-малобройна публика има на два двубоя с по 2,000 зрители
с участието на германците – и двата мача са част от футболния турнир на
Олимпиадата в Стокхолм през 1912 г., като единият от тях е рекордната победа с
16:0 срещу Русия.

Най-северният град, приемал германската национална единадесеторка, е исландската
столица Рейкявик, а най-южният аржентинският главен град Буенос Айрес; градът с
най-голяма часова разлика е Сан Франциско (минус 9 часа спрямо
централноевропейското време).

В първите си години националният отбор на Германия още няма треньор, а
футболистите в селекцията са избирани според договорка между местните футболни
федерации на страната. Така определящи в повечето случаи са не добрите игри и
силната моментна спортна форма, а популярността на играчите и влиянието на
отделните провинциални делегати. Тактиката на отбора е определяна на място от
капитана на футболистите преди всеки двубой. Все пак в началото на ХХ век почти
е нямало обучени треньори. От общо 58 междудържавни срещи без наставник са
спечелени 16, 12 завършват наравно и 30 са загубени, включително рекордната
победа с 12:0 срещу руснаците и рекордното поражение с 0:9 срещу английските
аматьори. След като Феликс Линеман е избран за президент на ГФС през 1925 г. той
успява да наложи виждането си, че Ото Нерц трябва да стане първият национален
селекционер на представителния отбор.

През първите години без треньорско пъководство капитаните на отбора са
определяли тактиката, по която националния тим трябва да се придържа на
футболния терен. Първият футболист, който носи капитанската лента за Германия е
Артур Хилер, който изиграва четири национални срещи, две от които като капитан.
Първият играч, който води отбора в повече от 10 мача е Адолф Йегер през 1924 г.,
а с това той слага край на националната си кариера. След назначаването на Ото
Нерц за държавен треньор, капитанът е изпълнявал ролята на „дясна ръка“ на
селекционера. При Нерц рекордът на Йегер е подобрен от Лудвих Лайнбергер през
1933 г., а след това и от Фриц Сцепан две години по-късно, който достига до 30
капитански срещи. В последната среща преди прекъсването на спортните състезания
от Втората световна война Паул Янес успява да постигне 31 срещи като капитан и
да задмине Сцепан. Този рекорд издържа 28 години, докато на 9 май 1970 г. Уве
Зеелер го подобрява и през същата година поставя новото най-добро постижение на
40 срещи. На 19 ноември 1975 г. вече новият рекордьор по капитански мачове се
казва Франц Бекенбауер, „поставил летвата“ на 50 преди да спре с футбола, 47 от
които са последователни. Карл-Хайнц Румениге успява да победи постижението на
Бекенбауер в последната си среща за националния отбор, която е финал за световно
първенство през 1986 г. Рекордът на Румениге трае 7 години и е подобрен от Лотар
Матеус, който до 14 ноември 1999 г. продължава да увеличава преднината си. След
1995 г. обаче Матеус не е основен капитан на отбора и действа като такъв само
когато Оливер Бирхоф не е на терена. Оливер Кан получава капитанската лента от
Бирхоф и води отбора на Световното първенство през 2002 г. и Европейското
първенство през 2004 г. При треньора Юрген Клинсман за капитан е утвърден Михаел
Балак, който действа като такъв и до днес с малки изключения. Едно от тях е
определянето на Бернд Шнайдер за временен капитан в квалификациите за Евро'2008
поради продължителното отсъствие на Балак заради травма. След Балак, за капитан
е утвърден защитника Филип Лам, който води Бундестима на Световното през 2010 и
Европейското през 2012 г.

Четирима играчи се подвизават в германския национален тим повече от 15 години.
Първият е Адолф Йегер, който дебютира за Германия на 3 юни 1908 г. и изиграва
последния си двубой на 14 декември 1924 г. Той е на 16 години и 190 дни, когато
попада за първи път в националния отбор, но изиграва само 18 срещи в периода
след Първата световна война. Фриц Валтер (14 юли 1940 – 24 юни 1958) също би
записал повече срещи с националния екип ако не е било осемгодишното принудително
прекъсване, наложено от войната. Валтер попада в разширения състав на германците
за Световното първенство в Чили през 1962 г., въпреки че е на 41 години и на 20
юни 1959 г. спира с активния футбол. Рекордът на героя от Берн от 17 години и
345 дни трае до 27 май 1998 г., когато Лотар Матеус го подобрява, като фиксира
новото най-добро постижение на 20 години и 6 дни със своите също рекордни 150
мача за „бундестима“. След контузия в ахилесовото сухожилие през 1995 г.
кариерата на Матеус в националния отбор изглежда приключена, но той се завръща
през 1998 г. Друг дългогодишен национален футболист е хамбургчанинът Уве Зеелер,
който между 16 октомври 1954 г. и 9 септември 1970 г. е активен за 15 години и
328 дни. При дебюта на Зеелер с националната фланелка той е третият най-млад
дебютант за всички времена, а след него никой друг футболист не е подобрявал
това постижение. Отново контузия в ахилеса е могла да прекрати футболната
кариера на нападателя, но той се завръща за световната квалификация срещу Швеция
през 1965 г. След намирането на наследник на Зеелер в лицето на Герд Мюлер,
нападателят за последно играе на значим футболен форум през 1970 г. и в
последната си среща за Германия подобрява рекорда на Паул Янес от 71 национални
двубоя. Ако се вземе предвид и националния отбор на ГДР, Улф Кирстен също би
надминал 15-годишния национален период, макар и само с 43 дни, за което време
той записва 49 мача за Източна Германия и 51 за Обединена Германия.

До днес се е удало на шестима играчи да надхвърлят границата от 100 мача за
националния отбор. Първият с такова постиение в Германия и петият в света е
Франц Бекенбауер (по негово време се играят доста по-малко двубои на национално
ниво в сравнение с днес).

От всички национални отбори Германия има най-много футболисти, които са
отбелязали 30 (12), съответно 40 (7) гола за представителния футболен тим.
Първият, който постига това е Ернст Ленер. На 5 октомври 1941 г. той отбелязва
30-ия си гол срещу Швеция (2:4). Последният засега нападател с това постижение е
Лукас Подолски на 6 септември 2008 г. със своите два гола срещу Лихтенщайн.
Подолски е и най-младият футболист с над 30 гола за Германия. Рекордният
голмайстор Герд Мюлер оглавява също и голмайсторската класация на Първа
Бундеслига (365 гола) и на европейските клубни турнири (66 гола). От 1974 до
2006 г. „Бомбардира на нацията“ е най-добрият голмайстор на световни финали с 14
попадения, но след това е изпреварен от бразилеца Роналдо.

Най-продължителната серия без допуснат гол на вратата на Германия принадлежи на
Йенс Леман. Играещият тогава за Арсенал вратар подобрява своя стар рекорд от
периода 2002-2005 г. през февруари 2008 г. при 3:0 срещу Австрия. 681-минутният
рекорд е фиксиран след допуснат гол при 2:2 с Беларус през май 2008 г.
Последното попадение преди това е получено през август 2007 г. срещу Англия, а
след това следват мачове „на нула“ срещу Уелс (два пъти), Ирландия (два пъти),
Кипър, Австрия и Швейцария.

Предходният рекорд е на 68 години и датира от 1937 г. Ханс Якоб от Ян Регенсбург
играе срещу Франция, Белгия, Швейцария, Дания и Финландия, без да допусне
попадение, а това прави общо 482 минути.

С постижение от 433 минути може да се похвали Ханс Тилковски, който успешно пази
срещу Румъния, Югославия, Швейцария и Аржентина. Оливер Кан опазва мрежата си
„суха“ в продължение на 427 минути на Световното първенство през 2002 г.

Зеп Майер преминава границата от 400 минути на два пъти – през сезон 1966/67
вратарят на Байерн Мюнхен дебютира с 423 минути без гол срещу Ирландия, Турция,
Норвегия и Белгия на вратата на „бундестима“. Дванадесет години по-късно той
подобрява предишното си най-добро постижение с 16 минути.

Списъкът се състои от играчи, включени в състава за квалификационната среща
срещу Сан Марино на 11 ноември 2016 и приятелската среща срещу Италия на 15
ноември 2016 г. Мачове и голове обновени към 15 ноември 2016 г., след мача с
Италия

Към 2 юни 2016 г., Германският национален отбор е под номер 4 в ранглистата на
ФИФА с 1310 пункта.



https://bg.wikipedia.org/wiki/%D0%9A%D0%B2%D0%B0%D1%80%D1%82%D0%B0%D0%BB%D1%8A%D1%82_%D0%BD%D0%B0_%D0%B1%D0%BE%D0%B3%D0%B0%D1%82%D0%B8%D1%82%D0%B5_(%D1%81%D0%B5%D1%80%D0%B8%D0%B0%D0%BB)

Кварталът на богатите (на турски: Medcezir, в най-близък превод Приливи и
отливи) е турски тийн драма сериал, излязъл на телевизионния екран през 2013 г.

В България сериалът започва на 7 юли 2015 г. по bTV всеки делничен ден от 20.00
часа и приключва на 5 октомври. Втори сезон започва на 5 юли 2016 г. От 13
септември вече се излъчва от 20.00 до 21.00 часа и приключва на 25 октомври.
Дублажът е на студио Медия линк. Ролите се озвучават от Елисавета Господинова,
Ася Братанова, Силви Стоицов, Петър Бонев и Илиян Пенев.

На 12 април 2016 г. започва повторение на първи сезон по bTV Lady всеки делник
от 11:00 с повторение на следващия ден от 07:00. От 24 май се излъчва вече от
10:30 и завършва на 7 юли. На 6 февруари 2017 г. започва отново всеки делник от
21:00 с повторение на следващия ден от 10:00.



https://bg.wikipedia.org/wiki/%D0%93%D1%80%D0%B8%D1%88%D0%B0_%D0%93%D0%B0%D0%BD%D1%87%D0%B5%D0%B2

Гриша Ганчев е роден на 10 декември 1962 г. в село Микре. Завършва средното
спортно училище „Асен Драганов“ (Ловеч) с профил борба (1980) и висше
образование във ВИИ „Карл Маркс“ със специалност „Счетоводство и контрол“.
Завършва школа по мениджмънт (дистанционно обучение) в Сейнт Луис, САЩ (1990).

Началните бизнес стъпки на Гриша Ганчев в края на 80-те години на миналия век са
обвити в мъгла. Първата му голяма известна инвестиция е в началото на 90-те – в
горивата. „Литекс“ е първата компания в България, която внася пропан-бутан с
корабни партиди“, пише в уебсайта на компанията. Впоследствие изгражда и верига
от бензиностанции, които през 1998 г. дава на концесия на Shell. По-късно
продава на полска компания и друга своя успешна инвестиция – соковете Queens, а
през 2007 г. се разделя и с ловешкия винпром „Винал“. Така той се съсредоточава
основно в захарния бизнес, както и в управлението на няколкото ВЕЦ, които
придобива след приватизационни сделки.

Започва стопанска дейност през 1990 г. в Ловеч. Основател и председател на
надзорния съвет на компанията „Литекс комерс“ АД за бизнес с петролни продукти.
Литекс от древногръцки превод означава люляк, който е един от символите на
Ловеч. От 2002 г. седалището на компанията е в София. Развива бизнес в
енергетиката, хранителната промишленост, транспорта, туризма, финансите,
хотелиерството, строителството, недвижимите имоти, дивечовъдството и
коневъдството. „Литекс комерс“ АД е основен и редовен инвеститор в Ловеч.

В Ловеч през 2006 г. е пуснат в експлоатация хотел „Президиум палас“. Стартирани
са инвестиции в хотел-казино „Венеция Гранд Казино“. Дружеството Литекс Моторс
АД и китайската компания „Great Wall Motor Co.“ строят Завод за автомобили -
Ловеч, в който по проект се произвеждат джип „Ховър“, пикап „Уингъл“ и евтиният
масов автомобил „Флорид“. Заводът е открит на 21 февруари 2012 г.

Община Ловеч и Гриша Ганчев основават благотворителна фондация „Красив Ловеч“.
Една от големите нейни прояви е „Ловеч фест“, в който участват популярни
музикални групи от българската и световната естрада. През 2007 г. дарява на
града бронзова статуя на български конник, а през 2008 г. - статуя на първия
почетен гражданин на Ловеч, Екзарх Йосиф I.

Съвместно с община Ловеч създава смесено дружество „Спорт 96“, което от 1999 г.
е акционерно. Гриша Ганчев е основен спонсор в редица спортове: футбол, борба,
бокс, самбо, волейбол и мотокрос. Инвестира в ПФК Литекс (Ловеч), футболна
академия за деца и градския стадион. ПФК „Литекс“ е четири пъти шампион на
страната (1998, 1999, 2010, 2011) и четири пъти носител на купата на България.

От април 2007 г. е член на Български олимпийски комитет, а от февруари 2009 г. -
на Българска федерация по футбол.

На 27 април 2006 г. е удостоен със званието Почетен гражданин на Ловеч - „За
съществен принос в развитието на икономиката и спорта на Ловеч и утвърждаване на
престижа му в страната и чужбина“.

Името на Гриша Ганчев се споменава в изтеклата чрез Уикилийкс кореспонденция на
посолството на САЩ в България. Заедно с Тодор Батков, Васил Божков и братята
Красимир и Николай Маринови – Маргините е даден като пример „за някои от
най-известните връзки“ на българския футбол с организираната престъпност.

През май 2012 г. неговият син Данаил Ганчев, заедно с още няколко души, е
арестуван заради обвинение в участие в престъпна група за укриване на ДДС при
продажба на захар. В края на месеца и срещу Гриша Ганчев са повдигнати обвинения
– за ръководене на организирана престъпна група за данъчни престъпления и за
закана за убийство, отправена към директора на Националната агенция за приходите
Красимир Стефанов. Три месеца след задържането му апелативният съд освобождава
Данаил Ганчев поради „липса на престъпление“.

На 30 декември 2014 г. специализираната прокуратура е внесла в специализирания
наказателен съд обвинителен акт срещу Гриша Ганчев за „захарната афера“.



https://bg.wikipedia.org/wiki/%D0%95%D0%B2%D1%80%D0%BE%D0%BF%D0%B0

Европа е най-западният полуостров на Евразия, обикновено разглеждан като
самостоятелен континент. Той граничи с Атлантическия океан на запад, Северния
ледовит океан на север и Черно и Средиземно море на юг. Границата му с Азия на
изток не е ясно очертана, но най-често се приема, че преминава по планината Урал
и река Урал, Каспийско море и Кавказ. Крайните точки на Европа са нос Кабу да
Рока на запад, заливът Байдарацка губа на изток, нос Норкюн на север и нос
Тарифа на юг. Името „Европа“ е въведено от финикийците, които обозначавали с
него само северните брегове на Средиземно море и близките острови.

Европа е вторият най-малък континент с площ около 10 180 000 km² или 2% от
площта на планетата и 6,8% от площта на земната суша. Континентът е трети по
население след Азия и Африка със 731 милиона жители или около 11% от хората в
целия свят.

След 16 век европейските държави започват да играят важна роля в историята на
целия свят. До средата на 20 век в различни периоди те контролират Америка,
Океания, почти цяла Африка и големи части от Азия. Най-интензивните военни
действия през Първата и Втората световна война се водят на територията на
Европа. През втората половина на 20 век континентът е разделен от Желязната
завеса, но е поставено началото на процеса на европейска интеграция, довел до
създаването на Европейския съюз.

Европа и Азия образуват свръхконтинента Евразия, като Европа заема 20% от него.
Източната граница с Азия е сухоземна и условна. Според едно от възможните
определения тя преминава по ръба на шелфовата ивица на островите Нова земя към
Карско море до залива Байдарацкая губа, минава по подножието на източния склон
на планината Урал и нейното южно продължение Мугоджари, по долината на река Емба
до нейното вливане в Каспийско море. След това продължава по шелфовата ивица на
северната му част до устието на река Кура, границата между Кавказ и Арменското
плато, продължава по реките Кура и Риони – до Черно море.

Дължината на бреговата линия на Европа е около 41 000 km (на 1000 km2 се падат
4,1 km) – най-голяма хоризонтална разчлененост сред континентите. Големи
полуострови са Скандинавски, Пиренейски, Балкански, Апенински.

Средната надморска височина е около 300 m, максималната е 5642 m (връх Елбрус),
а минималната – -28 m (Прикаспийска депресия) . Преобладават низините и
равнините Средноевропейска равнина, Източноевропейска равнина, Долнодунавска
равнина, Парижки басейн и други. Планините са около 20 % от територията на
Европа (Кавказ, Алпи, Карпати, Пиренеи, Апенини, Урал, планините на
Скандинавския и Балканския полуостров). В Европа има и няколко вулкана,
най-известни от които са Хекла, Стромболи, Везувий, Санторин и Етна.

Сред полезните изкопаеми, срещащи се в Европа, са нефт и природен газ (Урал,
Кавказ, шелфа на Северно море), въглища (Донбаски, Печорски, Горносилезийски и
Рурски басейн), железни руди (Курска магнитна аномалия, Урал, Горна Лотарингия,
Скандинавски полуостров), руди на цветни метали, каменна и калиева сол.

По-голямата част от Европа е с умерен климат (на запад – океански, на изток –
континентален, със снежна и студена зима). По северните острови климатът е
субарктичен и арктичен, а в Южна Европа – субтропичен. Средната януарска
температура е от -24 °С (на арктическите острови) до 12 °С (в субтропичните
части на юг); средните юнски температури са съответно от 3 до 29 °С. Валежите са
от 1500 – 2000 mm годишно в планините, до 200 mm годишно и по-малко в
Прикаспийската низина. Като цяло сухотата на климата нараства от северозапад на
югоизток. Височината на снежната граница е от 50 m (Франц-Йосифова земя) до 3900
m (Кавказ). Площта на ледниците е около 118 000 km².

Главните европейски реки са Волга, Дунав, Днепър, Дон, Висла, Одер, Елба, Рейн,
Лоара, Рона, Тахо. По-големи езера са Ладожко езеро, Онежко езеро, Венерн,
Балатон, Женевско езеро.

Островите в Арктика и по крайбрежието на Северния ледовит океан са заети от
арктични пустини и тундра, на юг – лесотундра, смесени и широколистни гори,
лесостепи, степи, субтропични средиземноморски гори и храсти (маквиси, фригана,
шибляк); на югоизток – полупустини. На континента има много национални паркове,
резервати и защитени територии.

Най-древните известни хора, обитавали Европа, са от вида Homo georgicus и
населявали днешна Грузия преди около 1,8 милиона години. Други останки от хора,
датирани от преди 1 милион години, са открити в Испания. Неандерталците (носещи
името на долината Неандер в Германия) се заселват в Европа преди 150 хиляди
години и изчезват преди 30 хиляди години. Те са заместени от съвременните хора
(кроманьонци), които се появяват за пръв път на континента преди 40 хиляди
години.

По време на неолита в различни части на Западна и Южна Европа се изграждат
мегалитни паметници, като Стоунхендж и мегалитните храмове в Малта. Културата на
шнуровата керамика процъфтява по време на прехода от неолит към халколит.
Бронзовата епоха в Европа започва в края на 3 хилядолетие пр.н.е. с културата на
камбановидните чаши.

Началото на желязната епоха в голяма част от континента е поставено от
халщатската култура в началото на 8 век пр.н.е.. През този период финикийската
колонизация поставя началото на първите градове по европейското Средиземноморие.
Културното развитие в Италия и Гърция довежда до класическата Античност,
сведения за която има и от писмени източници.

През 20 век Европа е разтърсена от две световни войни – Първата и Втората
световна войни. Първата световна война е между два съюза: Германия,
Австро-Унгария, Турция и България срещу Англия, Франция, Русия, САЩ и други.
Съюзът на първите четири държави се нарича „Троен съюз“, а на останалите
държави – „Антантата“. Войната приключва с много жертви, дадени и от двете
страни. Победител във войната е Антантата. През Втората световна война Германия
начело с Хитлер и със съюзници Италия и Япония, напада и окупира почти цяла
Европа, европейската част на Русия и за кратко Северна Африка. В началото
Германия и съюзниците ѝ почти нямат загуби, но след нападението над Русия
нацистите губят огромна част от войските си и тогава започва обратът на войната.
Тя приключва с капитулацията на Япония, като преди това са капитулирали Италия и
Германия.

Карта на Европа, според най-използваните географски граници (Легенда: синьо =
страната се намира на два континента • зелено = страната историческо се счита
като европейска, обаче тя се намира на друг континент).

1 Трансконтинентална държава, която е разположена едновременно в Европа и Азия.
2 Не включва остров Гренландия, който географски спада към Северна Америка. 3
Ексклавите Сеута и Мелиля политически са част от Испания, но географски спадат
към Северна Африка. 4 Географски Армения и Кипър се водят части от Западна Азия,
но културно и исторически винаги са били част от Европа. Кипър е член на
Европейския съюз и на Съвета на Европа. В данните е включена и непризнатата
Република Северен Кипър. 5 В България не се използва приетото от ООН
наименование Бивша Югославска Република Македония. 6 Включена е и непризнатата
от нито една държава Приднестровска автономна република. 7 Включена е само
европейската част от Кралство Нидерландия. Географски Кюрасао, Синт Мартен,
Аруба, Бонер, Саба и Синт Еустациус принадлежат към Южна Америка. 8 Включва
Свалбард и острови Ян Майен. 9 Включва архипелазите Азорските острови и Мадейра.
Често, географски Мадейра се приема за част от Северна Африка. 10 Не включва
Косово, въпреки че Сърбия не е признала независимостта на автономната република.
11 Включва Кримската автономна република. 12 Посочените данни обхващат само
европейската част на Франция. Към януари 2011 във Френските отвъдморски
територии живеят 2 685 705 души. 13 Данните са за цяла Русия.

Овен гореспоменатите държави в Европа съществуват и няколко региона, които се
ползват със значителна автономия, а два са самообявили се независими републики.
От изброените територии нито една не е член на ООН.

1 Абхазия и Южна Осетия обявяват независимост от Грузия съответно на 25 август
1990 и 28 ноември 1991. На 26 август 2008 руският президент Дмитрий Медведев
официално признава Абхазия и Южна Осетия за независими държави. На същата дата
Парламентът на Грузия приема декларация, с която обявява двете територии за
окупирани от Русия. 2 Владения на Короната, под чийто суверенитет се намират, но
не се считат за част от Обединеното кралство. 3 Косово е призната като
независима държава от 75 държави-членки на ООН и Тайван. Сърбия отказва да
признае независимостта ѝ. 4 Непризната от нито една държава автономна република
в състава на Азербайджан. 5 Призната е единствено от Турция. 6 Не е призната от
нито една държава и официално е част от Република Молдова.

През 2011 година населението на Европа се оценява на 739 милиона души или около
10% от населението на планетата. Век по-рано на континента живее около една
четвърт от хората по света. Макар че европейското население нараства през този
период, неговият прираст е по-нисък от този в други части на света, най-вече в
Африка и Азия. Гъстотата на населението остава сравнително висока, като Европа
отстъпва по този показател единствено на Азия. Най-гъсто населената страна в
Европа, Нидерландия, заема трето място в света след Бангладеш и Южна Корея.

Повечето езици в Европа спадат към няколко групи на индоевропейските езици, сред
които най-съществени са славянската, романската, германската и балтийската.
Угро-финските езици принадлежат към уралското езиково семейство.

Романските езици са подгрупа на италийските езици, произлезли от диалектите на
простонародния латински. Романските езици се делят на три основни групи:

Грузинският език спада към самостоятелното езиково семейство на южнокавказките
езици, които се говорят от около 5,2 милиона души. Арменският е самостоятелен
клон на индоевропейските езици и се говори от около 6,7 милиона души. Гръцкият е
самостоятелен език, част от индоевропейските езици, и се владее от над 13
милиона души, мнозинството от които са в Гърция, Кипър и Албания.

Като за континент, икономиката на Европа в момента е най-голямата на планетата.
Подобно на другите континенти, 48-те страни в Европа се различават по богатство.
Най-богати са страни в Западна Европа, докато източноевропейските държави все
още се възстановяват от периода на комунизма и разпадането на СССР и Югославия.
Европейският съюз, в който членуват 27 държави, е най-голямата икономическа
територия в света. Към този момент 23 страни (17 в ЕС и още 6 извън него)
използват еврото като официална валута. От всички страни Германия има най-голям
БВП($3,820 трилиона)[1] в Европа, който е и четвърти в световен мащаб. Франция
заема второ място ($2,902 трилиона)[2], а Великобритания трето място ($2,848
трилиона [3].



https://bg.wikipedia.org/wiki/%D0%97%D0%BE%D0%B4%D0%B8%D0%B0%D0%BA

Зодиак е частта от небесната сфера намираща се непосредсвено под и над
еклиптиката. Думата е с гръцки произход, като се използва и в по-широк контекст,
включващ и други традиции. Интересът към тази част от небето е довел до
разделянето ѝ на 12 равни части, които вместо номерция са били назовани с
имената на намиращите се там съзвездия, наричани съответно "зодиакални
съзвездия". Те са служели като координати, но и равноденствената точка е била
използвана за същата цел. Докато тя е е близо до избраното за началото място,
двата начина на отчитане служат еднакво. Поради прецесията на земната ос, тази
точка бавно се придвижва на фона на звездите и когато, след достатъчно дълго
време, излиза от първата част, броенето спрямо нея се различава от
първоначалното и съответно се различават тропически и сидерален зодиак: първият
е обвързан с календара и в него са зададени т.н. зодии; вторият, звездния или
сидерален зодиак е обвъзрзан с непроменливата конфигурация на звездното небе.

Думата е навлязла в повечето европейски езици през латински, като транскрипцията
на гръцкото прилагателно, с което се описва очертавания на небето кръг (ζῳδιακὸς
κύκλος).Повечето от съзвездията, през които минава еклиптика на гръцки са
наречени на "животинки" (ζῴδιον , като умалителното от живо ζῷον). На български
език се използва думата 'зодия' като слънчев знак т.е. място бърху еклиптиката.

Когато се говори за "зодиак" в други историко-културни традиции следва да се
правят съответни уговорки. Например в Китай е традиционна календарна схема от 12
години, всяка определяна с името на животно и тя е в известен смисъл аналог на
западния тропически зодиак. Ранни култури са проследявали пътя на Луната и са
ползвали свой 'сидерален зодиак'

Римският зодиак се е състоял от 13 зодиакални знака, определени от съзвездия, а
според други мнения те са били 14; египетският хороскоп - от 24, отговарящи на
египетските божества . Келтският или Галският зодиакален кръг включва 22
зодиакални знака , изразени чрез 15 дървета ,, а зодиакът на цветята тълкува
човешкия характер чрез 36 зодии ,.

През 1928 г., когато Международният Астрономически Съюз задава нови
конвенционални очертания на утвърдените съзвездия, се оказва, че еклиптиката
пресича границите на Змиеносец. Така то може да бъде добавено към списъка на
12-те зодиакални съзвездия. Това не променя подялбата на зодиака на 12 равни
части, и съответно Змиеносец не е възприет като знак или "зодия". Без да прави
уточнения популярната преса в 1995 г. се опитва да направи от това сензация.
Впоследствие е предложен дори и нов символ:

Тропическият зодиак устойчиво свързва датите от календара и зодиите, чиято
продължителност е 1/12 от годината (т.е 365.24/12 дни). Те имат същата
продължителност и в сидерическия зодиак, но поради прецесията началните им дати
бавно се променят. За конвенционално установените граници на съзвездията
времетраенията са различни, но с константни продължителности, като началните им
дати също бавно се менят.



https://bg.wikipedia.org/wiki/%D0%A1%D0%B2%D0%B5%D1%82%D0%BE%D0%B2%D0%BD%D0%BE_%D0%BF%D1%8A%D1%80%D0%B2%D0%B5%D0%BD%D1%81%D1%82%D0%B2%D0%BE_%D0%BF%D0%BE_%D1%84%D1%83%D1%82%D0%B1%D0%BE%D0%BB_2014

Световното първенство по футбол през 2014 г. е 20-тото Световно първенство по
футбол. Провежда се в Бразилия от 12 юни до 13 юли 2014.

Бразилия е за втори път домакин на световното първенство (след 1950 година) като
по този начин става петата държава, организирала първенството два пъти, след
Мексико, Италия, Германия и Франция. Първенството се провежда за пръв път в Южна
Америка след Световното първенство по футбол 1978 година в Аржентина. За пръв
път две поредни световни първенства се провеждат извън Европа и за пръв път две
поредни първенства се провеждат в южното полукълбо (Световното първенство по
футбол 2010 се провежда в Република Южна Африка).

Играчи, получили жълт картон в два мача, биват наказани да пропуснат следващия
по програма. На играчите с един жълт картон, на които предстои да играят в
полуфиналите той бива опростен, с цел да се избегне пропускане на участие във
финалния мач, заради натрупани два жълти картона.

На 7 март 2003 г. ФИФА обявява, че за първи път след 1978 турнирът ще се проведе
в Южна Америка . На 3 юни 2003 КОНМЕБОЛ обявява, че кандидатури за домакинство
са подали Аржентина, Бразилия и Колумбия. До 17 март 2004 г. асоциациите на
КОНМЕБОЛ избират Бразилия за техен кандидат.

Бразилия изпраща кандидатурата си през декември 2006 г., а Колумбия ги последва
след няколко дни. Кандидатурата на Аржентина въобще не е обработена. На 11 април
2007 г. Колумбия официално се отказва от кандидатурата си, като Франсиско Сантос
Калдерон, вицепрезидент на страната обявява, че вместо това ще се кандидатират
за домакин на Световно първенство по футбол за младежи 2011. Така Бразилия става
единствената държава, която иска да приеме първенството през 2014 година. На 30
октомври 2007г. Бразилия печели правото да организира домакинството като
единствена кандидатура.

Жребият за квалификациите се провежда на 30 юли 2011 година в Марина да Глория в
Рио де Жанейро. Като страна домакин Бразилия се класира автоматично за турнира.

Босна и Херцеговина се класира за първи път като самостоятелна държава. Колумбия
се класира за първи път от 1998, а Белгия и Русия от 2002.

Отбори от един континент не могат да попаднат в една група, с изключение на
европейските отбори, но те не могат да бъдат повече от два. В началото на жребия
от урна 4 е изтеглен един отбор (Италия) и пратен в урна 2, за да може всички
урни да са с еднакъв брой отбори. Това решение предизвиква остри полемики,
защото е в противоречие с принципа на ФИФА за националния рейтингов коефициент.
Така, вместо федерацията с най-нисък рейтинг от европейските финалисти –
Франция, във втора урна, по ирония на жребия, попада тази, която има най-висок
измежду деветте непоставени – Италия. Скандалното решение е възприето от някои
коментатори като реверанс към президента на УЕФА, французина Мишел Платини.

По време на световното първенство часовата зона на България е UTC+3 (лятно
часово време), само два от градовете - Куяба и Манаус, са в часовата зона на
Амазония UTC-4, а всички останали градове, в които се играят мачове, са в
часовата зона на столицата град Бразилия UTC-3. Всички часове по-долу са в
българско време.



https://bg.wikipedia.org/wiki/%D0%93%D0%B5%D0%BE%D1%80%D0%B3%D0%B8_%D0%90%D1%81%D0%BF%D0%B0%D1%80%D1%83%D1%85%D0%BE%D0%B2

Георги Аспарухов Рангелов, известен още като Гунди, е български футболист,
централен нападател, обявен за най-великия български футболист на XX век. Той е
заслужил майстор на спорта и носител на сребърен „Народен орден на труда“ през
1965 г.

Стадионът на ПФК Левски (София) е кръстен в негова чест, а в непосредствена
близост е издигнат бюст-паметник на легендарния футболист.

Роден е на 4 май 1943 г. в софийския квартал Редута. Играе в детския, а след
това и в юношеския отбор на „Левски“. Печели шампионската титла с юношите през
1960 и 1961 г.

През 1960 г., когато е приет в първия отбор на „Левски“, Гунди е едва на 17
години. Дебютира през пролетта на същата година, а първия си гол отбелязва на 28
септември срещу „Ботев“ в Пловдив (1:1). От пролетта на 1962 до есента на 1963
г. играе в „Ботев“, където отбива военната си служба и става носител на Купата
на България през 1962 и вицешампион през 1963 г. След като се завръща в
„Левски“, печели три шампионски титли през 1965, 1968 и 1970 г. и три купи на
страната през 1967, 1970 и 1971 г. Последният му мач в първенството е на 28 юни
1971 г. срещу ЦСКА (1:0), a последният му гол е на 13 юни 1971 г. срещу „Етър“
във Велико Търново (1:1).

Играе в 247 мача (200 за „Левски“ и 47 за „Ботев“) за първенството, в които
отбелязва 150 гола (125 за „Левски“ и 25 за „Ботев“). Има участие в 36 мача (28
за „Левски“ и 8 за „Ботев“) и вкарва 20 гола (16 за „Левски“ и 4 за „Ботев“) за
Купата на България (тогава – „Купа на Съветската армия“). През сезона 1964/1965
вкарва 27 гола за „Левски“, с които става голмайстор на страната за сезона. През
1965 г. е избран за спортист и Футболист № 1 на България. Печели и купата за
индивидуално спортсменство. През същата година е на осмо място в класацията за
престижната награда на сп. „Франс футбол“ – Златната топка. В историята влизат
мачовете за Купата на европейските шампиони през сезона 1965/66, когато „Левски“
играе равностойно срещу един от най-силните отбори в света по това време
„Бенфика“ (Лисабон) – с 2 шампионски и 2 вицешампионски европейски титли в
турнира през последните 6 години и с португалската звезда Еузебио. Първия мач в
Португалия българският шампион завършва наравно 2:2, а в реванша отстъпва с
минималното 2:3 на тогавашния европейски вицешампион. Три от четирите гола за
„Левски“ в двата мача вкарва Георги Аспарухов. Европа заговорва за нова футболна
звезда, португалците искат да купят този нападател, но комунистическото
правителство на България не разрешава това. Поканен е да играе в европейския
шампион „Милан“, но по това време още няма практика български футболисти да
играят в чуждестранни клубове и офертата е отказана.

Гунди има 18 мача (12 за „Левски“ – 6 за КЕШ и 6 за КНК и 6 мача за „Ботев“ в
КНК) и 19 гола (12 за „Левски“ – 8 за КЕШ и 5 за КНК и 7 гола за „Ботев“ в КНК)
в европейските клубни турнири. Четвъртфиналист за КНК през 1963 г. с „Ботев“ и
през 1970 г. с „Левски“.

За националния отбор на България дебютира на 6 май 1962 г. срещу Австрия във
Виена (0:2). Има 50 мача и 19 гола (18 мача и 11 гола са в квалификации за
световни първенства). Той е един от малкото българи, отбелязали гол на Англия на
Уембли (1:1). Другите са Димитър Миланов – Пижо и Георги Димитров - Червения
през 1956 г.. Той обаче е единственият българин вкарал гол на „А“ отбора на
Англия на Уембли, при това, когато Англия е актуален световен шампион. Димитър
Миланов и Георги Димитров вкарват на Олимпийския отбор на Великобритания, който
е аматьорски. Голът се оценява като шедьовър и остава паметен в
историята. Аспарухов поема топката в центъра на терена, със самостоятелен дрибъл
преминава половината игрище, като преодолява трима английски национали и я
вкарва във вратата.

Играе на три световни първенства: в Чили – 1962 (1 мач), Англия – 1966 (3 мача и
1 гол) и Мексико – 1970 (3 мача). В Чили той е най-младият играч (19 г.) в
националния отбор на България в мача срещу Унгария (1:6). Четири години по-късно
в Англия отново той отбелязва единствения гол за България, отново срещу Унгария
(1:3). Паметни остават и мачовете през 1962 с Португалия – 3:1; 1963 с
Португалия – 1:0; 1965 с Белгия – 3:0 и 2:1 (решаващ трети мач, в който вкарва и
двата гола и класира България за финалите в Англия); 1967 с Швеция – 3:0; 1967 с
Португалия – 1:0 и през 1968 г. с Италия – 3:2. Последният му мач е на 11 юни
1970 г. срещу Мароко в Леон (1:1) – СП.

Георги Аспарухов загива в автомобилна катастрофа заедно със съотборника си
Никола Котков на 30 юни 1971 г. край прохода Витиня в Стара планина.

На погребението на двамата футболисти присъстват към 150 хиляди души – повече,
отколкото в организирани от режима подобни мероприятия – като това на Георги
Димитров. Освен това то съвпада по време и напълно засенчва пропагандираното от
властите символично погребение на двама загинали съветски космонавти. Масовото
посещение на погребението на Аспарухов и Котков поражда опасения в
правителството и довежда до отстраняването на присъствалият именно на него
вътрешен министър Ангел Солаков.

На 21 май 2014 година, с указ на Президента Росен Плевнелиев, Георги Аспарухов е
награден посмъртно орден „Стара планина“ първа степен за изключително големите
му заслуги в областта на спорта.



https://bg.wikipedia.org/wiki/%D0%A1%D0%B2%D0%B5%D1%82%D0%BE%D0%B2%D0%BD%D0%BE_%D0%BF%D1%8A%D1%80%D0%B2%D0%B5%D0%BD%D1%81%D1%82%D0%B2%D0%BE_%D0%BF%D0%BE_%D1%84%D1%83%D1%82%D0%B1%D0%BE%D0%BB

Световното първенство по футбол (известно още като Световната купа на ФИФА,
Световната купа, Мундиал (от испански - "световен") и Световните футболни
финали) e международно спортно мероприятие, в което се състезават мъжките
национални отбори на страните-членки на Международната федерация на футболните
асоциации. Това е най-голямото събитие във футбола в глобален мащаб, като
зрителският интерес към него е по-голям в сравнение с този на Олимпийските игри.
Световните финали са най-гледаното спортно събитие в света, като 1,1 млрд. души
гледат финалния мач на световното първенство през 2002 г. От 1930 г. насам
финалите се провеждат на всеки четири години, с изключение на 1942 и 1946 г.
заради Втората световна война. Те са предшествани от регионални квалификации по
групи, които започват приблизително три години преди финалите. В
квалификационната фаза участват представители на почти 200 държави, от които до
финалния турнир понастоящем достигат 32 национални отбора (обсъжда се
увеличаването им до 40 или 48). Той се провежда в избраната страна-домакин и
продължава приблизително един месец. Според последните промени в правилника,
може да има повече от една страна-домакин на форума. Освен това през 1999 г.
ФИФА инициира Световно първенство по футбол за жени, което се провежда по
подобна схема.

Първото официално световно първенство на ФИФА се провежда от 7 до 30 юли 1930 г.
в Уругвай и в него вземат участие 13 национални отбора: 6 от Южна Америка, 5 от
Европа и 2 от Северна Америка. Негов основен инициатор и организатор е
президентът на ФИФА Жюл Риме. На финала в Монтевидео Уругвай побеждава Аржентина
с 4:2 пред 93 000 души публика и става първият световен шампион.

В историята на 20-те проведени досега световни първенства само осем държави са
завоювали световната купа. Бразилия е рекордьор по спечелени световни титли,
общо пет. Италия и Германия се нареждат след нея с по 4 спечелени шампионата.
Уругвай и Аржентина са с по две титли, а Англия, Франция и Испания са спечелили
трофея веднъж. Десет пъти световните финали са се провеждали в Европа и на тях
само веднъж неевропейска държава е печелила купата (Бразилия през 1958 г.). На
останалите десет световни първенства отборите от Южна Америка са печелили трофея
осем пъти, а европейските два - Испания на Световното първенство от 2010 година
в ЮАР и Германия през 2014 г. в Бразилия. Само един път някой от отборите на
Бразилия, Германия, Италия или Аржентина не е достигал до финал: това е финалът
на Световното първенство от 2010 година в ЮАР, когато Испания се изправя срещу
Нидерландия. Само два пъти национален отбор на държава, която не е от Европа или
Южна Америка, е достигал полуфиналите: САЩ през 1930 г. и Южна Корея през 2002
г.

Последното световно първенство (двадесето) е проведено в Бразилия от 12 юни до
13 юли 2014 г. Германия става световен шампион за четвърти път в историята си,
побеждавайки Аржентина с 1:0 след продължения.

Първият мач между национални отбори е изигран през 1872 г. между Шотландия и
Англия. По това време футболът се играе почти изключително само на Британските
острови. Когато футболът започва да привлича все повече почитатели, на
Олимпийските игри през 1900 и 1904 г. е включен в програмата като
демонстрационен спорт, както и на игрите през 1906 г. На Олимпиадата през 1908
г. футболът вече е част от официалната програма на мероприятието. То се планира
от Футболната асоциация и право на участие в него имат единствено аматьори.
Великобритания, представена от английския национален отбор по футбол за
аматьори, печели надпреварата през 1908 и 1912 г.

През 1906 г. ФИФА прави опит да организира международно футболно състезание за
национални отбори в Швейцария, което да бъде независимо от програмата на
Олимпиадите, но то се проваля.

Тъй като футболът продължава да бъде аматьорски спорт на Олимпийските игри, сър
Томас Липтън основава турнира за Купа „Сър Томас Липтън“ в Торино през 1909 г.
Този турнир е първенство между отделни клубове от различни държави, всеки от
който представлява своята страна. Въпреки, че не участват национални отбори,
това състезание се определя понякога като Първата световна купа, и в него се
включват най-престижните футболни клубове от Италия, Германия и Швейцария.
Първият турнир е спечелен от „Уест Окланд“, английски аматьорски клуб на миньори
от графство Дъръм, който е поканен след като Футболната асоциация отказва да се
присъедини към спортното събитие. „Уест Окланд“ защитава трофея през 1911 и
призът остава завинаги в Уест Окланд.

През 1914 г. ФИФА се съгласява да признае олимпийското състезание като „световно
футболно първенство за аматьори“ и поема отговорността да ръководи събитието.
Този акт подготвя почвата за междуконтинентално футболно състезание, което се
провежда на ОИ '20 и в което участват Египет и 13 европейски отбора. Белгия
става златен медалист, а Уругвай печели състезанието през 1924 и 1928 г. ФИФА
определя Уругвай за домакин на световното първенство през 1930 г. Поводът е, че
Уругвай е вече два пъти олимпийски шампион, а освен това чества стогодишнината
от своята независимост.

На ОИ през 1932 г. в Лос Анджелис не се предвижда футболът да е част от
програмата поради недостатъчната популярност на този спорт в САЩ (по това време
американският футбол набира все по-голяма популярност в своята родина). ФИФА и
Международният олимпийски комитет (МОК) не постигат съгласие относно участието
на професионалистите в олимпийския турнир и така футболът е премахнат от
програмата на Игрите в Ел Ей. Президентът на ФИФА Жул Риме планира да основе
турнир за Световната купа в Уругвай през 1930 г. Футболните асоциации на
определени страни са поканени да изпратят свой отбор, но изборът на Уругвай като
домакин на събитието означава за европейските отбори дълго и скъпо пътуване през
Атлантическия океан. Утежняващ обстоярелствата фактор е и започналата през 1929
г световна икономическа криза. Първенството е пред провал, когато едва около два
месеца преди началото му Риме успява да убеди отборите на Белгия, Франция,
Румъния и Югославия да участват. Общо 13 страни вземат участие в първото
състезание- седем от Южна Америка, четири от Европа и два от Северна Америка.
Първите два мача от Световното първенство се играят едновременно и са спечелени
от представителните отбори на Франция и САЩ, които съответно побеждават Мексико
с (4-1) и Белгия с (3-0). Първият гол в историята на световните първенства е
отбелязан от Люсиен Лоран от Франция. На финала Уругвай побеждава Аржентина с
4-2 пред 93 000 души в Монтевидео, и така става първата страна, спечелила
Световното първенство.

Проблемите пред първите световни първенства са дългите разстояния и предвоенната
обстановка. Малко са южноамериканските отбори, които се съгласяват да пътуват до
Европа през 1934 и 1938 г. Бразилия е единственият южноамерикански участник
присъствал и на двата турнира. Първенствата през 1942 и 1946 са отменени поради
Втората световна война и нейните опустошителни последици.

В квалификациите за СП '50 за първи път се включват четирите британски отбора.
Британските федерации се оттеглят от ФИФА през 1920 г. поради нежелание да
играят срещу страни, с които са воювали през Първата световна война и като
протест срещу нарастващото влияние във футбола на небритански държави. През 1946
г. ФИФА ги кани да станат членове на световната федерация и този път те приемат
поканата. През 1950 се завръщат световните шампиони от Уругвай, които бойкотират
предишните две световни първенства. Уругвай отново печели титлата.

На световните първенства, които се провеждат между 1934 и 1978 г. участващите
отбори са 16, освен през 1938 (класиралата се Австрия е анексирана от Германия)
и 1950 г., когато Шотландия, Индия и Турция се отказват след като вече са се
класирали. Участват почти само отбори от Европа и Латинска Америка, и много
малко отбори от Африка, Азия и Океания. В повечето случаи тези отбори са лесно
отстранявани от европейските и южноамерикански състави, с изключение на Северна
Корея (КНДР), които достигат четвъртфиналите през 1966 г.

На финалите през 1982 г. броят на участниците е увеличен на 24, а през 1998 г.
на 32. Така се дава възможност на повече отбори от Африка, Азия и Северна
Америка да вземат участие. В последните години тези сравнително нови и неопитни
участници постигат впечатляващи успехи: Мароко стига до осминафиналите на СП
'86, Камерун става четвъртфиналист през 1990, Саудитска Арабия е на
осминафиналите през 1994, Нигерия е осминафиналист през 1994 и 1998, Япония
стига до осминафиналите през 2002, Сенегал е четвъртфиналист през 2002; след
"завръщането си" на футболната сцена САЩ достигат четвъртфиналите през 2002,
Южна Корея са четвърти през 2002 г., а Австралия и Гана достигат фазата на
директните елиминации през 2006 г.

198 нации се включват в надпреварата за класиране за Световното първенство по
футбол през 2006 г. Само 3 от общо 207 страни-членки на ФИФА не са играли в
квалификациите за световните финали. Това са Коморските острови, Източен Тимор и
Бутан, тъй като по време на тегленето на жребия за мачовете от квалификациите
Коморските острови и Източен Тимор не са все още членове на ФИФА.

Подобно първенство за жени се организира от ФИФА, като първото се провежда през
1991 г. в Китай.

От 1930 до 1970 г. световният шампион получава купата "Златната Нике". В чест на
президента на ФИФА по чиято инициатива е създадено състезанието, през 1946 г. тя
е преименувана на „Жул Риме“. През 1970 г. печелейки трофея за трети път,
Бразилия получава правото да го задържи завинаги. През нощта на 19-ти срещу
20-ти декември 1983 г. обаче "живата история на световния футбол" е открадната
от резиденцията на Бразилската футболна федерация в Рио де Жанейро и никога
повече не е открита.

След 1970 г. е изготвен втори трофей, наречен Трофей на Световното първенство на
ФИФА. Той не може да стане вечно притежание на нито един отбор, независимо от
това колко първенства е печелил. Националният отбор на ФРГ/Германия е печелил
този трофей три пъти, а отборите на Аржентина, Италия и Бразилия - по два пъти.
Той ще продължава да се връчва на победителите до 2038 г., когато предвиденото
пространство за имената на световните шампиони ще се запълни.

Вторият трофей, наричан обикновено "Златен глобус", е висок 38 см и тежи 10,97
кг. Направен е от 18-каратово злато. Основата се състои от два слоя
полускъпоценен малахит, а на долната му страна на са гравирани годината и името
на всеки победител на Световно първенство след 1974 г. Победителите задържат
трофея до началото на следващито световно първенство като се награждават и с
позлатено копие.

От второто световно първенство, проведено през 1934 г. се организират
квалификации, които да определят най-достойните кандидати за световната купа. Те
се провеждат в шестте континентални зони на ФИФА (Европа, Южна Америка, Северна
и Централна Америка и Карибския регион, Азия, Африка и Океания) и се ръководят
от съответните международни футболни конфедерации. Например в Европа
квалификациите се провеждат под шапката на УЕФА. За всяко състезание ФИФА
предварително определя броя на местата, за които ще се борят страните във всяка
зона, като по принцип база за това решение е относителната сила на отборите на
всяка конфедерация, но също така и лобирането от страна на конфедерациите.

Квалификационният процес може да започне най-рано три години преди финалната
фаза и отнема повече от две години. Форматът на квалификационните турнири се
решава от всяка конфедерация. Обикновено се дават едно или две места на
победителите от междуконтиненталните плейофи. Например, в квалификациите за
Световното първенство през 2006 г. победителят от зона Океания се срещна с
класиралия се на 5-то място отбор от зона Южна Америка, за да определят кой от
двата отбора ще отиде на финалите. С изключение на 1934 г. домакините на всяко
световно първенство се класират автоматично на финалите. До квалификациите за
световното първенство през 2006 г. това право се дава и на световния шампион.
Бразилия е първият отбор играл квалификационни мачове, за да си осигури място на
финалите.

Първите два отбора от всяка група продължават към фазата на директните
елиминации, където при равен резултат в редовните 90 минути се стига до две
продължения от по 15 минути, като при евентуален равен резултат и след тях - до
изпълнение на дузпи. Първоначално се играят осминафинали, в които първият отбор
от една група играе срещу втория отбор от друга. Следват четвъртфинали,
полуфинали и финал. Двата отбора, които отпаднат на полуфиналите играят мач за
третото място.

Домакините на първите световни първенства (СП) са се определяли на събрания на
конгрес на ФИФА. В първите десетилетия от съществуването на световното
първенство изборът е предизвиквал много полемики, предвид триседмичния преход с
кораб между Южна Америка и Европа — двата гиганта в световния футбол. Например
решението Уругвай да бъде домакин на първото световно първенство води до
участието на едва четири европейски нации в него. Следващите две световни
първенства се провеждат в Европа. Изборът на Франция като домакин на СП '38
отново води до спорове, тъй като на американските отбори е казано, че
домакинството ще се дава на разменни начала между двата континента. По тази
причина Аржентина и Уругвай бойкотират това първенство.

След СП '58, за да се избегнат потенциалните бойкоти и спорове ФИФА започва да
редува домакинството между Европа и Америка. Това продължава до СП '02, което е
първото световно първенство, проведено в Азия. Световното първенство през
2010 г. пък се провежда в ЮАР, която е първата африканска държава, поела
домакинството на световни финали.

Домакинството на световното първенство през 2014 г. е възложено на Южна Америка
през 2003 г., което позволява на десетте членки на КОНМЕБОЛ да кандидатстват за
тази привилегия. Повечето страни обаче подкрепят Бразилия и така става ясно, че
ако Бразилия е в състояние да организира първенството, то ще се проведе там. Ако
това не стане, има предложение за съвместно домакинство на Аржентина и Чили,
подобно на Южна Корея и Япония през 2002 г. Колумбия също има желание за
световното първенство през 2014 г. В спортно издание от 4 юли 2006 г. се казва,
че според президента на ФИФА Сеп Блатер Бразилия ще бъде почти със сигурност
домакин на световните финали през 2014 г. На 30 октомври 2007 г. Бразилия
официално е определена за домакин на световното първенство по футбол през 2014
г.

Домакинството на световното първенство през 2018 г. е възложено на Русия, а през
2022 г. се планира да бъде в Катар.

* = домакин ^ = включва резултати, представляващи Западна Германия между 1954 г.
и 1990 г. # = държави, които се разделят на две или повече независими държави

Европа: Италия, Германия (в т. ч. като ФРГ), ГДР, Франция, Англия, Холандия,
Швеция, Португалия, Испания, Шотландия, Ейре, Северна Ирландия, Уелс, Норвегия,
Белгия, Дания, Полша, Унгария, Швейцария, Австрия, Румъния, България, Гърция,
Турция, Израел, Русия, Украйна, Босна; Чехия и Словакия (в т. ч. и като част от
Чехословакия); Словения, Хърватия и Босна (в т. ч. и като част от Югославия);
Сърбия (в т. ч.и като част от Югославия и като част от Сърбия и Черна гора)

Южна Америка: Бразилия, Аржентина, Парагвай, Уругвай, Колумбия, Боливия, Чили,
Еквадор, Перу.

Северна Америка: САЩ, Мексико, Канада, Коста Рика, Хаити, Куба, Ямайка,
Хондурас, Тринидад и Тобаго, Салвадор.

Азия: Южна Корея, Япония, Иран, Саудитска Арабия, Китай, Северна Корея, Ирак,
Кувейт, Холандска източна Индия (дн. Индонезия), Обединени Арабски Емирства.

Африка: Мароко, Египет, Тунис, Камерун, Сенегал, ЮАР, Того, Заир (дн. ДР Конго),
Ангола, Кот'д Ивоар, Алжир, Гана, Нигерия.

Треньор: Марио Загало (Бразилия) - 2 титли като футболист (1958 и 1962), 1 титла
като треньор (1970),

Събитията около този мач, макар и с някои фактически неточности, са пресъздадени
във филма "Мачът на техния живот" (The game of their lives / The Miracle match)



https://bg.wikipedia.org/wiki/%D0%A8%D0%BE%D1%82%D0%BB%D0%B0%D0%BD%D0%B4%D0%B8%D1%8F

Шотландия (на английски Scotland; на шотландски келтски Alba) е
историко-географски район на Великобритания в Северозападна Европа, една от
четирите съставни части на Обединено кралство Великобритания и Северна Ирландия.
По суша Шотландия граничи с Англия, а от всички други страни е оградена с
морета. Официални езици са английски и шотландски келтски език. Столица на
страната е Единбург, а най-голям град - Глазгоу. Площта на Шотландия е
78 772 km², а населението - около 5 535 000 души (2011) или средно по 65 души на
km².

Кралство Шотландия е основано през 843 г. от Кенет Макалпин, който става крал
Кенет I. Шотландия съществува като независима държава до 1 май 1707 г., когато
Актът на обединението съединява Шотландия и Кралство Англия в Кралство
Великобритания.

Учените предполагат, че първите хора в Шотландия са се появили приблизително
преди 8 хиляди години. Първите постоянни селища датират от преди 6 хиляди
години. Писмената история на на Шотландия започва с римското завоевание на
Британия (съвременните територии на Англия и Уелс), която получава статус на
римска провинция и приема името Британия. Част от южна Шотландия е била временно
под непряк контрол на Рим. На север са били земи, свободни от римската окупация,
наречени Каледония, населена с пиктски и келтски племена, кралства Дал Риад на
територията на Аргайл. Пиктия влиза в състава на Фортрия, но историята на
Шотландското кралство започва през 843 г., когато Кенет Макаплин става крал на
обединеното кралство на скотите и пиктите.

В течение на следващите столетия територията на кралството се е разширила
приблизително до територята на съвременна Шотландия. През този период е имало
сравнително добри отношения с уесекските управници на Англия, а също така със
силна раздробеност, която, обаче, не пречи на провеждането на успешна политика
на експанзия. Известно време след нахлуването на английския крал Едмънд I в
Стратклайд през 945 г. провинцията е била предадена на Малкълм I. По време на
управлението на крал Индулф (954-962) шотландците превземат крепост, по-късно
наречена Единбург — техният първи опорен пункт в Лотиан. По време на
управлението на Малкълм II единството на шотландските земи е укрепено. Прелом е
настъпил вероятно през 1018 г., когато Малкълм II нанася поражение на Нортъмбрия
в битката при Карем.

Норманското нашествие през 1066 г. става причина за куп от събития, заради които
Шотландия сменя своята галска културна ориентация. Малкълм III се жени за
Маргарет – сестра на Едгар Етелинг, претендентът за английския трон, който
впоследствие получава подкрепа от страна на Шотландия. Маргарет изиграва важна
роля в намаляването на влиянието на келтските християни. Нейният син, Дейвид I,
става важен англо-нормански управник. Той способства за въвеждането на
феодализма в Шотландия и е поощрявал притока на население от Холандия, за да
укрепи търговските връзки с континентална Европа. В края на XIII век много
нормански и англо-нормански семейства получават като дар шотландска земя.

След смъртта на кралица Маргарита, последната пряка наследница на Александър
III, шотландската аристокрация се обръща към краля на Англия с молба да отсъди
измежду спорещите претенденти за шотландския престол. Вместо това Едуард I се
опитва да установи марионетна монархия и да вземе Шотландия под пълен контрол,
шотландците обаче устояват, ръководени отначало от Уилям Уолъс и Ендрю де Морей,
поддържащи Йоан I, а след това — Роберт I Брус. Брус заема престола като крал
Роберт I (по-известен като Робърт дъ Брус) на 25 март 1306 г. и удържа
окончателна победа над англичаните в битката при Банокбърн през 1314 г. Но след
неговата смърт войната за независимост на Шотландия започва наново (1332—1357),
в която Едуард Балиол безуспешно се опитва да отвоюва трона от наследниците на
Брус с поддръжката на английския крал. В крайна сметка, с идването на династията
на Стюартите през 1370-те ситуацията в Шотландия започва да се стабилизира.

В края на Средновековието Шотландия е била разделена на две културни зони:
равнини, жителите на които говорят на англо-шотландски, и планинска Шотландия,
населението на която използва келтски. Въпреки това галоуейският келтски диалект
се съхранява възможно най-дълго до XVIII век в отдалечените части на югозапад,
влизащи в графство Галоуей. Историческата равнинна Шотландия в културен план е
по-близка до Европа. В планинската Шотландия се оформя една от отличителните
черти на региона — шотландската кланова система. Могъщите кланове са съхранили
своето влияние даже след „Акта за обединение" през 1707 г.

През 1603 г. кралят на Шотландия Джеймс VI наследява английския престол и става
крал на Англия под името Джеймс I. Шотландия обаче запазва самостоятелността си.
След Славната революция и свалянето на католика Джеймс II, Вилхелм III и Мария
II Шотландия за известно време е можело да избере монарх-протестант, но под
угрозата от скъсването на отношенията с Англия шотландският парламент съвместно
с английския през 1707 г. приема „Акта за обединение”. В резултат на
обединението е образувано кралство Великобритания. През 1715 г. в северна
Шотландия се вдигат две крупни въстания на якобитите, но Хановерската династия
устоява. Якобитските претенденти за престола съхраняват популярността си в
планинските и североизточните области.

След приемането на „Акта за обединение”, Шотландското просвещение и
Индустриалната революция страната става мощен европейски търговски, научен и
индустриален център. След Втората световна война Шотландия изпитва рязък спад в
производството, но в последните десетилетия се наблюдава културно и икономическо
възраждане на региона за сметка на развитието на сферата на финансовите операции
и производството на електроника, възобновяеми енергийни източници, възход на
уиски-индустрията, а също така доходите от добив на нефт и газ на шелфа на
Северно море. През 1999 г. са проведени избори за парламент на Шотландия,
учреждение, което е създадено чрез т. нар. „Шотландски акт” през 1998 г.

В началото на 2000 г. в Шотландия се усилва влиянието на националистите. През
2007 г. Националната партия печели изборите в шотландския парламент, а нейният
лидер Алекс Салмънд обявява, че ще се бори за провеждане на референдум за
независимост преди 2010 г., но не му достига мнозинство в Парламента. След
изборите през 2011 година обаче ШНП печели пълно мнозинство (60%) и спазва
обещанието към избирателите си, като насрочва референдум за независимост, който
се провежда на 18 септември 2014 година, като 44,7% от гласувалите са „за“, а
55,33% „против“ отделянето на Шотландия от Великобритания.

Територията на Шотландия обхваща северната третина на остров Великобритания и
влизащите в състава острови — Хебридските, Оркнейските и Шетландските.
Територията на Шотландия е 78 772 км², бреговата ѝ ивица е дълга 9 911 км. На
юг граничи с Англия. Дължината на границата от река Туийд на запад до залив
Солуей-Фърт на изток е около 96 км. На 30 км на югозапад от брега е разположен
остров Ирландия, на 400 км на североизток е Норвегия, на север от Шотландия са
Фарьорски острови и Исландия. На запад Шотландия граничи с Атлантически океан, а
на изток със Северно море.

Шотландия се дели на три географски района: Северношотландски планини (включващи
Северозападни планини и Грампиански планини), Средношотландска низина и
Южношотландски възвишения. Най-високият връх на страната е Бен Невис - 1344
метра.

Климатът на Шотландия е умерен океански и е свързан с тенденциално много
непостоянно време. Благодарение на топлото атлантическо течение Гълфстрийм
температурите в Шотландия са по-високи, отколкото в страните, намиращи се на
същия паралел, но са по-ниски от температурите в другите региони на
Великобритания, което се дължи на по-северното положение на страната. В
най-студените месеци на годината — януари и февруари — средният температурен
максимум е 5—7°C. Най-топлите месеци — юли и август — 19 °C. Най-ниските
температури са измерени в тресавищата в близост до Бремар в Грампианските
планини - близо –27,2 °C, което е и рекорд за Великобритания. Най-високата
измерена досега температура е 32,9 °C, отчетена на 9 август 2003 г. в Грейрок,
на шотландската граница.

Температурите на запад са по-високи от тези на изток, което се дължи на топлите
води на Гълфстрийм. Средното годишно количество на валежите е подобно както и в
цяла Великобритания и е силно диференцирано между влажния западен бряг (в
близост до Гълфстрийм) и по-слънчевия и сух източен бряг, като варира между 3000
мм на запад до 600 мм на изток. За региона е характерен югозападен вятър.

През 1999 г. Шотландия получава право на свой собствен парламент. Това става за
първи път след обединението ѝ с Англия през 1707 година. Така за повечето
аспекти на вътрешната политика отговорни стават шотландския парламент, първият
министър (съпоставим с министър президента) и кабинетът. Административното
седалище на тези институции е Единбург. Като част от Обединеното кралство
Шотландия няма собствен държавен глава. Вместо това съответният британски крал
или кралица е държавен глава на цяла Великобритания. От 6 февруари 1952 г. тази
длъжност изпълнява кралица Елизабет II.

През 1996 г. с решение на парламента на Великобритания Шотландия е разделена на
32 области.

Според преброяването от 2001 г. населението на Шотландия наброява 5 062 011
човека. По предварителни отчети през 2005 г. то е нараснало на 5 094 800 човека,
а преброяването през 2011 г. показва 5 535 000 човека. Ако Шотландия бе
независима държава, тя би заемала 114-то място по население в света.

Понастоящем във Великобритания няма официално приет държавен език. На
територията на Шотландия обаче се използват три езика – английски (който
де-факто е официален), шотландски келтски и англо-шотландски.

Почти всички шотландци говорят стандартен английски. Според бюрото за адресна
регистрация близо 30% от населението говори шотландски. Малко повече от 1% от
хората посочват като майчин език шотландския келтски език, близко свързан с
ирландския език. Все пак всички говорещи шотландски келтски владеят и до голяма
степен английски. Шотландският парламент приема за служебен език както
английския, така и шотландския, като и към двата се проявява необходимия
респект. Шотландският келтски е официално приет през 2005 г. чрез „Gaelic
Language (Scotland) Act“. Шотландският официално е признат като „регионален език
или език на малцинството“ на базата на „Европейската харта за регионалните или
малцинствените езици“. Тя е ратифицирана от Обединеното краство през 2001 г. и е
подкрепена 2003 г. след партньорска спогодба („Partnership Agreement“) от
шотландската изпълнителна власт. Проектът „Шотландски речник“ е финансово
подпомогнат от държавата.

В сравнение с брутния вътрешен продукт на Европейския съюз, изразено в
покупателна способност, Шотландия достига индекс 111,7 (EU-25:100) (2003).
Статистиката показва, че ако Шотландия се отдели, като самостоятелна държава ще
заеме 6-то място в света по най-важния показател (БВП на глава от населението),
като в момента Великобритания(вкл.Шотландия) заема 16-то място в същата
класация.

Южната част на Шотландия - южните Ъпландс - са заради местоположението си много
по-силно повлияни от Англия отколкото другите части на страната. В резултат на
това се наблюдават културни различия между областите. Гайдата (английски:
Bagpipes), килтът и уискито са най-известните елементи на шотландската култура.
Гайдата има особено културно значение за Шотландия и е асоциирана с нея, въпреки
че е разпространена в цяла Европа (най-вече България). Килтът като мъжка пола е
познат още от ранни времена. Ирландците се обявяват за откриватели на уискито,
но истинският му произход е забулен в тъмнина. Качеството на шотландското уиски
е придобило световна слава.

Традиционно за шотландската кухня е ястието Хагис - миризлива саздърма от
агнешки дреболии, подобна на българския бахур.

От Шотландия произлизат създадените през 80-те и 90-те години на XX век
музикални групи: Биг Кънтри, Симпъл Майндс, Рънриг, Ует Ует Ует, Проклеймърс и
Тексас. От Шотландия произлиза и ню уейв групата Франц Фердинанд, както и хард
рок-ветераните Назарет. Беле и Себастиан и The View са известни групи от
областта на инди-рок/поп. Други шотландски групи от областта рок/построка са
Travis, Aereogramme, Могуай, Сноу Патрол и новопоявилите се The Fratellis. Марк
Нопфлър, Джак Брус, Midge Ure и Паоло Нутини са също видни музиканти. Актуално в
международните чартове участници са Оли Мърс, Род Стюърт, Калвин Харис и Ейми
Макдоналд.

От особен туристически интерес е Лох Нес(3км. югозападно от Инвърнес), езерото,
в което се предполага, че живее чудовището Неси, за което почти ежегодно излизат
нови снимки от многобройните ентусиасти от цял свят, които посещават региона.
Регионът Хайландс е посещаван също и заради уникалните природни гледки, които са
сцени от филми като Джеймс Бонд, Хари Потър, Смело сърце, Брейв и др.



https://bg.wikipedia.org/wiki/%D0%97%D0%BB%D0%B0%D1%82%D0%B0%D0%BD_%D0%98%D0%B1%D1%80%D0%B0%D1%85%D0%B8%D0%BC%D0%BE%D0%B2%D0%B8%D1%87

Зла̀тан Ибрахѝмович (на бошняшки: Zlatan Ibrahimović или Златан Ибрахимовић) е
шведски футболист от босненски и хърватски произход, играещ като нападател за
английския Манчестър Юнайтед. Професионалната му кариера започва през 1999 г. в
шведския Малмьо ФФ. Златан играе в редица европейски грандове като Аякс
Амстердам (2001 – 2004), Ювентус (2004 – 2006), Интер (2006 – 2009), Барселона
(2009 – 2010), Милан (2010 – 2012), ПСЖ (2012 – 2016) и Манчестър Юнайтед от
2016 г. През 2001 г. дебютира в националния отбор на Швеция и е водещият
голмайстор за страната с 62 отбелязни гола в 116 мача.

Бащата на Ибрахимович е босненски мюсюлманин, роден в Биелина, а майка му е
хърватска католичка, родена в Задар, но се срещат в Швеция. Ибрахимович израства
в Русенгорд (Rosengård – „Градината на розите“), квартал на Малмьо, известен със
своите имигрантски общности. Започва да играе футбол на 8-годишна възраст за
местния детски клуб Малмьо Анадолу Б.И. На 10 години той преминава в редиците на
кръвния враг – ФБК Балкан, чийто участници се състояли от босненски и сомалийски
имигранти от Русенгорд, с 2 години по-големи от Златан. И точно тогава неговата
звезда започва да блести. В мач между отборите на Балкан и Велинг резултатът на
полувремето е 0:4, но след почивката Златан влиза в игра и отбелязва цели осем
гола, за да донесе победата на своя отбор с крайния резултат от 8:5.
Впоследствие успешно завършва 9-ти прогимназиален клас и, въпреки че е трябвало
да продължи обучението си в Малмьо, той прекъсва образование си, за да се
съсредоточи изцяло върху футболната си кариера.

Ибрахимович подписва с местния клуб „Малмьо“ през 1995 г., а през 1999 г.
започва да играе за старшия отбор в Алсвенскан – шведската топ лига. Този сезон
„Малмьо“ приключват на 13-то място и по този начин изпадат във втора дивизия, но
още през следващия сезон се завръщат в елита. Арсен Венгер се е опитвал да убеди
Ибрахимович да подпише с „Арсенал“, но Малмьо не са се съгласили на трансфер,
тъй като са искали по-голяма сума за техния футболист. Лео Беенхакер,
тогавашният треньор на „Аякс“, също е проявявал интерес към играча, след като го
е видял да вкарва удивителен гол на приятелска среща с норвежкия Мос. На 22 март
2001 г., сделката между „Аякс“ и „Малмьо“ за преминаването на Златан в Амстердам
е обявена и така през юли, Ибрахимович официално преминава в „Аякс“ за
рекордната сума от €7.8 милиона – най-високата цена плащана на шведски клуб.

Ибрахимович получава твърде малко игрово време под ръководството на треньора Ко
Адриансе, но когато той бива уволнен на 20 ноември 2001 г., новият треньор
Роналд Куман налага Ибрахимович като титуляр, а „Аякс“ печелят титлата на
Холандия през сезон 2001-02. Следващия сезон в първия си мач в Шампионската Лига
на 17 септември 2002 г., Ибрахимович бележи на два пъти за победата с 2 – 1 над
утвърдения френски шампион „Олимпик“ (Лион). В европейския турнир отбелязва общо
четири гола за „Аякс“, които биват елиминирани от „Милан“ на четвъртфиналите.

В последния си сезон с екипа на „Аякс“, Ибрахимович отбелязва гол срещу отбора
„НАК Бреда“ на 22 август 2003 г., който бива избран за гол на годината от
зрителите на „Евроспорт“. На 18 август 2004 г., Ибрахимович контузва съотборника
си от „Аякс“ Рафаел ван дер Ваарт, по време на национален мач срещу Холандия,
като Ваарт заявява, че Златан го е контузил нарочно. Това от своя страна довежда
до внезапната продажба на Ибрахимович в отбора на „Ювентус“ на 31 август 2004 г.

Ибрахимович преминава в Ювентус за сумата от €19 милиона. Бързо се налага сред
титулярите и отбелязва 16 гола, след като топ реализатора на Юве Давид Трезеге
лекува контузия. Ибра е избран от феновете за играч на сезон 2004 – 05, а в
гласуването за играч на годината на ФИФА за 2005 г., остава осми. На 14 ноември
2005 г. получава приза за най-добър шведски футболист през изминалата година.

Следващия сезон се оказва още по-бурен за Ибрахимович. Неговата роля в атаката
на Ювентус се променя. От гол-майсторска, ролята му все повече наподобява тази
на плеймейкър, понеже е изтеглен по крилата, за да взима участие в изграждането
на атаките. Физическите му данни благоприятстват това и броя на асистенциите му
значително се вдига. Въпреки това, критиките, поради малкото отбелязани голове,
се задълбочават както в Италия, така и в Швеция. В крайна сметка Ювентус печелят
титлата в „Серия А“ отново.

Вследствие решението от скандала „Калчополи“, последните две скудети на Ювентус
са отнети и отбора бива пратен в „Серия Б“. Новото ръководство се опитали да
задържат Ибрахимович и други топ играчи да останат в Ювентус, но футболистът и
неговия агент са били твърдо решени да се преместят.

На 10 август 2006 г., Ибрахимович подписва договор за четири години с Интер за
сумата от €24.8 милиона. Ибра разкрива, че Интер бил неговия любим отбор като
дете, което веднага му спечелва симпатиите на черно-сините фенове. Започва
своята магия, като отбелязва един гол и асистира за друг срещу отбора на
Фиорентина, а след победата с 4 – 3 над Милан, Интер записват рекорд от
седемнайсет последователни победи в „Серия А“ по пътя си към първото спечелено
скудето от 1989 г. година насам. Ибрахимович се оформя като първи избор на
треньора Роберто Манчини в атаката на Интер.

На 16 септември 2007 г., Ибра изиграва своят мач номер 100 в Серия А. На 2
октомври отбелязва два гола в мач от груповата фаза на Шампионската Лига срещу
отбора на ПСВ Айндховен, които са неговите първи голове за Интер на европейска
сцена от декември 2005 година насам.

На 18 май 2008 г., преди последния и решаващ титлата кръг на Серия А, Интер са
на първо място в класирането, а след тях, само с една точка по-малко е отбора на
Рома. Именно в този кръг, нерадзурите гостуват на борещия се за оставане в елита
отбор на Парма, като при това са наказани да нямат подкрепяща ги публика. На
този негостоприемен стадион, след мудно първо полувреме, завършило 0:0, в игра,
за пръв от повече от месец поради измъчваща го контузия, се появява Златан
Ибрахимович, който само след няколко минути се отплаща на отбора, като отбелязва
двата гола за победата на Интер с 0:2. По този начин, за трети пореден и общо
шестйесетти път скудетото е синьо-черно. Сезон 2008 – 09 отново започва добре за
Ибра, който отбелязва гол още в първия мач. Следващите му голове, асистенции и
отигравания са истински шедьоври, а победите които донася на отбора са от
изключителна важност. Такава е и победата над Аталанта БК в последния кръг на
Серия А за сезон 2008 – 09, когато отбелязва 2 гола за крайното 4:3, последния
от които е с пета, а също така е негов 25-ти, който му гарантира голмайсторския
приз в Италия. С отбора на Интер, Златан изиграва 88 мача в които вкарва 57
гола. Три пъти поред става Шампион на Италия и на два пъти вдига суперкупата на
страната.

На 26 юли 2009 г. подписва 5-годишен договор с Барселона, като каталунците
плащат на Интер €46 милиона плюс оцененият на 20 милиона Самуел Ето'о.Той
отблелязва първия си гол още в дебюта си. В новия си отбор Ибра не успява да
покаже пълния си потенциал, тъй като стилът му на игра не се оказва напълно
съвместим с този на съотборниците си. Златан влошава отнощенията си и с
тогавашния треньор на Барселона – Пеп Гуардиола и това предопределя напускането
му на Барселона след едва един сезон.

Заради проблемите си с Пеп Гуардиола, през 2010 г. Ибрахимович е отдаден под
наем в италианския Милан с опция за закупуване на нападателя след края на
сезона. Ибра изиграва добър сезон в Милано, където печели и Серия А и през 2011
г. е купен за 24 милиона евро. Вторият сезон на Златан за росонерите е още
по-добър и завършва с 35 гола в 44 мача. Финансовите проблеми на миланистите и
напредващата възраст на прехвърлилия 30 години нападател карат росонерите да го
продадат през лятото на 2012 г. на богатия ПСЖ.

Във Франция Златан запазва своята топ форма и бързо се превръща в основният
голмайстор на парижани, вкарвайки съответно 35 и 41 гола в първите си два
сезона. През 2016 г. напуска отбора.

На 1 юли 2016 г., Златан Ибрахимович подписва с Манчестър Юнайтед. Договорът му
е за една година с възможност за още една при определени условия. Само месец
след това споразумението за удължаване е прието.

1Европейските турнири включват Шампионска лига и Купа на УЕФА 2Други турнири
включват Суперкупа на Холандия, Суперкупа на Италия, Суперкупа на Испания,
Суперкупа на Франция, Къмюнити Шийлд, Суперкупа на Европа и Световно клубно
първенство



https://bg.wikipedia.org/wiki/%D0%9D%D0%B0%D1%86%D0%B8%D0%BE%D0%BD%D0%B0%D0%BB%D0%B5%D0%BD_%D0%BE%D1%82%D0%B1%D0%BE%D1%80_%D0%BF%D0%BE_%D1%84%D1%83%D1%82%D0%B1%D0%BE%D0%BB_%D0%BD%D0%B0_%D0%91%D1%8A%D0%BB%D0%B3%D0%B0%D1%80%D0%B8%D1%8F

Бъ̀лгарският национа̀лен отбо̀р по фу̀тбол е футболен отбор, който представлява
България в международните футболни състезания и срещи от 1923 година. Той се
контролира от Българския футболен съюз (БФС), създаден през 1985 година. Отборът
е член на Международната футболна федерация (ФИФА) от 1924 година и на
Европейската футболна федерация (УЕФА) от 1954 година. Официалният спортен код
на отбора на България е BUL, а тимът също така е познат и с прякорите си
„лъвовете“ и „трикольорите“. Традиционните цветове на екипа на отбора са бяло,
зелено и червено, същите като тези на националното знаме на страната. България
играе домакинските си международни футболни срещи на националния стадион „Васил
Левски“ в София.

Българският национален отбор участва общо седем пъти на Световни първенства по
футбол. Най-доброто представяне на отборът е четвърто място на Световното
първенство през 1994 година в Съединени американски щати. Там България достига
до полуфинален двубой, загубен от Италия като преди това отборът отстранява на
четвъртфинал действащият тогава световен шампион по футбол Германия. През 1994
националният отбор е съставен от така нареченото „златно поколение“ на
българския футбол, което участва на три последователни големи форума. Част от
тези футболисти е и носителят на Златната топка на Франс Футбол за футболист
номер едно на Европа за 1994 година – Христо Стоичков, който е и голмайстор на
Световното първенство в Съединени американски щати с шест гола. Бъ̀лгарският
национа̀лен отбо̀р се класира във финалната груповата фаза на две Европейски
първенства по футбол от общо петнадесет квалификационни цикъла, в които играе.
Олимпийският футболен отбор на България, взема участие на пет Летни олимпийски
игри, в които печели бронзов медал от Олимпийските игри през 1956 година в
Мелбърн и сребърен медал от Олимпийските игри през 1968 година в Мексико. В
несъществуващият вече международен футболен турнир за Балканската национална
купа, България е участвала дванадесет пъти като има спечелени три титли (1931,
1932 и 1976) и завършва два пъти на второ място (1935 и 1936), нареждайки се на
втора позиция по тези показатели в историята шампионата.

Най-високата позиция, която Българският национален отбор по футбол е заемал в
ранглистата на ФИФА е осма през юни 1995 година, а най-ниската е 94-та през
август 2012 година. България заема седма позиция според ELO рейтинг през август
1969. Към февруари 2016 година отборът е на 75-то място в ранглистата на ФИФА.

Първият двубой на националния отбор е игран на 21 май 1924 г., във Виена, срещу
отбора на Австрия. Отборът на България е в състав:

Периодът 1962 – 1974 г. е един от най-плодотворните за българския футбол.
Националният отбор се класира за финалите на 4 поредни световни първенства и
отбелязва най-успешното си участие на европейско първенство. Първото участие на
България на международно спортно мероприятие е на Световното първенство през
1962 в Чили, но не успяват да преминат груповата фаза. Същата развръзка става и
в Англия през 1966, Мексико през 1970, и ФРГ през 1974. През 1968 г. България
достига до четвъртфиналите, където отпада след 3:2 и 0:2 срещу бъдещия шампион
Италия. Отборът през този период е в състав:

Българският национален отбор успя да се класира за първия рунд в Мексико през
1986, въпреки че не спечелват нито един мач, но бяха победени на осминафинала от
домакините Мексико.

Може би най-важната дата в българския футбол е 17 ноември, 1993, когато Емил
Костадинов вкарва два гола на Франция в Париж. Вторият гол влиза във вратата на
Франция 2 секунди преди края на мача (завършил 2:1 за България), позволявайки на
българите да се класират на Световното първенство в САЩ. По-късно, през 2006 г.
бившият президент на БФС Христо Данов казва, че в този мач българите са били
подпомогнати от френски играчи заради спортни залагания. Под ръководството на
треньора Димитър Пенев, на световното българите правят голямо впечатление, след
елиминацията на световния шампион Германия с изненадваща победа с 2:1. Огромно
количество хора излизат да празнуват тази победа по улиците на всички български
градове. Достигайки полуфинала, България играе с Италия. При резултат 2:1 за
италианците в 70-а минута френският съдия Киню не отсъжда дузпа при неволна игра
с ръка на италианския защитник Алесандро Костакурта в неговото наказателно поле.
България е елиминирана. Христо Стоичков е съголмайстор на Световното първенство
след вкарването на 6 гола, колкото има и руснакът Олег Саленко. Отборът е в
състав:

През 1996 г. отборът се класира за Европейско първенство по футбол за първи път.
Българите не успяват да преминат груповата фаза на надпреварата. Краят на това
футболно поколение наричано „златно“ е на Световното през 1998, когато българите
не успяват да прескочат групите и си тръгват за България с едно равенство и две
загуби. България не успява да се класира за Евро 2000 и за Световното през 2002.
Отборът достига до Евро 2004 в Португалия, но не може да се похвали с добро
представяне записвайки загуби и в трите си мача.

След неуспешното представяне в Португалия националният отбор е поет от Христо
Стоичков. Стоичков водеше националите на квалификациите за Световното първенство
в Германия през 2006 г. България не успя да преодолее квалификациите като остана
на 3-то място в своята група.

Стоичков остава треньор на футболните национали и на квалификациите за
европейското първенство през 2008 г. в Швейцария и Австрия.

На 10 април 2007 Христо Стоичков подава оставка. Временно за треньор е назначен
Станимир Стоилов който води отбора в мачовете срещу Беларус. От 30 юли 2007 за
временно за треньор на националния отбор е назначен Димитър Пенев. България не
успява да се класира за Европейското първенство.

От 11 януари 2008 за треньор е назначен Пламен Марков, а за квалификациите за
Мондиал 2010 е назначен Станимир Стоилов. След неубедителния старт на
квалификациите за Евро 2012 Стоилов подава оставка. На 21 септември 2010 г. за
старши треньор на отбора е назначен Лотар Матеус. Около година по-късно той се
оттегля от поста си (след като отборът не успява да се класира за Евро 2012) и е
заменен от Михаил Мадански (като временен вариант). За постоянен треньор е
назначен Любослав Пенев. Той успява да съживи и подобри играта, но отборът не
успява да се класира за финалите на Световното първенство през 2014 г., а след
слабите му изяви в квалификациите за Евро 2012 през есента на 2014 г. Любослав
Пенев е освободен. Ивайло Петев е новият селекционер на Националния отбор по
футбол на България, с договор за следващите три години, валиден от 1 януари 2015
г.

България започва първенството със загуба от Нигерия с 0:3, но след това
продължава с победи над Гърция с 4:0, Аржентина с 2:0 и се класира за
осминафиналите. Там отстранява Мексико след 1:1 (гол на Христо Стоичков) в
редовното време и продълженията, с дузпи и за пръв път се класира за
четвъртфинал, където се изправя срещу световния шампион Германия. Българският
отбор успява да направи обрат от 0:1 до 2:1 след голове на Стоичков от пряк
свободен удар и летящ плонж на Лечков, което предизвиква национални празненства.
Това е върхът на тима, който за пръв път се класира за полуфинал на световно
първенство. Там след силна игра в началото на мача противникът Италия повежда с
2:0, българите изравняват играта и в края на полувремето Сираков преминава с
дрибъл в наказателното поле отбраната, считана за най-добра в света заедно с
вратаря и те го повалят. Стоичков реализира неспасяемо дузпата и намалява на
1:2, но през второто полувреме френският съдия Киню не отсъжда още 2 нарушения
на италианците в наказателното им поле и българският отбор не достига не само до
победата, но дори до равният резултат. Въпреки че е отстранена от участие във
финала срещу Бразилия, България достига до мач за третото място, който е без
особена мотивация. Макар че отстъпват на Швеция с 0:4 и остават четвърти в
света, българските футболисти също получават бронзови медали на Световното
първенство. Това е най-големият успех на България в историята на футбола.



https://bg.wikipedia.org/wiki/%D0%92%D0%B8%D0%BA%D0%B8%D0%BD%D0%B3%D0%B8

Викингите, наричани също нормани (от Nordmann – „мъже от Севера“), варяги,
народността рус, са етнически различни варварски племена и народи, обитаващи
през ранното Средновековие бреговете на Скандинавия. Те са забележителни
земеделци, занаятчии, мореплаватели и търговци, но и смели и жестоки
завоеватели. В основната си част са свободни селяни от датски, норвежки и
шведски произход, езичници. 

От 517 до 1066 г. различни племена на викингите напускат родните си земи и
предприемат походи – от Винланд до Биармия и от Каспийско море до Северна
Африка. Някои от тях завоюват земи в Средна и Източна Европа, и се заселват
завинаги там. Шведските викинги пътешестват на изток и са споменавани в
древноруски и византийски източници под името варяги. Норвежките и датските
викинги се придвижват основно на запад и са известни от латински източници под
името нормани.

Думата викинг произлиза от древнонорвежкото „vikingr“, което, според
най-разпространената версия, е свързано със скандинавските думи за залив и
фиорд, като съвпада и с названието на норвежката област Вик. Именно с днешна
Норвегия се характеризира появата на тази древна цивилизация. Думата викинг
(буквално „човек от фиорда“) е използвана за морски разбойници, които са
действали в крайбрежните води, докато се укриват закътани заливи и фиорди.  За
еднокоренни се приемат древносаксонската wîk и древногорноненемската wîch (и
двете обозначават място за живеене, подслон). В славянските езици скандинавският
суфикс -ing преминава в „-яз“ (като при „княз“), заради което източните славяни
произнасят думата „vikingr“ като витяз.

На територията на днешна Дания и останалите скандинавски страни се заселват
ловуващи племена още в края на последния ледников период (35 000 – 11 000
пр.н.е.). През Античността, този район е населяван от племена от германската
група, а римските легиони не успяват да достигнат тези земи заради гъстите гори,
суровия климат и свободолюбивите обитатели (но римляните проникват в Германия).
След разделянето на Римската империя и Великото преселение на народите, някои от
старите племена са изтласкани от други, например от англите и ютите, които се
преселват с кораби от Дания в Британия, а даните, дошли от изток, се заселват в
земите на британците, откъдето идва и наименованието на Дания. Някои
скандинавски племена се придвижват на запад, заедно с готите, заради нахлуващите
от изток варварски орди на хуните. Знае се, че племето на тимберните преминава
хиляди километри през Източна и Централна Европа, докато се засели в Дания.

Обществото на скандинавците разчита за прехраната си основно на продуктите на
стопанствата си, както и на риболов. Хората в северните части на полуострова се
занимават предимно със земеделие, но зависят до голяма степен и от
животновъдството, лова и риболова; хората на юг, където климатът е
по-благоприятен, се изхранват основно от земеделие. Те отглеждат различни
зърнени култури – ечемик, ръж и овес, както и грах, хмел и зеле, а също и лен,
от който изработват тъкани. Отглеждат овце и едър рогат добитък, по–рядко се
срещат кози и прасета.

Викингите търгуват с римляните, като продават кехлибар, кожи и роби, а получават
римски златни и сребърни монети, както и занаятчийски продукти. 

Викингите от тази епоха не живеят в градове. Някои обитават малки села, но
повечето живеят в изолирани, отдалечени едно от друго стопанства. Богатите
стопанства създават условия за оформянето на отделни общности, в рамките на
самите имения. Населението на населените места рядко надвишава 100 души. 

Център на такова стопанство е дългата къща, в която живеят, ядат и спят всички –
от господаря до робите. Този тип сграда има правоъгълна форма и на дължина
достига 30 метра. Строи се от дърво, камък, от измазан плет или дори от чимове.
Прозорци рядко се правят, обикновено те са малки заради студеното време. В
по-богатите къщи рамките на прозорците са били изработвани от полиран рог. 

Подобни къщи са имали най-много три стаи. По-малките стаи се използвали за
складове или обори, а просторната стая в средата на дългата къща е била мястото,
където живеели хората от стопанството. Подът на основното жилищно помещение бил
от пръст, понякога покрита с рогозки. В средата на пода е била издълбавана
продълговата яма за огнище. Край стените се оформяли пейки от пръст, които били
покрити с дъски и се ползвали за сядане, работа, хранене и сън.  В центъра на
стаята, на една от пейките край стените, обикновено било мястото на господаря,
оградено с резбовани колони. Тези колони са били подвижни, защото викингите
имали обичай да ги взимат със себе си при поход. В повечето къщи срещу една от
стените се намирал тъкачен стан. По другите стени обикновено се закачали
оръжията и сечивата. Близо до огнището били поставяни сапунения камък, глинени и
дървени съдове за готвене и съхраняване на хранителни продукти. Дрехите се
държали в дървени сандъци, в които се складирали и кожите.

Макар мъжът да е господар на къщата, реалната власт и грижата за стопанството са
в ръцете на жената – тя носи всички ключове от домакинството. Преди да се омъжи,
викингската жена се намира под опеката на баща си или настойника си. След брака,
съпругът ѝ има големи права над нея: може да държи наложници; има право да я
убие, ако му е изневерила; може да убие някое новородено от нея, ако то не е
здраво. Въпреки това, викингската жена може свободно да получи развод (за
разлика от други общества в Европа по това време), като обяви пред свидетели
мотивите си – за напълно основателна и достатъчна причина се смятала например
мъжката импотентност. Освен това, жените могат да притежават и земя – вдовиците
онаследяват недвижимите имоти на съпрузите си.

Във викингското общество се счита, че жените притежават познанието за отбрана от
злини и болести. То се предава от майка на дъщеря. Жените използват билки и
магически формули за лечение. Малко викинги доживяват 40 години, а много от
бебетата умират от инфекциозни болести още през първата зима. 

Според хроникьора Адам от Бремен „когато става въпрос за жени те (викингите)
нямат мярка. Всеки притежава една, две, три или дори повече, в зависимост от
имането си“.

Дрехите на скандинавците, вълнени или ленени, са пригодени за суровия северен
климат. Мъжете носят ризи; дълги долни гащи, върху които слагат панталони,
затегнати на кръста с колан или пояс; най-отгоре обличат туника и се опасват с
колани, на които закачат ножове и кесии. Жените носят блузи с къс ръкав, дълги
свободни рокли и шалове. И мъжете, и жените носят наметала, ръкавици и шапки от
въ̀лна или кожа.

По-богатите украсяват дрехите си с накити. Украшенията на викингите се
изработват от сребро и злато, използват се и цветно стъкло и кехлибар, блед
кварц и червен халцедон. Често тези украшения представляват змиевидно навити
верижки, или върху тях са изваяни преплетени абстрактни или животински форми.

През първите векове от новата ера, скандинавците имат общ начин на живот,
въпреки различията между отделните географски райони, които варират от ниските
равнини на Дания и Южна Швеция до високите норвежки планини на север и насечения
от фиорди западен бряг на Скандинавия. Животът им е свързан със земята и
семейството. Скандинавците ловуват и ходят за риба, но основното им занимание е
земеделието – на север организирано в изолирани стопанства, на юг – в малки
общности, които обикновено обхващат всички членове на едно или повече семейства.
Това земеделско общество се състои от три класи: роби, свободни хора и
благородници. 

Робите са най-ниско в социалната структура. Правата им не надвишават тези на
кучето или коня – робите могат да бъдат убити, ако собственикът им пожелае. Роби
има в почти всяко стопанство – по закон, всяко достатъчно голямо стопанство,
което може да поддържа 12 крави и два коня, има право най-малко на трима роби.
Големите имения се нуждаят от 30 и повече роби.

Свободните формират гръбнака на скандинавското общество. Те може да са
освободени роби, тъй като класовата структура при скандинавците е либерална и
допуска такова придвижване нагоре – робите могат да платят с пари свободата си и
много господари насърчават този процес, като им предоставят земя за обработване.
Но повечето свободни поначало са родени с правата на свободни. От тази група
произлизат рибарите, корабостроителите, ковачите, дърводелците и други
занаятчии, многобройните земеделци. Най-силни и най-богати сред свободните обаче
са т.н. boendr – букв. „тези, които стоят на едно място“. Това са тези, които
притежават земя. Тяхната отстоявана независимост отличава скандинавското
общество от останалите европейски общества от това време – поземлените владения
на земевладелците не са обвързани със задължения към върховен господар, за
разлика от другите общества през феодализма. Именно земевладелците и другите
свободни извършват викингските походи през подходящия за корабоплаване период –
пролетта и лятото.

Земевладелците формират съюзи, които обикновено са предвождани от най-силните и
най-богатите сред тях – те съответно образуват скандинавската аристокрация. Тези
вождове, наричани и „ярл“ (от тази дума произхожда английската титла earl),
обикновено са местни владетели, чиято власт е ограничена от географските граници
на един фиорд или малка провинция. Кралете управляват по-големи области или дори
няколко области, а по-късно; със започналата в средата на 8 век и продължила до
средата на 11 в. трансформация на тази родово-племенна организация в държави; и
над съответните скандинавски народи. 

Първоначално тези слоеве на населението са свързани чрез старата племенна
система на управление и законодателство. Всеки свободен, който притежава дори и
минимално количество земя, има право да присъства на публични събрания, известни
като тинг. Тингът е елементарна форма на парламент, при чиито събирания се
изработват закони или се съдят техните нарушители. Всяка местна общност или
област има свой тинг. Общността обикновено е част от по-голяма единица и
съответно тингът на по-голямата област съставя събранията си от представители на
местните тингове.

Тингът изработва правните норми, регулиращи и политическия, и ежедневния живот.
Нормите се помнят и предават устно – до 12 в. в Скандинавия не съществува
писмено право. Законите засягат всички страни от живота на индивида – от
уреждане на границите на поземлена собственост до разрешаване на кръвните
вражди. Индивиди, спорещи помежду си, могат да отнесат спора си за решаване пред
тинга като тъжителите се изправят пред всички членове на събранието (или избрана
част от тях). Обвиняемият има право да призове свидетели, а може и да се позове
на правото на Божи съд. Това е своеобразна възможност за постигане на решение,
при която обвиняемият може например да хване нагорещено до червено желязо и да
го държи няколко секунди. Ръката се превързва и след четири дни се преглежда от
тинга. Ако участниците в събранието решат, че раната е чиста, те обявяват
обвиняемия за невинен. Ако обаче не е, тингът определя наказание, което, в
зависимост от престъплението, варира от плащане на глоба до обезглавяване.

В правните норми на тинга има и друго отличително наказание, което по своята
тежест отстъпва само на смъртното. Това е поставянето на даден индивид завинаги
извън закона, и превръщането му в жив мъртвец. Индивидът е лишен от цялото си
имущество и от всичките си права̀. Всеки друг има право да го убие, без риск от
наказание.

Събранията решават и въпросите, свързани със законодателството и общата
сигурност на обществото, и имат правото да одобряват избора на ярли, съответно и
на крале.

На практика обаче, определящо е влиянието на местните и регионалните владетели.
До голяма степен, именно тези владетели повлияват върху образуването и
развитието на ранните държави в Скандинавия. Някои от тях, с одобрението на
местните тингове, избират свой крал. Най-силните от тези крале налагат властта
си над другите, избирани по същия начин. Така един владетел може да обедини
няколко области и да стане суверен на образуваната народност. Първият викингски
владетел, който успява да обедини няколко области по такъв начин, е Харал
Прекраснокосия.

Харал е владетел на областта Вестфол в югоизточна Норвегия, където утвърждава
надмощието си през 70-те години на 9 в. Според легендите, „той дал обет да не
реже русите си коси, докато не премахне онези местни вождове, които оспорват
правото му да управлява“. Харал продължава да разширява властта си в съседните
области, като съчетава дипломацията с активни военни действия. Около 885 г.
коалиция от ярли и крале, които отказват да се подчиняват на Харал, претърпява
поражение в морска битка близо до Хафрсфьорд на югозападния бряг. Едва тогава
Харал е признат за крал на цяла Норвегия.

Около век по-късно се образуват и другите държави в днешна Скандинавия – Дания
(през 985 г., начело със Свен Велобрадия) и Швеция (през 993 г., под
управлението на Олаф Скьотконунг). Шведският владетел е първият по-добре познат
от писмени източници крал в Скандинавия. Известно е, че подкрепя християнството
и се стреми към по-тясно политическо обединение на провинциите в Южна и
Централна Швеция.

Причините за експанзията на викингите, която протича под различни форми (търсене
на нови земи и преселения, грабителски нападения, пиратство и големи военни
походи, търговски отношения, тясно преплитащи се с пиратство и грабежи), са
разнообразни – разпадането на общинно-родовия строй при шведи, датчани и
норвежци, съпровождано с възход на аристокрацията, за която военната плячка
служи като важен източник на богатство. Много обикновени членове на общините
(бонди) напускат родните си места, вследствие на относителната пренаселеност на
крайбрежните райони на Скандинавския полуостров и недостига на обработваема
земя. Прогресът на корабостроенето при скандинавците също спомага за
възможността да плават не само в Балтийско море, но и във водите на Северния
Атлантик и в Средиземно море.

Всяка от формиращите се скандинавски народности има своя сфера на действие,
обособена най-вече от географското разположение на страната ѝ. Шведите, жители
на източното крайбрежие, развиват предимно търговията. Те прекосяват Балтийско
море, а след това по големите реки на Русия и Централна Европа достигат дори до
Константинопол, столицата на Византия. Датчаните владеят Северно море и Ламанша
и тероризират Англия и Франция, където завладяват и заселват големи райони.
Норвежката експанзия е на запад – първоначалните набези на норвежките викинги са
от V и VI век срещу Англия, но след това се насочват към Ирландия, Шотландия и
техните острови. Те поемат предизвикателството да плават в непознати води и
колонизират Исландия (874 г.) и Гренландия (875 г.).

Първите сведения за нашествия на викинги са от 8 юни 793 г., когато плавателни
съдове акостират на остров Линдисфарн и опустошават манастира „Свети Кътбърт“.
Гробниците са разбити, а според думите на хрониста Алкуин телата на светците са
стъпкани като тор по улиците.  През следващото десетилетие са опустошени
манастирите Джароу на река Тайн (794 г.), „Света Колумба“ на остров Йона (795
г.), както и отдалечените манастири на островите Инисбафин и Инисмърей край
западния бряг на Ирландия. През 799 г. е превзет манастира „Свети Филиберт“ на
Ноармутие, в устието на Лоара, където е създадена база за нападения навътре в
сушата.

Викингите са първите откриватели на Северна Америка, почти 500 години преди
Колумб, но така и не успяват да колонизират огромния континент. Експедицията на
Лейф Ериксон достига Новия континент ок. 1000 г. и впоследствие на източния бряг
на Канада е построено викингското селище Винланд. Първото държавно обединение в
Скандинавия е Норвежкото кралство (872) и по времето на крал Кнут (Канут), който
след като наследява Дания през 1019 г., превзема Норвегия и част от Швеция, а от
1397 до 1523 е Калмарската уния за обединение на Дания, Норвегия, Швеция и
Исландия под короната на датската кралица Маргрете I.

Скандинавците са развивали активна морска търговия чрез пристанища в Северна
Европа (Бирка, Каупанг, Рибе, Ралсвайк, Сийбърг или Сигтуна и културен обмен
между скандинавци, славяни, саксонци, балти и франки. Най-голямо значение има
пристанището Хайтхабу (днес в Шлезвиг, Германия), разрушено през 1055 г. в
битката между Харолд Хардраада и Свен II и изпепелено през 1066 от западните
славяни. Шведският остров Готланд е най-важен в търговията с балтийските страни
и Източна Европа. Викингите ограбват и се заселват в Нормандия, която им се дава
от френския крал, за да не превземат Париж. Те стигат до Северна Африка и около
1000 г., както съобщава Адам от Бремен в неговата „История на архиепископията
Хамбург“ (1076 г.), достигат като първи европейци чрез Исландия и Гренландия
източния бряг на Америка – (Винланд).

През 911 година викингите основават в Северна Франция своя държава, наречена
Норманско херцогство. След като Вилхелм I Завоевателя става английски крал, тези
земи стават владение на Англия. И до днес тази област носи името на викингите.

Най-силно въздействие върху живота на скандинавците оказва морето – от 4 000
г.пр.н.е., те плават във фиордите, по реките и езерата на Скандинавия – за
търговия или риболов. Дори дългото над 2 500 km западно крайбрежие на
полуострова е благоприятно за корабоплаване. През 8 век, развитието на корабното
строителство прибавя към скандинавските лодки (които дотогава разчитат
единствено на гребци) големи платна и мачти. Това води и до усъвършенстване на
кила, за да се осигури стабилност на кораба. Тези нововъведения позволяват на
викингите да предприемат дълги пътувания в открито море. 

Съществуват два основни вида викингски кораби: дракар (произлиза от норвежката
дума за „дракон“ – Drakkar) и кнор. Дракарите са с дължина около 17 метра и
широчина 2,50 метра и са предназначени за военни цели и за изследване, като са
създадени с цел постигане на висока скорост и подвижност. Оборудвани са с
гребла, които се използват от екипажа, наброяващ около 60 човека, в помощ на
платната, както и за навигиране, независимо от вятъра. Дракарите имат дълги и
тесни корпуси, и малко газене на кораба (драфт) с цел по-лесното акостиране и
развръщане на войските в плитки води. Кноровете са търговски кораби,
предназначени за превоз на товари. Проектирани са с по-широки корпуси, с
по-голямо газене на кораба и ограничен брой гребла (използвани предимно за
маневри в пристанища или други подобни ситуации) и разполагат с по-малък екипаж.
16-метров кнор, натоварен с 20 тона стока, гази едва на 1,30 метра във водата.
Една от викингските иновации е „бейтасът“ – мачта, привързана към платното,
което позволява на кораба да плава ефективно срещу вятъра. Скандинавците ценят
корабите си повече от всяка друга собственост. Корабите са украсявани с
най-различни произведения на изкуството, с внушителни изображения на носа и
изящна дърворезба. 

Изработката на един дракар отнема половин година и в нея участват 30 до 40 мъже
и жени. За целта те използват повече от 90 дървета, 4500 метра, липови клони,
изковават 8 000 пирони, предат с 200 кг прежда и горят месеци наред борове, за
да добият борова смола. Корабите са в състояние да плават в продължение на до 30
години. 

Освен тези видове кораби съществуват още по-големи кораби от дракарите,
дължината на които надхвърля 20 метра и принадлежат на вождове или жрици, които
по този начин демонстрират могъществото си. За риболов по крайбрежието и китолов
викингите ползват по-къси лодки с дължина около 10 метра. За изследването на
брегове и плаването по малки реки викингите разполагат с допълнителни лодки с
дължина около 6,50 метра, с които могат да плават дори по реки с дълбочина от 30
см. 

Корабите биват изграждани на бреговете, където са необходимо, от дървета,
растящи в местността. Викингите не използват скици, а разчитат на опита и
преценката си. 

Освен това, викингите са и добри навигатори. Моряците умеят да използват всички
познати природни явления за определяне на курса – от полета на птиците до
характерни особености на океана (цвят, температура, течения). Викингите (които
не са познавали компаса), определят местоположението си и с груби инструменти,
като използват за ориентир Слънцето и Полярната звезда, както и по движението на
птиците. 

С такива кораби плаването от Норвегия до Исландия отнема четири дни, а от
Исландия до Гренландия – три дни. 

Скандинавските пантеистични вярвания са оформени от суровите условия на живот на
север. Боговете на викингите са груби и жестоки, представлявайки вариант на
общоарийския пантеон от аристократични войнствени богове. Догмите и ритуалите се
променят, отразявайки светът такъв, какъвто го познават езичниците.

Според вярванията на скандинавците, в началото е съществувала само празнота от
мъгла и скреж. От тази празнота се появил гиганта Имир, от когото са произлезли
мразовитите великани – най-древните богове. Младите великани направили от тялото
на Имир земята и я поставили насред океана. В центъра на земята e Мидгард –
място, оградено от високи планини, където живеят хората. В ледените пустини на
север се намира Утгард, където са затворени оцелелите мразовити великани. Под
Мидгард, дълбоко в земята, е царството на богинята мрака – Хел, както се
наричало и подземното царство, където отивали хората, умрели от старост и
болести. Високо над земята е Асгард, домът на младите богове, които живеят в
дворци със сребърни покриви. Тук се намира и Валхала (вечното жилище на
падналите в сражение), славният рай, където умрелите воини празнували и очаквали
своето завръщане за последната битка – Рагнарьок, в която светът щял да бъде
унищожен с огън и лед.

Върховно божество е Один, богът на сътворението, на битките и смъртта. В света
на хората неговите пратеници са гарваните. Сред другите главни богове са Тор
(често поставян наравно или дори пред Один), богът на гръмотевицата и повелител
на бурите и Фрей – богът на плодородието и плодовитостта. Сестрата на Фрей –
Фрея, е богинята на любовта. 

Съществуват множество други второстепенни божества. Важно място сред тях заема
Ран – жестоката богиня на разгневеното море, която иска душите на удавниците.
По-низши от боговете са вълшебните същества – джуджета, гномове, елфи. Подобно
на други езически общества, скандинавците вярват, че почти всичко в природата –
планини, гори, реки, дървета; има свой дух-пазител.

Главните религиозни празници се ръководят не от жреци, а от вождовете, и са
свързани със сезоните. Провеждат се в средата на зимата и лятото, както и след
жътва. В церемониите важно място заема жертвоприношението на животни, а понякога
и на хора. Жертвоприношението често е придружавано от предсказания, направени с
кръвта на жертвеното животно. Церемониите завършват с изяждането на убитото
животно, като по този начин се смята, че се установява връзката между боговете и
хората. 

Характерна за празниците и въобще за живота на скандинавците е важната роля на
устното слово. Според тях, думите имат вълшебна сила, която произлиза от Один.
Скандинавците не са записвали първоначално своите поеми и митове, макар да имат
писменост, т.н. руни – древна азбука, произлязла до голяма степен от латинската
и други южноевропейски азбуки. През епохата на викингите, руните включват 16
букви, всяка от които се използва както за означението на звук, така и като
название на предмет или идея от първостепенна важност. Руните също произлизат от
Один и имат магическа сила – името им произлиза от старонорвежката дума rún,
която е в смисъл на „тайнство“.

Формата на руните е съобразена с необходимостта да могат да се изписват лесно
върху дърво или камък. Всяка буква се състои от прости прави черти – подходящи
за изписване, но трудни за разчитане. Едва през 11 век викингите възприемат
по-лесни начини за изписване на митовете си.

Макар християнството да прониква в Скандинавия още в края на 8 век (благодарение
на сакски и други търговци), първите по-сериозни стъпки за християнизация на
викингите са предприети от Ансгар – монах от манастира Корвѐ във Вестфалия.
През юни 826 г. кралят на Ютланд Харалд Халфдансон, заедно със съпругата, сина и
приближените си, е покръстен в Ингелхайм, и император Людовик Благочестиви
заповядва на Ансгар да остане с тях. Той, заедно с монаха Антберт, съпровождат
Харалд обратно в Ютланд. Там те успешно започват да разпространяват
християнството, но през 827 г. са принудени да се завърнат, когато Харалд е
прогонен от Хорик I.

През 831 г. Ансгар е назначен за първия епископ на Хамбург – територията на
епархията по това време обхващала целия германски север. Когато датските викинги
нападат Хамбург през 845 г., Ансгар е принуден да избяга. Две години по-късно е
назначен за епископ на Бремен, откъдето успешно продължава разпространяването на
християнството в Дания и Швеция.

През 850 г. Ансгар построява църква в Хедебьо, през 861 г. предприема
мисионерско пътешествие в Швеция. а на следващата година склонява краля на
Ютланд Хорик II да приеме християнството. Хорик построява църква в Рибе, в която
като свещеник е оставен най-добрия ученик на Ансгар – Римберт.

Християнизацията протича заедно с походите на викингите и оформянето на
държавите на полуострова. Новата религия навлиза не толкова поради достойнствата
си, а главно поради инициативата на кралете на новообразуваните държавици, които
осъзнават предимствата, които им дава добре организираната религия с нейната
йерархия, да заздравят централизираната си власт. Първи се покръстват
датчаните – към края на 10 век, а след около половин столетие – норвежците и
шведите. През 1000 г. и Алтинга на Исландия приема решение за доброволната
християнизация на страната, опасявайки се, че новата религия може да бъде
наложена със сила, което би довело до загубване на политическата
самостоятелност, с която се отличава. Остава в сила обаче обичаят да се принасят
жертви на предишните богове.



https://bg.wikipedia.org/wiki/%D0%93%D0%B5%D1%80%D0%BC%D0%B0%D0%BD%D0%B8%D1%8F

Герма̀ния (на немски: Deutschland), официално име Федерална република Германия
(на немски:  Bundesrepublik Deutschland), ФРГ (на немски: BRD), е държава в
Централна Европа. Тя граничи със Северно море, Дания и Балтийско море на север,
с Полша и Чехия на изток, с Австрия и Швейцария на юг и с Франция, Люксембург,
Белгия и Нидерландия на запад. Територията на Германия заема 357 021 km² и е
разположена в умерения климатичен пояс. С население над 82 милиона жители, тя е
държавата с най-голямо население в Европейския съюз, втората в Европа след Русия
и третата страна в света по брой на чуждите имигранти.

Територия, наричана Германия и населена от германски племена, е известна на
римските източници от 1 век. От 10 век тази област съставлява ядрото на
Свещената Римска империя, просъществувала до 1806 г. През 16 век северната част
на Германия става център на Реформацията. Страната е обединена в единна
национална държава след Френско-пруската война през 1871 г. През 1949 г., след
тежкото си поражение във Втората световна война, Германия е разделена на две
самостоятелни държави, Западна Германия и Източна Германия, които се обединяват
отново през 1990 г. През 1951 г. Западна Германия става съосновател на първата
Европейска общност – Европейска общност за въглища и стомана (ЕОВС), а през 1957
г. – на Европейската общност за атомна енергия (Euratom) и Европейската
икономическа общност (ЕИО), преименувана по-късно на Европейска общност, като
през 2009 г., с влизането в сила на Лисабонския договор, последната е
преобразувана в Европейски съюз, който става неин правоприемник.

Германия е федерална парламентарна република, съставена от шестнадесет провинции
(на немски: Bundesländer). Федерална столица и най-голям град в страната е
Берлин. Страната е член на множество международни организации, сред които ООН,
НАТО, Г-8, Г-20, ОИСР, СТО.

Германия е най-голямата икономика в Европа  и е една от водещите икономически
сили в света, като заема четвърто място по брутен вътрешен продукт в номинално
изражение и пето по паритет на покупателната способност. Страната е най-големият
износител и вторият по големина вносител на стоки в света, жизненият стандарт е
висок. В редица области на науката и техниката Германия заема водеща позиция в
света.

Традиционно за дата на основаване на Германия се приема (въпреки че е в известна
степен произволно) 2 февруари 962 г., когато Ото I, източнофранкски крал, е
коронясан за император в Рим и това е началото на Свещената Римска империя
(известна още като Първи немски райх), която, въпреки че никога не е напълно
обединена, под различни форми съществува до 1806 г., когато вследствие на
Наполеоновите войни се разпада.

Между 1815 и 1871 г. Германия се състои от многобройни независими държави, 39 от
които формират Немския съюз (Deutscher Bund).

Вторият райх, известен още като Германска империя, е създаден на 18 януари 1871
г. във Версай след загубата на Франция във Френско-пруската война. Основна
заслуга за това има Ото фон Бисмарк, най-изтъкнатият немски държавник през 19
век. В края на 19 век и началото на 20 век немската държава колонизира редица
територии в Африка, Азия и Океания.

През 19 век и първата половина на 20 век Франция се възприема от германците като
най-големия противник на страната. Главната причина за това е, че през 1871 г.
Франция е разбита от Германия и губи своите провинции Елзас и Лотарингия, което
е тежък удар за френската държава и народ. През 1914 г. по време на Първата
световна война Германия напада Франция. След първоначалните успехи битките се
превръщат в окопна война, отнемаща многобройни жертви от двете страни. Войната
приключва през 1918 г., когато немският император е принуден да абдикира и
Германската империя е наследена от Ваймарската република.

Според Версайския мирен договор Германия е лишена от много територии (Елзас и
Лотарингия, всички колонии и др.) и трябва да плаща непосилни репарации. Тези
фактори, както и Световната икономическа криза, водят до развитието на
крайнолеви и крайнодесни политически сили в страната. През 1932 г.
националсоциалистите (известни още като нацисти) печелят мнозинство в
парламента, а на 30 януари 1933 г. Адолф Хитлер е назначен за канцлер. През 1934
г. Хитлер наследява президента на Германия и поема целия контрол върху
управлението на страната и дава началото на Третия райх.

Нацистите бързо превръщат Германия в еднопартийна тоталитарна държава (Нацистка
Германия), чийто репресивен апарат преследва и избива видни политици, учени и
хора на изкуството и достига връхна точка с избиването на милиони евреи
(Холокост).

Опитите на Хитлер да разшири границите на Германия по военен път довеждат до
избухването на Втората световна война на 1 септември 1939 г. В началото на
войната Германия и нейните съюзници постигат много военни успехи и завладяват
обширни територии в Европа, включително част от Съветския съюз. След като
Съветският съюз и САЩ обявяват война на Германия, настъпва обрат и на 8 май 1945
г., след самоубийството на Хитлер, Германия обявява капитулация.

През 1949 г. са основани две немски държави – Федерална република Германия (ФРГ)
и Германска демократична република (ГДР). Установената на 23 май 1949 г.
Федерална република Германия включва английската, френската и американската
окупационна зона, със столица Бон. Тя е обявена за „напълно независима“ на 5 май
1955 г. ФРГ първоначално е съставена от 12 провинции (Bundesländer), а ГДР – от
5 провинции. През 1952 г. провинциите в ГДР са преобразувани в области
(Bezirke). През същата година 3 малки провинции във ФРГ – Вюртемберг-Баден,
Вюртемберг-Хоенцолерн и Баден, се сливат и образуват Баден-Вюртемберг. През 1957
г. Саарланд се присъединява отново към ФРГ и става единадесетата провинция на
страната.

След разпадането на Източния блок ФРГ и ГДР се обединяват през 1990 г. Германия
е водещата сила в Европейския съюз. Германия е една от най-активните
поддръжнички на въвеждането на единната европейска валута евро, както и на
разширяването на Европейския съюз.

Германия е първа икономическа  и политическа сила в Европа и четвърта в света
след САЩ, Япония и Китай, а по оборот на външната търговия е на първо място
(2009).

На 3 октомври 2010 г. Германия приключва изплащането на всички свои военни
дългове от Първата световна война. До 2034 г. трябва да бъдат уредени всички
дългове от Втората световна война.

На 3 октомври 2013 г. се навършиха 23 години от Обединението на Източна и
Западна Германия. В страната са проведени тържества, празникът е почетен и с
литургии.

Германия е разположена в Средна Европа между 47°16'15 и 55°03'33 северна ширина
и 5°52'01 и 15°02'37 източна дължина. На север граничи с Дания (дължина на
границата 67 km), на североизток с Полша (442 km), на изток с Чехия (811 km), на
югоизток с Австрия (815 km, без границата в Боденското езеро), на юг с Швейцария
(316 km, без границите на ексклавa Бюзинген (Büsingen) и по Боденското езеро),
на югозапад с Франция (448 km), на запад с Люксембург (135 km) и Белгия (156 km)
и на северозапад с Холандия (567 km). Дължината на границите възлиза общо на
3757 km. Докато на северозапад бреговете на Северно море, а на североизток – на
Балтийско море образуват естествени държавни граници, на юг Германия има
гранична част на Алпите. 

Според Немския статистически годишник от 2000 г. географският център на
държавата се намира в малката област Нийдердорла (Niederdorla), в западната
погранична част на провинция Тюрингия (Thüringen), на средата на отсечката между
столицата на провинцията Ерфурт (Erfurt) и град Гьотинген (Göttingen), в
провинция Долна Саксония и по-точно – на 51°09'54 северна ширина и 10°27'19
източна дължина.

Най-северната точка на Германия се намира на полуостров Еленбоген (Ellenbogen)
на Зюлт (Sylt), а най-северната континентална точка е на западното крайбрежие на
Шлезвиг-Холщайн (Schleswig-Holstein) на Рикелсбюлер Коог (Rickelsbüller Koog).
Най-южната точка образува Халденвангер Ек (Haldenwanger Eck) южно от Оберстдорф
(Бавария) (Oberstdorf, Bayern) в Алпите. От Еленбоген до Халденвангер Ек по
въздушна линия разстоянието е 876 km. 

Най-западната точка в Германия се намира в Северен Рейн-Вестфалия
(Nordrhein-Westfalen), недалеч от Изенбрух (най-западното селище на страната)
(Isenbruch), най-източната точка е между Найсеауе-Дешка (най-източното селище)
(Neißeaue-Deschka) и Найсеауе-Центендорф (Neißeaue-Zentendorf) в завоя на реката
Лаузитцер Найсе (Lausitzer Neiße). От Изенбрух до завоя на Найсе при Центендорф
по въздушна линия разстоянието е 640 km. 

Местните области се различават предимно в последователността от север към юг,
така че областите на юг стават тенденциозно по-високи и по-стръмни. Северните
части на Германия, Севернонемската низина (Norddeutsche Tiefebene), към която на
юг се присъединяват гористите Средни планини (Mittelgebirge) в центъра и южните
части на страната, е формирана основно през ледниковия период. В
Баден-Вюртемберг, а и особено в Байерн, тези области преминават в сравнително
високо разположеното северноалпийско подножие (Nördliches Alpenvorland), а то от
своя страна – в Алпите.

Единственият ексклав на Германия е разположеният на горен Рейн Бюзинген
(Büsingen), който спада към област Констанц (Konstanz) в Баден-Вюртемберг
(Baden-Württemberg). Той е с размер 7,62 km2 и гранично обграден от 3 швейцарски
кантона – Шафхаузен (Schaffhausen), Тургау (Thurgau) и Цюрих.

Така нареченият функционален анклав Клайнвалзертал (Kleinwalsertal), който е
част от Австрия, може да бъде достигнат по суша и вода само през немската
държавна територия.

Времето в Германия е непостоянно. Характерни са ветрове от запад, които
целогодишно носят въздушни маси от Атлантическия океан. Вследствие на това в
страната има валежи през всички сезони. В Северногерманската низина
(Norddeutsches Tiefland) годишните валежи са от 500 – 700 mm, в Средните планини
(Mittelgebirge) – 700 – 1500 mm, а в Алпите – над 2000 mm. 

От северозапад на изток и югоизток климатът се променя от океански към
континентален. В повечето години зимите са относително меки, а летата не са
твърде топли, въпреки че зимите могат да бъдат много студени, а летата – горещи
и сухи. 

Най-студеният месец е януари. Тогава температурите са между -0,6 и +1,5 °C в
Северногерманската низина, а в планините падат до -6 °C. Средните юлски
температури в Севернонемската низина са от +17 до +18 °C, а в долината на горен
Рейн (Oberrheintalgraben) достигат 20 °C. Средногодишната температура за цялата
страна е +9 °C. 

През лятото може да се наблюдава бърза смяна от слънчево към дъждовно време.
Сравнително рядко се наблюдават екстремни условия като суша, торнадо, бури,
много ниски или високи температури и т.н. Климатът е умерен, преходен от морски
към континентален.

През 2011 г. най-много часове слънцегреене има в Хоенпайсенберг, Бавария (2180
часа), а най-малко – в Золтау, Долна Саксония (1578 часа). 

През Германия минават някои от основните европейски реки като Рейн, Дунав, Елба,
Везер, Майн.

Най-голямото езеро е Боденското езеро с площ 535,9 km², намиращо се на границата
между провинциите Бавария и Баден-Вюртемберг с Австрия и Швейцария, следвано от
езерото Мюриц в Мекленбург-Предна Померания (109,8 km²) и Кимзее в Бавария (79,9
km²). В страната има общо 29 езера с площ над 6 km². 

С провинциите Долна Саксония (Niedersachsen) и Шлезвиг-Холщайн
(Schleswig-Holstein) Германия граничи на Северно море. То е гранично море с
Атлантическия океан. Заедно с Ла Манша южните части на Северно море са най-гъсто
изпълнената с движение морска област на земята.

Мекленбург-Предна Померания (Mecklenburg-Vorpommern) и Шлезвиг-Холщайн
(Schleswig-Holstein) граничат с Балтийско море – вътрешноконтинентално море,
свързано със Северно море посредством протока Скагерак (Skagerrak). Височината
на приливите и отливите на Балтийско море е значително по-малка от тази на
Северно море.

Немските реки принадлежат към 6 големи речни системи, чиито водосборни басейни
заемат почти цялата ѝ площ. Това са Рейн (Rhein), Дунав (Donau), Елба (Elbe),
Одер (Oder), Везер (Weser) и Емс (Ems). Най-дълга от тези реки е Дунав – 2845 km
от сливането си с реките Бригах, Брег и Донауквеле (Donauquelle) в град
Донауешинген (Donaueschingen) или 2888 km от планинския си извор в склоновете на
Шварцвалд (Schwarzwald) и е втората по големина на потока след Волга река в
Европа. През Германия протича само една малка част от цялата дължина на реката
(647 km). Дунав се влива в Черно море.

Германия се простира от Алпите (най-висока точка: връх Цугшпитце на 2962 m) на
юг до бреговете на Северно и Балтийско море на север в зоната на умерения
климатичен пояс и затова за нея са характерни широколистни и иглолистни гори. В
Централна Германия преобладават гористи планински местности, в Северна Германия
са разположени ниски земи, формирани през ледниковия период (най-ниска точка:
Нойендорфер/Вилстермарш на -3,54 m), сред които е световноизвестното Люнебургско
поле (Lüneburger Heide). Широколистните гори се състоят предимно от
червенолистни буки.

Повечето представители на местните видове са характерни за умерения климатичен
пояс и живеят в широколистните гори. В горите живеят различни видове златки,
елен рогач и благороден елен, сърни, глигани и лисици и много други. Бобрите и
видрите се срещат все по-рядко по поречията на реките.

Германия представлява федерация на шестнадесет федерални провинции
(Bundesländer). Две от провинциите (Хамбург и Бремен) представляват свободни
градове, а градът-провинция Берлин има статут на федерална столица.

Останалите провинции се разделят на 439 окръга (Kreise) и невключени в окръзи
градове (kreisfreie Städte). Пет от провинциите се делят и на общо 22
административни области (Regierungsbezirk), обединяващи по няколко окръга.

Етническият състав на населението на Германия е: немци – 93,4%, стари местни
малцинства – 0,3%, имигранти след Втората световна война – 6,2%.

През 2015 г. в Германия са пристигнали 890 000 души, търсещи защита с бежански
статут. За първите 9 месеца на 2016 г. броят им е 213 000, като за същия период
660 000 души са подали молба за бежански статут, а 462 314 молби са разгледани и
относно тях са взети решения. За деветте месеца 60 000 души са напуснали
страната след като им е отказан бежански статут.

Официалният език във ФРГ е немският. Той принадлежи към германската езикова
група. Официален език е на ЕС и ЮНЕСКО и освен това е един от най-говорените
езици в света.

Икономиката на Германия е най-голямата в Европа.  Брутният вътрешен продукт
(БВП) на Германия възлиза на USD 1936$ млрд. (щатски долара) (към 2000 г.).
Селското стопанство заема 1,2% от икономиката, промишлеността – 30,4%, а
секторът на услугите – 68,4%. Стопанството е високоразвито. Добиват се въглища,
нефт, природен газ, готварска сол, калиеви соли. Развита е и черната и цветна
металургия, машиностроителната, нефтохимическата, химическата (Рейн-Вестфалски
район; синтетичен каучук), текстилната, кожено-обувната, хранително-вкусовата
промишленост. Отглеждат се едър рогат добитък, птици, свине, овце. Добива се
пшеница, ечемик, овес, ръж, картофи, захарно цвекло. В Германия са построени 40
826 km жп линии, 656 140 km шосета, 2500 km петролопроводи. Държавата разполага
с 6,4 млн. бр.р.т. морски и речен флот и 613 летища (по данни за 2000 г.).

Главни морски пристанища са Хамбург, Кил, Любек, Росток, Бремен; главни речни
пристанища са Дуисбург, Карлсруе, Кьолн, Манхайм, Берлин, Бон, Дрезден.

Най-големите автопроизводители са Volkswagen AG (включващ и марките Porsche и
Audi), BMW, Daimler (Mercedes-Benz), Opel, Ford (Ford of Europe). Те произвеждат
над 5 млн. автомобила годишно, а годишните им продажби по данни от 2016 г. са на
стойност 385 млрд. евро, което представлява 14% от БВП на Германия. Броят на
работещите в тях е 770 000 души.

Износът за 2011 г. надминава 1 трлн. евро.  18% от него се дължи на
автомобилната индустрия.

Около 130 000 хибридни и 25 000 изцяло електрически автомобили са регистрирани в
страната от януари до октомври 2016 г. спрямо 30 млн. автомобили с бензинов
двигател и 14,5 млн. с дизелов.

Германия има изключителен принос към световното културно наследство, страната е
също така известна като das Land der Dichter und Denker (страната на поети и
мислители). В Германия са родени композитори като Бетовен, Бах, Брамс, Шуман и
Вагнер; поети като Гьоте, Шилер и Хайне; философи като Кант, Хегел, Маркс,
Ницше; теолози като Лутер и Бонхофер; писатели като Хесе и Грас; учени като
Айнщайн, Борн, Планк, Хайзенберг, Херц и Бунзен; инженери и изобретатели, сред
които Ото, Даймлер, Бенц, Дизел и Линде. Също много художници, например
ренесансовият Албрехт Дюрер, сюрреалистът Макс Ернст, експресионистът Франц
Марк, концептуалистът Йозеф Бойс и неоекспресионистът Георг Базелиц.

В миналото немският език е бил сред най-говорените езици в Европа и все още е
един от най-изучаваните след английския и френския. Много исторически личности,
въпреки че не са немци, имат значително влияние върху немската култура. Такива
са Волфганг Амадеус Моцарт, Франц Кафка и Коперник.

След 1970 г. немската култура отново се развива с бързи темпове, основно
музиката и изобразителното изкуство, и център на това развитие е столицата
Берлин. Германия също така е известна с многото си оперни театри.

В Германия има 9 общи за всички провинции празника. Повечето от тях имат
християнска основа: Разпети петък, Велики понеделник, Възнесение Христово,
Петдесетница, Коледа и Стефановден. Празници без религиозна връзка са: Нова
година, Денят на труда (1 май) и Денят на Обединението (3 октомври, националният
празник на Германия от 1990 г. насам)

През 2015 г. Германия е на 12-то място по свобода на пресата в света (девето в
Европа) по данни на Репортери без граници (+ 2 места спрямо предходната година).

През декември 2016 броят на бездомните жители на страната е 335 000 (248 000
през 2010).

Германия има богата история в образованието. През 1386 г. в град Хайделберг е
създаден Хайделбергският университет, който е най-старият в Германия и един от
най-старите в Европа. Славата на Хайделберг като университетски център е в
областта на медицинските и естествените науки. Той е дал на света 8 носители на
Нобелова награда. Университетът има също дълга история свързана с България,
особено в областта на юридическите науки. Тук са следвали видни български
възрожденци и политици като Петър Берон, Васил Радославов и Константин Стоилов.

Хайделбергският университет е основан от Рупрехт I, княз на областта Пфалц и от
великия херцог Карл-Фридрих от Баден, затова днес носи името на двамата: от
латински Ruperto-Carola-Universität – университет „Руперто-Карола“.

През 2010 г. в Германия има 421 висши училища, от които 108 университети. В тях
учат 2 377 034 студенти, от които 1 542 226 в университети. 47,3% от студентите
са жени (52,7% мъже). 2 113 186 от студентите са германци (47% жени, 53% мъже),
а 263 848 от тях са чужденци (49,8% жени, 51,2% мъже). Сред германските
студенти, следващи в чужбина, най-много – 2,4% учат в Австрия, следвани от 2,1%
в Холандия, 1,4% във Великобритания, 1,2% в Швейцария и 1% в САЩ. Сред
чуждестранните студенти, следващи в Германия, най-много са китайските студенти
(2,3% от учащите в Германия), следвани от руските (1%), полските и българските
(по 0,8%) и турските (0,7%). 

През 2010 г. 29% от населението има висше образование (31,5% от мъжете и 26,5%
от жените). Сред населението с миграционно минало (в тази дефиниция са включени
чужденци, родени в и извън Германия, и хора, заселили се на днешната територия
на Германия след 1949 г. независимо от националността им) процентът на хора с
висше образование е 34,3 (32,4% от мъжете и 36,2% от жените). 

През 2010 г. сред 25-35-годишните 45% от хората без миграционно минало и 38% от
хората с миграционно минало имат висше образование. При 45-55-годишните и в
двете групи по 28% от хората имат висше образование. 

През 2010 г. във висшите училища са заети 210 549 души (35,8% жени). Сред тях
има 41 462 професори (19,2% жени). 

Германия има големи традиции в почти всички спортни дисциплини – спортът като
цяло има високо обществено значение. През 2006 г. около 27 милиона германци са
били организирани в над 89 000 спортни клуба. Германия е на четвърто място във
вечния списък на спечелелите олимпийски медали. Повечето спортни клубове са
обединени в Германския олимпийски спортен клуб (на немски Deutscher Olympischer
Sportbund).

Най-популярният спорт в Германия е футболът. Над 6 милиона членове са
организирани в над 170 000 футболни клуба под патронажа на Германския футболен
съюз. Страната е била домакин на две световни първенства – през 1974 и през 2006
година. Германия досега е единствената страна, която има европейски и световни
отличия, както при мъжките, така и при женските състави.

Големите футболни имена като Франц Бекенбауер, Герд Мюлер и в по-ново време
Лотар Матеус, Андреас Бреме и други, са носели не само успехи на немските
клубове, но като треньори начело на чуждестранни клубни и национални отбори
(напр. Ото Рехагел, станал с Гърция през 2004 г. европейски шампион по футбол).

Германската Хандбална лига се счита за най-добрата в света. Отбори като ФФЛ
Гумерсбах, ТХВ Киел, ХСФ Хамбург, СК Магдебург Гладиаторес са доминиращи не само
на национално ниво, но и през 2007 г. печелят всички европейски отличия. Тези
успехи се отразяват и на германския мъжки национален отбор по хандбал, който
през 2007 година за трети път става световен шампион.

В Германия се провеждат много и различни спортни състезания и турнири. Сред
турнирите по тенис са турнирите за жени в Берлин, Щутгарт и Хамбург. Сред
най-добрите тенисисти от близкото минало са Щефи Граф, Борис Бекер и Михаел Щих.

В спортната дисциплина хокей на трева мъжкият отбор на Германия е двукратен
(2002 и 2006 година) шампион, женският отбор е олимпийски шампион от 2004
година.

При моторните спортове, особено във Формула 1, германците играят водеща роля.
Михаел Шумахер е седемкратен световен шампион между 1994 и 2004 година, а
Себастиан Фетел е четирикратен световен шампион между 2010 и 2013 година.
Mercedes-Benz, BMW и Porsche са произвеждали шампионски двигатели.

Тимо Бол, играч по тенис на маса, е не само един от най-добрите в света, но и
сред малкото европейци в този спорт, доминиран от китайци и корейци.

Големи успехи и титли са носели и спортисти от други спортове като фехтовка,
кану-каяк, конен спорт, академично гребане, лека атлетика или плуване.

При зимните спортове Германия е също една от водещите нации. При дисциплините
биатлон, бобслей, пързаляне с едноместна шейна, пързаляне с кънки, ски бягане и
други немските спортистите носят медали на Германия. Сред популярните зимни
спортове са ски скоковете, като успешните спортисти като Свен Ханавалд или Йенс
Вайсголд имат статут като на попзвезди. При ски алпийските дисциплини дамите са
по-успешни от мъжете.

През 1950-те Федерацията по лека атлетика на ФРГ дава две от седемте си места в
международната асоциация на лекоатлетическите федерации на ГДР. Три дни след
построяването на Берлинската стена ФРГ прекратява спортните връзки с ГДР.
Западногермански спортисти бойкотират международни състезания в ГДР. На
световното първенство по хокей на лед през 1961 г. западногерманският отбор не
излиза на леда за мача срещу отбора на ГДР, за да не трябва отдава уважение към
емблемата на отбора на ГДР. Отборите се срещат на световното първенство по хокей
на лед през 1963 г., където ФРГ печели, а спортистите от ГДР обръщат гръб на
знамето на ФРГ по време на награждаването. Към 1966 г. ГДР и ФРГ имат общи
отбори по тенис на маса, академично гребане, хандбал и лека атлетика, а ГДР
участва самостоятелно в 26 спортни федерации. През 1966 г. ГДР е призната от
всички 48 международни спортни федерации. На зимните олимпийските игри в
Гренобъл и на летните в Мексико Сити през 1968 г. за първи път има отделни
олимпийски отбори на ГДР и ФРГ. През 1966 г. Мюнхен печели олимпийските игри
през 1972 г.

Германия организира световното първенство по футбол през 1974 г., европейското
през 1988 г. и отново световното през 2006 г. и е кандидат за домакин на
европейското първенство през 2024 г.



https://bg.wikipedia.org/wiki/%D0%90%D1%82%D0%B8%D0%BB%D0%B0

Атила (на латински: Attila, на гръцки: Ἀττήλας, ср.-в.-немски: Etzel, † 453) е
последният и най-могъщ владетел на европейските хуни, управлявал от 434 до
смъртта си през 453 г. най-голямата европейска държава по това време. При
неговото управление хуните са най-голямата заплаха за Източната и Западната
Римска империя. Той нахлува два пъти на Балканите, като втория път обсажда
Константинопол, пресича Германия и Галия до Аврелиан преди да бъде спрян в
битката при Каталаунските полета и прогонва западния император Валентиниан III
от собствената му столица Равена.

Макар че империята на Атила умира заедно с него, той се превръща в легендарна
фигура в европейската история. В Западна Европа той е запомнен като символ на
жестокост и хищност, докато в някои страни, например Унгария и Турция, той е
смятан за велик владетел.

Европейските хуни вероятно са западен клон на хунну (匈奴), група номадски племена
обитавали на север от тогавашен Китай и изтласкани през 2 век към Средна Азия.
Благодарение на военното си превъзходство, дължащо се на извънредната им
тактическа мобилност, наличието на най-голямата конна армия в региона и оръжия
като хунския лък, от средата на ІV век хуните започват да подчиняват народите в
степната зона от Волга до Панония и се превръщат в заплаха за вече разделената
на две Римска империя.

Към 432 г. западните хуни са обединени от Руа. След смъртта му през 434 той е
наследен от Атила и Бледа, синове на брат му Мундзук. Новото царство, което той
владее от ок. 434 заедно с брат си Бледа, обхваща най-различни ирански и
германски племенни групи. През 435 г. двамата братя сключват с римляните
договорът от Марг, който помага на хуните. Атила убива през 444/445 г. брат си
Бледа и създава главния си лагер в днешната унгарска долина на Тиса, точка между
Източната империя и Западната империя, където резидира в красив дървен палат.

Със Западен Рим Атила има първо добри контакти. Причина за това преди всичко е
политиката на римския magister militum (пълководец) Флавий Аеций, който като
млад е заложник и живее при хуните и познава Атила много добре. Аеций, всъщност
владетелят в Западен Рим, през 433 г. идва с помощта на хунските помощни войски
и също с тяхна помощ унищожава през 436 г. царството на бургундите на Вормс.
Това се смята за историческата основа на сагата за Нибелунгите. Атила назначил
за съветник между другото и римлянина Орест. Аеций дава на Атила части от
Панония.

По времето на тяхното поемане на властта хуните водят преговори с пратеници на
Теодосий II за връщането на няколко племена, избягали в Източната Римска
империя. На следващата година Атила и Бледа се срещат с посланиците на империята
при Марг) и, без да слизат от конете според обичая на хуните, успяват да
постигнат споразумение. Римляните се съгласяват не само да върнат избягалите
племена, които биха били от полза във войната срещу вандалите, но и да удвоят
дотогавашния данък от 350 на 700 либри злато (около 228 кг), да отворят пазарите
си за хунски търговци и да плащат откуп от 8 солида за всеки свой затворник при
хуните. Хуните остават доволни от договора и се оттеглят на север. Теодосий
използва мира, за да усили стените на Константинопол, да построи първата морска
стена на града и да подсили укрепленията по дунавската граница.

През следващите пет години хуните остават извън полезрението на империята. През
440 те се появяват отново и нападат търговците в един пазар на северния бряг на
Дунав. Атила и Бледа заплашват с война, твърдейки, че Империята не изпълнява
поетите задължения и че епископът на Маргус е пресякъл Дунав, за да ограби и
оскверни хунските царски гробници. Те преминават реката и унищожават крепостите
по южния ѝ бряг. Маргус е превзет и епископът му е взет в плен. Според
византийският историк Приск, съвременник и участник в събитията, епископът сам
предава града на хуните. Атила и Бледа превземат столицата на Мизия Виминаций
(близо до днешния Костолац) Сингидун и Сирмий, след което спират военните
действия.

Теодосий няма възможност да засили войските си на Балканите, заради превземането
на Картаген от вандалския крал Гейзерик през 440 г. и персийското нападение в
Армения през 441 г. През 442 г. той прехвърля войски от Северна Африка и нарежда
изсичането на голямо количество нови монети, за да финансира войната срещу
хуните. След тази подготовка, той решава, че може да отхвърли исканията на
хуните за спазване на договора от 434 г.

В отговор на това през 443 г. Атила и Бледа подновяват военните действия.
Придвижвайки се на юг, те превземат Рациария и успешно обсаждат Наисус,
използвайки обсадни съоръжения. След това те се насочват към столицата и по пътя
си превземат Сердика, Филипопол и Аркадиопол. Хуните се сблъскват и разгромяват
основните сили на империята пред Константинопол и само липсата на обсадни
съоръжения, способни да разрушат масивните стени на града, не им позволява да го
превземат. Теодосий се признава за победен и изпраща 443 г. Magister militum per
Orientem Анатолий да преговаря за мир. Новият договор е по-тежък за империята от
този от 434 г. Императорът трябва да изплати репарация за нарушението на
предишния договор в размер на 2100 либри злато (ок. 687 кг). Годишният данък е
утроен на 6000 либри злато (ок. 1962 кг), а откупът за пленниците е повишен на
12 солида.

След сключването на новия мирен договор хуните се оттеглят на север от Дунав. По
време на последвалия мирен период, вероятно около 445 г., Бледа умира. Водят се
спорове дали той е убит от Атила или умира по друга причина. Атила остава
едноличен водач на хуните.

През следващите години Константинопол е засегнат от поредица бедствия: кървави
сблъсъци между партиите на хиподрума, епидемии през 445 г. и 446 г., втората
последвана от глад, четиримесечна поредица от земетресения, разрушили голяма
част от градските стени и предизвикали нова епидемия. Последните събития се
случват през 447 г., точно когато Атила, утвърдил властта си, отново навлиза в
границите на империята през Мизия. Войската на Източната Римска империя, водена
от готския magister militum Арнегискъл, го среща при река Вит в Битката при Утус
(447 г.) и завършва с победа на римляните. Хуните не срещат по-сериозна
съпротива и опустошават Балканите, достигайки до Термопилите. Константинопол е
спасен след намесата на преториански префект Флавий Константин, организирал
гражданството да възстанови повредените стени и да построи на места нови
укрепления. Ето един римски поглед към събитията:

Атила поискал като условие за мира империята да продължи да плаща данък в злато
и да освободи територията, достигаща 450 km източно от (Сигиндун) и на 150 km
южно от Дунав. Преговорите между двете страни продължават близо три години.
Историкът Приск е изпратен като придружител на посланика в лагера на Атила
Максимин през 448 г. и откъси от неговия доклад, цитирани в по-късните
произведения на Йордан, дават живописно описание на неговия двор:

За нас и варварските гости бяха подготвени изобилни ястия, поставени в сребърни
съдове, но яде само месо от дървена купа. Във всичко останало той се държаше
умерено. Чашата му беше дървена, докато на гостите бяха дадени бокали от злато и
сребро. Дрехите му също бяха съвсем прости, забележителни само с чистотата си.
Мечът, който носеше отстрани, закопчалките на скитските му обувки, юздите на
коня му не бяха украсени, като тези на другите скити, със злато или скъпоценни
камъни, или нещо скъпо.

По време на тригодишните преговори според една легенда, описана от Йордан, Атила
открил мечът на Марс:

Историците свързват тази легенда с традицията на почитане на меча сред номадите
в Евразийската степ.

Около 450 г. Атила обявява намерението си да нападне силното вестготско кралство
около Тулуза в съюз с императора на Западната Римска империя Валентиниан III. И
по-рано той е в добри отношения със Западната империя и нейният фактически
управител Флавий Аеций. През 433 Аеций за кратко е в изгнание при хуните, а
тяхната помощ срещу готите и багаудите допринася за това, той да получи
почетната титла magister militum на Запада. Подаръците и дипломатическите усилия
на вандалския крал Гайзерих, който е в конфликт с вестготите, може би също
оказват влияние върху решението на Атила.

През пролетта на 450 сестрата на Валентиниан, Хонория, с цел да избегне
принудително сгодяване за един сенатор, изпраща на Атила молба за помощ и своя
пръстен. Дори Хонория да не е имала предвид предложение за женитба, Атила решава
да интерпретира съобщението ѝ по този начин. Той приема, искайки половината
Западна империя като зестра. Когато Валентиниан разкрива заговора, само намесата
на майка му, Гала Плацидия, го спира да не убие Хонория, а само да я изпрати в
изгнание. Той също пише на Атила, отричайки енергично валидността на
предложението за женитба. Атила не е убеден и изпраща посланици в Равена, които
обявяват, че Хонория е невинна, че предложението е валидно и че той ще дойде, за
да предяви претенциите си.

Междувременно към края на 450 г. Теодосий II умира и неговият наследник Марциан
спира изплащането на данъка за хуните, а Балканите вече са силно опустошени от
предишните походи на хуни и готи. Смъртта на краля на салическите франки и
започналите междуособици между двамата му синове предизвикват разрив между Атила
и Аеций. Атила поддържа по-големия син, а Аеций по-малкия (по-малкият брат може
би е Меровех, основателя на династията на Меровингите). Според британския
историк Джон Бъри намерението на Атила по това време е да разшири държавата си,
вече най-силна на континента, до атлантическия бряг. След като събира своите
васали (гепиди, остготи, руги, херули, тюринги, алани, бургунди и други) и
потегля на запад, той обявява готовността си да сключи съюз с която и да е от
двете страни – вестготи и римляни.

През 451 г. той пристига в Белгика с голяма войска (според Йорданес половин
милион души, вероятно силно преувеличена оценка). На 7 април той превзема Мец и
Аеций тръгва срещу него, събирайки войска от франки, бургунди и гали. Пратеници
на император Авит и напредващите армии на Атила убеждават краля на вестготите
Теодорик I да сключи съюз с римляните. Обединените им войските стигат до
крепостта Аврелиан, с което отклоняват похода на хуните. Аеций тръгва след тях и
ги застига при Каталаунум (днес Шалон ан Шампан). Двете войски се сблъскват в
битката на Каталаунските полета (20 юни 451 г.), която завършва с победа на
готско-римския съюз, макар че Теодорик е убит в боя. Атила се оттегля зад
границата и съюзът бързо се разпада.

През 452 г. Атила отново отива да предяви своите претенции за брак с Хонория,
като опустошава Северна Италия по пътя си. Армията му разграбва много градове и
напълно разрушава Аквилея. Валентиниан бяга от столицата Равена в Рим, а
останалият Аеций няма достатъчно сили, за да се противопостави на хуните. Атила
се спира при река По, където е посрещнат през 452 г. от делегация, включваща
префекта Тригеций, консула Генадий Авиен и папа Лъв I.

Предложени са различни обяснения за прекратяването на похода. Чумата и гладът по
време на похода може би отслабват армията на Атила или войските, изпратени от
Марциан на север от Дунав, го принуждават да се върне в Панония, или може би и
двете. Според Приск причината е суеверен страх от съдбата на Аларих I, умрял
малко след като разграбва Рим през 410. Проспер Аквитански пише (според думите
на Гибън „измислица, изобразена от молива на Рафаел и длетото на Алгарди“), че
папата, подпомогнат от свети Петър и свети Павел, го убеждава да отклони похода
си от града.

Каквато и да е причината, Атила напуска Италия и се връща на север от Дунав. Той
планира отново да нападне Константинопол и да възстанови плащането на данъка,
прекратено от Марциан. Той не успява да осъществи замисъла си, защото умира в
началото на 453. Според широко приетата версия на Приск, през нощта след
пиршеството по повод поредната му женитба (за готка на име Илдико през 453 г.)
той получава силен кръвоизлив от носа и умира, задавен от кръвта. Когато
научават за смъртта му, воините му отрязват косата си и си нанасят рани със
своите мечове в знак на траур, тъй като, както казва Йорданес, „за най-великите
воини трябва да се скърби не с женски ридания и не със сълзи, а с кръвта на
мъжете“. Той е погребан в троен ковчег – от злато, сребро и желязо – с трофеи от
победите си, а тези, които го погребват, са убити, за да се запази в тайна
мястото на гроба му.

Според една алтернативна версия, записана осемдесет години по-късно от римския
хроникьор Марцелин „Атила, цар на хуните и опустошител на провинциите на Европа,
беше пронизан от ръката и острието на своята съпруга“. Повечето учени отхвърлят
достоверността на тази история, предпочитайки версията на съвременника на Атила
Приск.

След смъртта на Атила той се превръща в легендарна фигура: Ецел в Песен за
Нибелунгите и Атли в сагата Волсунга използват Атила за свой прототип. Вероятно
следвайки историята на Марцелин, крал Атли във Волсунга умира от ръцете на
съпругата си Гудрун (Глава 39).

След смъртта на Атила синовете му Денгизик и Ернак влизат в конфликт с посочения
за наследник техен брат Елак и, разделени, са разгромени в битката при Недао
през 454. Подчинените им племена се отделят и основната част от хуните се
изтегля от Централна Европа в Черноморските степи.

Съществува хипотеза, според която споменатите в „Именник на българските ханове“
легендарни князе Авитохол и Ирник трябва да се идентифицират с историческите
личности Атила и Ернах. Според Васил Златарски подобно предположение е
несъстоятелно, но то се приема от повечето съвременни историци.

Основният източник на информация за Атила е Приск, историк, пътувал с Максимин
като пратеник на Теодосий II през 448. Той описва селището на хуните като имащо
размер на голям град със здрави дървени стени. За самия Атила той казва:

В западната история и традиция Атила е известен като безжалостния „бич Божи“ (на
латински: flagellum dei), а името му е синоним на жестокост и варварство. Това
донякъде може би се дължи на сливане в общественото въображение на негови черти
с такива на по-късни степни владетели, като монголите Чингис хан и Тамерлан –
всички те минават за жестоки, умни и кръвожадни любители на битките и грабежите.
Истината за характера на Атила вероятно е по-сложна. Хуните по времето на Атила
имат широки контакти, както с двете Империи, така и с подчинените си германски
племена. Според Приск през 448 обичайните езици в лагера на Атила са три –
хунски, готски и латински. Той описва и срещата си с пленник от Източната
империя, напълно възприел хунския начин на живот и не изпитващ желание да се
върне в родината си. Самото описание на скромността и непринудеността на Атила е
изпълнено с недвусмислено възхищение.

Историческия контекст на биографията на Атила е важен за появата на по-късната
представа за него. В последните години на Западната империя неговите конфликти с
Аеций (често наричан „последният римлянин“) и непознатостта на неговата култура
допринасят за образа му на яростен варварин и враг на цивилизацията, както е
изобразен в множество филми и други произведения на изкуството. Германските
епоси, в които той се появява, му дават по-нюансирано представяне. Той е
благороден и щедър съюзник като Ецел в Песен за Нибелунгите и жесток скъперник
като Атли във Волсунга. Някои национални истории винаги го показват в
положителна светлина. В Унгария и Турция имената на Атила и последната му
съпруга Илдико остават популярни и днес.

Самото име Атила няма ясен произход. Според някои то идва от готското atta,
„баща“, с умалителната наставка -la, тъй като много готи са на служба при Атила.
Друг възможен произход е от прототюркски – atta („баща“) и il („земя“). Трета
възможност е името да е свързано с Атил, средноазиатското наименование на река
Волга.

Атила има съпругите Илдико, Крека и други. Той е баща на Елак, Емнетзур,
Ултзиндур, Ирна (Ирник, Ернак), Денгизих, Чаба и други.



https://bg.wikipedia.org/wiki/%D0%98%D0%B3%D1%80%D0%B0_%D0%BD%D0%B0_%D1%82%D1%80%D0%BE%D0%BD%D0%BE%D0%B2%D0%B5_(%D1%81%D0%B5%D1%80%D0%B8%D0%B0%D0%BB)

„Игра на тронове“ (на английски: Game of Thrones) е сериал на HBO, който следва
историята на фентъзи епос поредицата „Песен за огън и лед“, вземайки името на
първата книга, и дебютира на 17 април 2011 г.

Сюжетът, протичащ на измислените континенти Вестерос и Есос в края на лято,
продължило десетилетие, вплита няколко сюжетни линии. Първата следва членовете
на няколко благороднически фамилии в гражданска война за Железния трон на
Седемте кралства; втората касае нарастващата заплаха от предстояща зима и
митичните същества на Севера; третата хроникира опитите на изгонената последна
представителка на свалената династия да си възвърне трона. Чрез своите морално
двузначни герои сериалът изследва въпроси за социалната йерархия, религията,
лоялността, корупцията, гражданската война, престъпленията и наказанията. „Игра
на тронове“ привлича рекорден брой зрители по HBO и придобива изключително
широка и активна международна фен база. Снима се основно в Белфаст, Северна
Ирландия и на някои места в Европа (в Хърватия). Актьорите в сериала са основно
англичани или ирландци.

Сериалът е подновен за седми и осми сезон, като седмия ще се състои от седем
епизода и ще се излъчи през 2017 г., а осмия сезон ще е последния за сериала.
Седми сезон започва на 16 юли 2017 г.

Действието на сериала се развива в Седемте кралства на Вестерос, където лятото
продължава десетилетия, а зимата – цяла вечност. Игра на тронове приблизително
следва трите фабули на Песен за огън и лед. Поставен в измислените Седем
кралства на Вестерос, сериалът хроникира бурните династични борби сред
благородническите семейства на кралството за контрол над Железния трон. С
началото на сериала възникват допълнителни заплахи в ледения Север и на източния
континент Есос.

Романите и тяхната адаптация извличат голяма част от обстановката, героите и
сюжетните обрати от европейската история. Основен източник на вдъхновение за
романите е английската Война на розите (1455 – 85) между династиите Ланкастър и
Йорк, отразени в династиите на Мартин Ланистър и Старк. Вестерос, със своите
замъци и рицарски турнири, напомня Западна Европа от Развитото Средновековие.
Съзаклятничката Церсей например напомня Изабела (1295 – 1358), „Френската
вълчица“. Тя и нейното семейство, описани в историческата поредица романи
Прокълнатите крале на Морис Дрюон, особено вдъхновяват Мартин. Сериалът съчетава
такива разнообразни вдъхновения като Адриановия вал (който става големия Вал на
Мартин), падането на Рим и легендата за Атлантида (древна Валирия), византийския
гръцки огън („див огън“), исландските саги от Епохата на викингите
(железнородните), монголските орди (дотраките), както и елементи от Стогодишната
война (1337 – 1453) и Италианския ренесанс (1400 – 1500). Голямата популярност
на сериала се дължи отчасти на умението на Мартин да вплете тези разнородни
елементи в еднородно цяло, което се явява правдоподобно на свой ред като
алтернативна история.

Подобно на романите, които адаптира, „Игра на тронове“ разполага с широк
ансамблов актьорски състав, който по думите на Джордж Р. Р. Мартин е
най-големият в телевизията. По време на продукцията на третия сезон са записани
имената на 257 актьори. Следното обобщение ограничава списъка с герои от „Игра
на тронове“ до героите, изиграни от актьорите с основни роли.

Лорд Едард „Нед“ Старк (Шон Бийн) е глава на фамилията Старк, чиито членове са
въвлечени в голяма част от сюжетните линии на сериала. Той и жена му Кейтлин
(Мишел Феърли) имат пет деца – най-големият, Роб (Ричард Медън), изисканата
Санса (Софи Търнър), палавата Аря (Мейзи Уилямс), авантюристът Бран (Айзък
Хемпстед-Райт) и малкият Рикон (Арт Паркинсън). Повереникът и заложник на Нед –
Теон Грейджой (Алфи Алън) живее с тях в Зимен Хребет. Жената на Роб е
лечителката Талиса Мейгир (Уна Чаплин), а Аря се сприятелява с чирака-ковач
Джендри (Джо Демпзи) и наемния убиец Джакен Х'гхар (Том Улашиа). Незаконният син
на Нед, Джон Сняг (Кит Харингтън) и близкият му приятел Самуел Тарли (Джон
Брадли) служат в Нощния Страж на лорд командир Джеор Мормон (Джеймс Козмо).
Червенокосата Игрит (Роуз Лесли) е дивак от групата на Тормунд (Кристофър Хивю)
и възбужда любовен интерес у Джон, докато Джили (Хана Мюрей) е любима на Самуел.
Роб е съветван от своя знаменосец Рууз Болтън (Майкъл МакЕлътън), чийто
незаконен син е садистичният Рамзи Сняг (Иван Реон). Бриен Тартска (Гуендолин
Кристи) постъпва на служба при лейди Кейтлин Старк.

Старият приятел на Нед крал Робърт Баратеон (Марк Ади) има нещастен брак с
кралица Церсей Ланистър (Лина Хийди). Напук на баща си, баснословно богатия лорд
Тивин Ланистър (Чарлс Данс), Церсей е взела за свой таен любовник своя
брат–близнак, „Кралеубиеца“ сър Джайм Ланистър (Николай Костер-Валдау). Тя
ненавижда малкия си брат, умното джудже Тирион (Питър Динклидж), който е
съпътстван от любовницата си Шае (Сибел Кекили) и наемника Брон (Джеръм Флин).
Големият син на Церсей е принц Джофри Баратеон (Джак Глийсън), който е под
закрилата на обезобразения воин Сандор „Хрътката“ Клегейн (Рори Маккан), а
малкият му син е Томен Баратеон (Дийн-Чарлз Чапман). По-късно Висшият Врабец
(Джонатан Прайс) създава проблеми на кралското семейство.

В „Малкия съвет“ от съветници на краля са хитрецът лорд Петир „Кутрето“ Белиш
(Ейдън Гилън) и евнухът шпионин Варис (Конлет Хил). Братът на Робърт, Станис
Баратеон (Стивън Дилейн) е съветван от жрицата Мелисандра (Карис ван Хоутън) и
бившия контрабандист сър Давос Държеливия (Лиъм Кънингам). Богатото семейство
Тирел е представлявано в двореца от амбициозната Марджъри Тирел (Натали Дормър).
В южната част на кралството – Дорн, Елария Пясък (Индира Варма) търси своето
отмъщение.

Отвъд Тясното море братът и сестра Визерис (Хари Лойд) и Денерис Таргариен
(Емилия Кларк) – изпратени в изгнание деца на краля, свален от Робърт Баратеон –
бягат, за да спасят живота си, и се опитват да си върнат трона. Денерис е
омъжена за хал Дрого (Джейсън Момоа), главатар на номадите дотраки, охранява се
от рицаря в изгнание Джора Мормон (Иън Глен) и наемния войник Даарио Нахарис
(Майкъл Хюзмън) и е придружена от преводачката Мисандей (Натали Емануел).

Работата по сериала започва през януари 2007 г. След като закупува правата върху
поредицата на Джордж Р. Р. Мартин, HBO назначава Дейвид Бениоф и Ди Би Уайс като
сценаристи и изпълнителни продуценти на сериала, който ще покрива материал от
една книга на сезон. В началото се планира Бениоф и Вайс да пишат всеки епизод,
освен по един на сезон, който да напише автора на книгите. По-късно Джейн
Есперсън и Брайън Когман се присъединяват към екипа на сценаристи.

Бюджетът на „Игра на тронове“ се сравнява с този на „Рим“. Пилотният епизод е
струвал между 5 и 10 милиона долара, а целият бюджет за първи сезон от 10
епизода е около 50 – 60 милиона. За сравнение, един средностатистически сериал
със сезон от 22 епизод, струва 50 милиона долара.

HBO наемат експерта по езици Дейвид Дж. Питърсън, за да създаде езика на
Дотраките – „със свое собствено звучене, обширна лексика от повече от 1800 думи
и сложна граматика“. Първата и втората чернова на сценария за пилотния епизод са
готови съответно през август 2007 г. и юни 2008 г. И въпреки че и двата сценария
са се харесали на канала, пилотен епизод е поръчан едва през ноември 2008 г.,
след като стачката на сценаристите през 2007 – 2008 г. забавя процеса.

Първият сезон започва снимки на 26 юли 2010 г. в Северна Ирландия, по-късно в
Малта и Шотландия. През втория сезон снимките се местят в Дубровник, Хърватия,
вместо в Ирландия и екипът снима и в Исландия. Въпреки сцените в Хърватия, се
снимат отново други сцени в Ирландия.

Костюмите на сериала са вдъхновени от много култури, сред които японската и
персийската. Костюмите на дотраките приличат на бедуински (един е направен от
рибешки кожи, за да изглежда като драконови люспи), а диваците носят кожи с
козината навътре като инуитите. Костните брони на диваците са направени от
отливки, взети от истински кости и са сглобени с върви и латекс, наподобяващи
катгут. Докато статистите, играещи диваци и Нощния страж носят шапки, както би
било нормално в студен климат, главните герои не носят, за да могат зрителите да
ги идентифицират. Всички дрехи, без значение дали за жени от кралския двор или
за диваци, престояват две седмици, за да се подобри реализма по HD телевизията.

За актрисите са използвани около две дузини перуки. Направени от човешка коса и
дълги до 60 см, те струват до $7 000 всяка и се мият и стилизират като истинска
коса. Поставянето на перуките е дълъг процес. За Емилия Кларк например се
изискват около два часа за стилизиране на нейната къдрава коса с платинено руса
перука и плитки. Косите на Джак Глийсън и Софи Търнър са боядисани. За герои
като Денерис и нейните дотраки, косата, перуките и костюмите се обработват така,
че да изглеждат, че не са мити със седмици.

Игра на тронове се очаква с нетърпение от фенове още преди премиерата и се
превръща в критичен и комерсиален успех. До 2014 г., според The Guardian, той е
станал „най-голямата драма“ и „най-обсъжданото шоу“ по телевизията.

Въпреки че сериалът е отхвърлян от някои критици или получава снизходителни
отзиви преди излъчването си поради особеностите на жанра, последвалият успех се
отдава на нарасналата популярност на фентъзи темите. „След този уикенд“, пише
CNN.com в навечерието на премиерата на втория сезон, „може да ви е трудно да
намерите някого, който да не е фен на някаква форма на епично фентъзи". Според
Йън Богост, Игра на тронове продължава тенденцията за успешни екранни адаптации,
започнали с трилогията Властелинът на пръстените на Питър Джаксън от 2001 и
продължила с филмите Хари Потър, които установяват фентъзито като печеливш масов
пазарен жанр и служат като „преход към фентъзи фен култура“. Писателите,
интервюирани от The Guardian, отдават успеха на сериала в преодоляването на
предразсъдъците срещу фентъзито на общия копнеж за ескейпизъм в популярната
култура, честата употреба на женска голота и умението да се балансират забавни и
сериозни теми – дракони и политика – които позволяват на сериала да придобие
престижа, на първокласните драматични сериали.

Популярността на сериала значително увеличава продажбите на романите от
поредицата Песен за огън и лед, скоро преиздадени и останали на върха на
класациите в продължение на месеци. The Daily Beast пише, че Игра на тронове е
станала особен фаворит на много ситком сценаристи и се споменава в множество
други телевизионни сериали. Заедно с други фентъзи поредици, Игра но тронове се
счита за причина за значително увеличение в покупките на хъски и други вълчи
породи кучета.

„Игра на тронове“ е и основа за добавки към популярния речник. Честите сцени в
първи сезон, в които герои обясняват мотивите си или произхода си, докато правят
секс с проститутки, поражда термина „секспозиция“ за описване на практиката на
даване на експозиция на фона на секс и голота. „Дотраки“, името на конниците
номади от сериала, е на четвърто място в списък с думи от телевизията, най-често
използвани в интернет, съставен през септември 2012 г. от Global Language
Monitor. След втория сезон медиите започват да използват Игра на тронове като
метафора или за сравнение със ситуации на интензивен конфликт и измама, напр.
съдебните битки за американския закон за здравеопазването, Сирийската гражданска
война или борбите за власт в китайското правителство.

От 11 до 27 април 2014 г. Железният трон от Игра на тронове е показан в пет
български града.

Саундтракът, композиран от Рамин Джауади само 10 седмици преди началото на
сериала, излеза през юни 2011 г.



https://bg.wikipedia.org/wiki/%D0%9D%D0%B0%D1%86%D0%B8%D0%BE%D0%BD%D0%B0%D0%BB%D0%B5%D0%BD_%D0%BE%D1%82%D0%B1%D0%BE%D1%80_%D0%BF%D0%BE_%D1%84%D1%83%D1%82%D0%B1%D0%BE%D0%BB_%D0%BD%D0%B0_%D0%98%D1%82%D0%B0%D0%BB%D0%B8%D1%8F

Италианският национален отбор по футбол (на италиански: Nazionale di calcio
italiana) е футболен отбор, който представлява Италия в международните футболни
състезания и срещи. Това е един от най-титулованите и успешни национални
футболни отбори в историята. Италианците са четирикратни световни през 1934,
1938, 1982 и 2006, както и един път европейски шампиони - през 1968.
Традиционният цвят на екипа на италианския отбор по футбол (както и на повечето
национални отбори и атлети от другите спортове в Италия) е (светло)син (azzurro
на италиански), поради което играчите често са наричани Azzurri, а самия отбор -
Squadra azzurra.



https://bg.wikipedia.org/wiki/%D0%9B%D0%B5%D1%82%D0%BD%D0%B8_%D0%BE%D0%BB%D0%B8%D0%BC%D0%BF%D0%B8%D0%B9%D1%81%D0%BA%D0%B8_%D0%B8%D0%B3%D1%80%D0%B8_2016

XXXI-те летни олимпийски игри се провеждат от 5 до 21 август 2016 г. в град Рио
де Жанейро, Бразилия. Това са първите олимпийски игри, проведени в Южна Америка.

Игрите струват 12,8 милиарда щатски долара от които 2,236 милиарда за изграждане
на съоръженията.

Градът домакин е избран на 2 октомври 2009 г. по време на 121-вата сесия на МОК
в Копенхаген, Дания. Другите кандидати за домакинство са Мадрид, Токио и Чикаго.

Церемонията по откриването на игрите е проведена на стадион Маракана на 5 август
2016 г.

Преди игрите има две свободни места за нови спортове и първоначално седем
спортни асоциации се кандидатират за включване на спортовете им в програмата на
игрите за 2016 г. Бейзболът и софтболът, които са изключени от програмата през
2005 г., както и карате, скуош, голф, ролкови спортове и ръгби са предложените
спортове. Лидерите на седемте спорта представят спортовете си пред изпълнителния
съвет на МОК през юни 2009 г.

През август изпълнителният съвет одобрява ръгби 7 – версия на ръгбито със седем
играчи – с мнозинство, като по този начин премахва бейзбола, ролковите спортове
и скуоша от надпреварата. Сред оставащите три – голф, карате и софтбол, съветът
одобрява голфът в резултат на консултация. Крайното решение относно двата спорта
е взето на 9 октомври 2009 г., последният ден от 121-вата сесия на МОК.
Решението е взето по нова система; за одобряването на спорт вече е необходимо
обикнковено мнозинство от пълния комитет на МОК вместо изискваното до тогава
мнозинство от две трети. Изпълнителният директор на Международната федерация по
голф Антъни Сканлън казва, че най-добрите играчи, включително Тайгър Уудс и
Аника Сьоренстам ще покажат подкрепата си за включването на голфа в олимпийските
игри посредством участието си в състезанията. Международната федерация по
ветроходство обявява през май 2012, че уиндсърфингът ще бъде заменен на летните
олимпийски игри през 2016 г. с кайтсърфинг, но това решение е отменено през
ноември същата година. МОК обявява през януари 2013 г., че ще провери статута на
състезанията по колоездене вследствие на признанието на Ланс Армстронг относно
ползването на медикамети за подобряване на постиженията и обвиненията, че
управляващото тяло на колоезденето е прикривало допингирането. За разлика от
изключението по време на игрите през 2012 г. Международната федарация по
гимнастика обявява, че на тези игри ще има гала представление за гимнастиците.

Официалната емблема за летните олимпийски игри през 2016 г. е с дизайн от
бразилската агенция „Tatíl Design“ и е представена на 31 декември 2010 г.
Емблемата представлява три фигури в жълто, зелено и синьо – цветовете на
бразилското знаме – хванати за ръце и в тройна прегръдка, като фигурите създават
форма, напомняща Захарната планина. Емблемата се основава на четири концепции:
завладяваща енергия, хармонично разнообразие, изобилна природа и олимпийски дух.
Фирмата, която печели конкурса за емблема печели в състезание с общо 139
агенции.

Емблемата напомня на картината на Анри Матис, „Танц“. Има обвинения от страна на
базираната в Колорадо „Telluride Foundation“, че емблемата е плагиатствана от
тяхната емблема. Директорът на „Tatíl“ Фред Гели (Fred Gelli) защитава дизайна,
заявявайки, че концепцията за фигури, свързани в прегръдка не е оригинална, но
назовава „Танц“ като влияние върху концепцията за емблемата и че дизайнерите
нарочно са целили да направят интерпретацията на концепцията възможно
най-различна от всички останали.

Класирането по медали от Летните олимпийски игри 2016 показва броя на победите
на националните Олимпийски комитети по време на олимпийските състезания.
Организаторите са планирали да раздадат 306 комплекта медали в 28 спорта,
толкова колкото е броят на състезанията, за които се състезават над 11 000
спортисти от 206 страни в периода от 5 до 21 август 2016 г.

На 15 ноември 2015 г. година отборът на Русия по лека атлетика е изваден от
всички атлетически състезания от Международната асоциация на лекоатлетическите
федерации (IAAF) поради доклад от Световната антидопингова агенция (WADA) за
организирано допингиране в страната. На 18 юли 2016 г. независимо разследване на
WADA обявява, че руското министерство на спорта и Федералната служба за
сигурност на страната са провеждали политика на „държавно спонсорирано“
допингиране на спортистите си и прикриване на следите и положителните проби.
Поради това разкритие МОК организира спешно заседание, на което да се дискутира
дали страната да се изключи от олимпиадата. МОК се обявява против цялостното
изключване на страната от игрите, но поставя нови допълнителни и по-строги
изисквания за всички руски състезатели на олимпийските игри. Към 1 август 2016
г. от всички 387 руски спортисти с квоти за участие, поне 117 са премахнати
поради допинг. Голяма част от руския политически и спортен елит определят
наказанията като политически мотивирани.



https://bg.wikipedia.org/wiki/Facebook

Facebook (Фейсбук) е уебсайт, най-голямата безплатна онлайн социална мрежа в
света, предлагана в над 70 езика. Открита е на 4 февруари 2004 г., управлява се
и се притежава от частната фирма „Facebook, Inc.“ със седалище в гр. Менло Парк,
щата Калифорния, САЩ

През 2012 г. Facebook има 1 млрд. потребители, спрямо 800 млн. през 2011 г., и
600 млн. през 2010 г. Социалната мрежа е оценена на около 100 милиарда долара.

През януари 2013 г. Facebook има почти 700 млн. активни потребители (такива,
които ползват Facebook поне веднъж месечно). Те представляват 51% от
потребителите на интернет в света. Тя е най-използваната социална мрежа към този
момент.

Към март 2013 г. съществуват и „Facebook приложения“ за почти всеки нов
смартфон, като по този начин хората имат възможност да поддържат връзка със
социалната мрежа по всяко време и място.

Зукърбърг създава Facemash (предшественика на Facebook) на 28 октомври 2003 г.
по време на втората си година в Харвард. Сайтът използва снимки от онлайн
директория със снимки на студенти от университета, като се сравняват по две
едновременно и се търси по-привлекателния между двамата. За да постигне това,
Зукърбърг хаква недостъпна информация от мрежата на Харвард и копира личните
снимки на студентите от всички общежития. По това време университетът не
поддържа цялостна система със снимки и информация за студентите. Facemash
привлича 450 посетители и 22 000 прегледа на снимки за първите 4 часа от
съществуването си.

Сайтът бързо се популяризира в кампуса, но е затворен няколко дни по-късно от
администрацията. Зукърбърг е изправен пред изгонване и е обвинен в застрашаване
на сигурността, нарушаване на авторски права и личното пространство.
Впоследствие обвиненията биват свалени. Зукърбърг развива този проект същия
семестър точно преди изпит по история на изкуството. Той качва 500 снимки от
Древен Рим на сайт, като всяка снимка съдържа секция за коментари. Когато
разпространява сайта сред останалите студенти, те започват да коментират и да
обменят идеи.

През януари 2004 г. Зукърбърг започва да пише код за нов уебсайт. Той споделя,
че е бил вдъхновен от статия, свързана с инцидента с Facemash. На 4 февруари
2004 г. той пуска Thefacebook, което предшества днешния сайт (членът the отпада
от името през 2005 г.). Идеята за наименованието Facebook изглежда е свързана с
ученическите години на Марк Зукърбърг в гимназията. В престижната Phillips
Exeter Academy, в която той учил, на всеки постъпващ давали справочник със
снимките, адресите и телефоните на всички съученици. Оригиналното название на
справочника било „The Photo Address Book“, но всички ученици го наричали просто
„The Facebook“ (букв. „Книгата с лицата“). В работата по сайта скоро се включват
и неговите съседи по стая по време на обучението им в Харвардския университет –
Едуардо Саверин (Eduardo Saverin), Дъстин Московиц (Dustin Moskovitz), Андрю
Макколъм (Andrew McCollum) и Крис Хюз (Chris Hughes).

Facebook има по-нисък коефициент на кликвания (CTR – Click-through rate) на
реклами в сравнение с повечето големи уебсайтове. Според BusinessWeek.com
банерните реклами във Facebook получават пет пъти по-малко кликове в сравнение с
тези в интернет пространството. Например потребителите в Google кликват на
първата реклама, която излиза при търсенето, средно през 8% от времето (80 000
клика на 1 млн. търсения). Потребителите във Facebook кликват на реклами средно
през 0,04% от времето (400 клика на 1 млн. страници). Като причина за това може
да се изтъкне фактът, че много млади потребители вече използват софтуер за
блокиране на реклами, като по този начин по-лесно успяват да игнорират рекламни
съобщения. Допълнителен фактор е, че сайтът се използва главно за социална
комуникация, а не за преглеждане на страници. Въпреки това на страниците на
някои марки и продукти се отчита по-висок коефициент на кликвания – 6,49% за
постовете на стената в съответната група.

През август 2013 г. Facebook предлага промени в политиката си за използване на
личните данни на потребителите. Те са свързани с възможността компанията да може
да използа публикациите и други лични данни от профила с рекламна цел. Заради
множеството критики компанията е принудена да изчака Федералната комисия по
търговия да разгледа казуса. Първоначалното предложение бива прието от комисията
на 15 ноември с една единствена промяна, свързана с точката, според която
потребителите между 13 и 18 години декларират с използването на страницата, че
поне един от родителите се е съгласил от негово име с условията за ползване.
Няколко организации за защита на личните данни разкритикуваха социалната мрежа,
като казаха, че твърде много е разширила обхвата на данните, които използва. В
момента всяка информация, публикувана на стената или профила на потребителя,
може да бъде закупена от компаниите с цел по-целенасочено таргетиране на техните
клиенти. От Facebook твърдят, че нововъведенията не вкарват кой знае какви
промени в политиката на компанията.

В началото на 2011 г. Facebook обявява плановете си да премести щабквартирата си
в Менло Парк, Калифорния.

През 2010 г. Facebook отваря четвъртия си офис в Хайдарабад, който е първият за
Азия. През 2010 г. социалната мрежа има повече от 750 милиона активни
потребители в целия свят, в това число над 23 милиона само в Индия. Затова и
Facebook подчертава, че центърът в Хайдарабад ще поддържа онлайн рекламата и
екипи за поддръжка, които ще осигуряват денонощна поддръжка на сайта на
множество езици и ще откликват както на потребители, така и на рекламодатели.
Така Facebook се нарежда до големи компании като Google, Microsoft, Oracle,
Dell, IBM и др. Въпреки че не конкретизира в цифри инвестицията си в Индия,
Facebook обявява, че основните позиции в този център вече се попълват. Центърът
в Хайдарабад ще подпомага дейностите на компанията в Калифорния, Дъблин и Остин,
Тексас.

Специално построен информационен център отваря врати в Прайнвил през април 2011
г. Специфичното при него е, че консумацията на енергия е намалена с 38%. През
април 2012 г. Facebook отваря втори информационен център във Форест Сити,
Северна Каролина.

На 1 октомври 2012 г. изпълнителният директор Зукърбърг посещава Москва с цел да
стимулира иновациите в областта на социалните медии в Русия и да увеличи
популярността на Facebook на местно ниво. Руският министър-председател окуражава
основателя да отвори изследователски център в Москва. Facebook има едва 9
милиона потребители в Русия, докато местният аналог на социалната мрежа,
ВКонтакте, има около 34 милиона потребители.

Потребителите имат възможността да създават свои собствени профили със снимки,
списък с интереси, информация за контакт и друга персонална информация. Те могат
да общуват с приятели и други потребители чрез лични или публични съобщения,
както и с помощта на чата. Освен това те могат да създават и да се присъединяват
към групи, свързани с определени интереси и да „харесват“ страници (наричани
„фен страници“ до 19 април 2010 г.), сред които има и такива, които се поддържат
от компании като средство за реклама. Facebook бе многократно предизвикван да
добави опцията „трети пол“, „друг“ или „интерсекс“ при таба за двата пола.
Социалната мрежа отказва да го направи с обяснението, че хората могат „да
изберат да не показват своя пол на профила си“. Изследване, направено през 2012
г. от Pew Internet и American Life сочи, че между 20% и 30% от потребителите
редовно постват, тагват се и правят други неща в социалната мрежа.
Потребителската страница е изчистена, с основен син цвят, тъй като Зукърбърг не
може да вижда цветовете червено и зелено.

Много от новите смартфони предлагат достъп до Facebook чрез уеб браузърите си
или специално приложение. Официална Facebook апликация се предлага за
операционните системи Android, iOS, и WebOS. Nokia и Research In Motion също
предлагат такива апликации за техните мобилни устройства. Повече от 425 млн.
активни потребители достигат до Facebook чрез мобилните си телефони чрез 200
мобилни оператора в 60 страни.

Медията е многократно сравнявана с Myspace, но съществената разлика между двата
сайта е нивото на персонализиране. Друга разлика е условието на
Facebook-потребителите да използват истинската си самоличност – нещо, което
Myspace не изисква. Myspace позволява на потребителите си да декорират
страницата си, докато Facebook позволява единствено промяна на текста, но не и
на цялостния облик. Facebook предлага много на брой опции, чрез които
потребителите могат да комуникират. Сред тях са стената, пространство, което е
част от потребителската страница, където приятели могат да оставят (записват)
съобщения („постове“), които се виждат от другите. „Сръчкването“ („poke“)
позволява на потребителите да се подсещат виртуално (чрез съобщение, което
показва, че си бил „сръчкан“). Снимките са друга опция, като потребителите могат
да качват албуми и снимки. И накрая е „статусът“, чрез който потребителите
уведомяват приятелите си за своето местонахождение, както и с какво се
занимават. Според настройките за сигурност всеки може да вижда профила и стената
на потребителя. До юли 2007 г. потребителите можеха само да постват текст на
стената си, като след това става възможно и добавянето на различни файлове.

Бутонът за харесване (like) е една от отличителна опция на социалната мрежа,
който позволява на потребителите да покажат одобрението си към определено
съдържание, като обновления на статус, коментари, снимки и реклами. Използва се
във Facebook от 21 април 2010 г. Други Интернет сайтове също имат възможността
да използват подобни бутони за харесване.



https://bg.wikipedia.org/wiki/%D0%A1%D1%8A%D0%B5%D0%B4%D0%B8%D0%BD%D0%B5%D0%BD%D0%B8_%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8_%D1%89%D0%B0%D1%82%D0%B8

Съединѐните америка̀нски ща̀ти (САЩ) (на английски: United States of America
(USA)), често наричани само Съединѐните ща̀ти (The United States (U.S.)),
Ща̀тите (The States) или Амѐрика (America), е държава, разположена в континента
Северна Америка. САЩ е една от най-големите по територия страни в света.

Официално, САЩ е федерална конституционна република, състояща се от 50 щата и
един федерален окръг, представляващ столицата ѝ Вашингтон. Четиридесет и осем
от щатите и окръг Колумбия лежат последователно в средата на континента,
разположени между Тихия и Атлантическия океан, като граничат с Канада на север и
Мексико на юг. Щатът Аляска се намира северозападно от Канада, а Хаваи е
архипелаг, разположен в средата на Тихия океан. Страната също така има пет
населени и девет ненаселените територии пак в Тихия океан и в Карибско море.
Съединените щати се нареждат трети по брой на населението (318 мил. души),
включващо в себе си различни етнически групи с разнообразни култури, продукт на
интензивна имиграция от много други страни. Географията, климатът и дивата
природа на Щатите също са изключително разнообразни.

Палеоиндианците мигрират от Евразия до днешната територия на Съединените щати
преди около 15 000 години. Европейската колонизация започва през 16 век.
Съединените американски щати възникват от 13 британски колонии, разположени по
протежение на атлантическото крайбрежие. Споровете между Великобритания и тези
колонии води до Войната за независимост. На 4 юли 1776 г., по време на войната,
делегати от 13-те колонии единодушно обявяват Декларацията за независимост.
Войната приключва през 1783 г. с признаването на независимостта на Съединените
американски щати от Британското кралство. Това е първата успешна война за
независимост срещу европейската колониална империя. Сегашната конституция на САЩ
е приета на 17 септември 1787 г. Първите десет поправки, единодушно наречени
Закон за правата, са ратифицирани през 1791 г. и гарантират много основни
граждански права и свободи.

Водена от доктрината за Явното предначертание, новата страна предприема
енергично разширение на териториите си в цяла Северна Америка в 19 век. Това
начинание изисква изместване на коренното население, придобиване на нови площи и
постепенно приемане на други щати. Американската гражданска война прекратява
легалното робство върху черното население. В края на 19 век Съединените щати
продължават разширението си в Тихия океан, постигайки най-голямата икономика за
времето си. Испано-американската война и Първата световна война потвърждават
статута на държавата като глобална военна сила. Щатите излизат от Втората
световна война като световна сила, първата страна, притежаваща ядрен арсенал, и
постоянен член на Съвета за сигурност на ООН. Краят на Студената война и
разпадането на Съветския съюз оставя САЩ като единствената суперсила в света.

Водеща сред развитите страни в икономическо отношение, Съединените американски
щати са с оценен БВП за 2013 г. 16,8 трилиона щатски долара. Това означава 23%
от световния номинал на БВП и 19% от паритета на покупателната стойност.
Икономиката се подхранва от изобилието на природни ресурси и високата
производителност на труда. През 2010 г. Щатите се нареждат шести в света по БВП
на глава на населението. Въпреки че икономиката на страната се счита за
постиндустриална, САЩ продължават да бъдат едни от най-големите производители в
света. Тя има четвъртия най-висок среден доход на ръка от домакинството в
рамките на ОИСР, както и най-високата брутна средна заплата, въпреки че е и
четвърта по най-неравномерно разпределение на доходите – около 16 % от
населението живее в бедност, както е определило Бюрото за преброяване. Държавата
отчита 36,6% от световните военни разходи, правеща я икономически и военен
първенец. Съединените щати са също така видна политическа и културна сила и
лидер в областта на научните изследвания и технологичните иновации.

Срещани наименования на страната са: САЩ, Щатите, Америка. На български език
думата „щати“ в името измества от „държави“ към средата на двадесети век като
част от по-широк процес на заместване на имената на много други държави с руски.

Наименованието „Америка“ е предложено от немския картограф Мартин Валдзеемюлер,
който през 1507 г., като един от авторите на отпечаната в Saint-Dié-des-Vosges в
Лотарингия книга „Въведение в космографията“ (Cosmographiae Introductio),
създава карта на света, на която са изобразени, до голяма степен – условно,
Северна и Южна Америка. Причината Валдзеемюлер да избере това име е погрешно
приетото по онова време схващане, че италианския изследовател Америго Веспучи
(Americus Vespucius) при пътешествието си от 1497 г. е първият достигнал
американския материк.

Общата площ на САЩ e 9 826 675 km², включваща и водните територии, а без тях
9 147 593 km², което прави страната трета или четвърта по големина в света след
Русия, Канада и евентуално Китай.

Най-високата точка на САЩ е връх Денали (6194 m) в щата Аляска, който е и
най-висок в цяла Северна Америка. Най-ниската точка на САЩ, а и в цяла Северна
Америка, е Долината на смъртта (86 m под морското равнище) в щата Калифорния.

Бюрото за преброяване на населението разделя САЩ на четири статистически района,
с девет подрайона. Статистическите райони на Бюрото по преброяване на
населението „широко се използва... за събиране и анализ на статистическите
данни“. Разделението на САЩ от Бюрото за преброяване на населението по
статистически райони е широко разпространено.

Район 2: Среден Запад (Преди юни 1984 г. районът Среден Запад е бил определян
като Северен Централен район)

Първите заселници в Северна Америка мигрират от Сибир, посредством път по суша,
намирал се някога в Беринговия проток, преди ок. 15 000 години или повече. Някои
от тях, като например доколумбовата Мисисипска култура, създават развито селско
стопанство, огромна архитектура, и общество на държавно ниво. След като
европейските изследователи и търговци установяват контакт с коренните жители,
местното населението започва да намалява, в резултат на различни причини,
включително болестите: едра шарка и морбили, така и смесените бракове и
насилието.

В ранните дни на колонизацията новите заселници са били изправени пред недостига
на храна, болестите и атаките от индианците. Коренните американци често са във
война със съседните племена и участват във военните конфликти на колонистите. В
същото време обаче много от местните жители и заселниците започват да зависят
един от друг. Колонизаторите търгуват и разменят за храна и животински кожи,
туземците пък за оръжия, боеприпаси и други европейски изделия. Индианците
научават много европейци къде, кога и как да се култивират царевица, боб и тикви
по границата. Европейските мисионери и други смятат, че основна тяхна цел е да
„цивилизоват“ кореняците, като ги научат да обръщат повече внимание върху
земеделието и ранчото, отколкото върху лова и събирането на растения.

След първото пътуване на Колумб до Новия свят през 1492 г. редица изследователи
и преселници стъпват във Флорида и американския Югозапад. Има и няколко опита за
колонизиране от страна на французите на източното крайбрежие, а по-късно и по
поречието на Мисисипи, където френската колонизация е по-успешна. Английските
колонии се установяват на източния бряг на Северна Америка, започвайки със
селището Джеймстаун във Вирджиния, основано 1607 г. Друга значима английска
колония е Плимутската колония на пилигримите от 1620 г. Ранните опити за
комунално съжителство на европейските преселници претърпяват неуспехи до
въвеждането на частни земеделски стопанства. Първото избрано законодателно
събрание на континента е създадено през 1619 г. във Вирджиния. Договорът на
кораба Мейфлауър, подписан от пилигримите преди стъпването им на американска
земя, представлява прецедент за тогавашния модел на представително
самоуправление и конституционализъм, и той ще се приеме във всички следващи
американски колонии.

Повечето заселници в Америка са дребни фермери, но има и такива, които разбират
от индустрия. Земеделските култури за продан включват тютюн, ориз и пшеница.
Добивната промишленост се развива с риболов, производство на кожи и дървени
материали. Производителите правят ром и плавателни съдове, а в края на
колониалния период американците са отговорни за една седма част от световния
запас на желязо. В подкрепа на местната икономика градовете се разполагат по
крайбрежието, за да служат като търговски центрове. Английските колонии са
допълнени от вълни от шотландско-ирландско население и други групи. Постепенно
крайбрежната зона поскъпва и наемните работници са избутани на запад.
Използването на роби за отглеждането на култури за продан се заражда при
испанците през XVI век, усвоява се от англичаните и чрез тях попада в Северна
Америка, където робството процъфтява. Причини за разцвета му са по-голяма
продължителност на живот в новия континент, дължаща се на по-малкото
заболявания, по-добрата храна и лечение. Колониалното общество до голяма степен
е разделено относно религиозното си и морално отношение към робството, от което
една част са против него, а други – за. В началото на XVIII век обаче
африканските роби заместват изцяло наемните работници, особено в южните региони.

С колонизацията на Джорджия през 1732 г. са образувани 13 колонии, от които ще
се появят бъдещите Съединените американски щати. Всички тези колонии имат местни
правителства, избрани чрез избори, отворени за повечето свободни хора. Новото
правителство изпитва все по-голям отдаденост към древните права на англичанина и
чувство за самоуправление, стимулиращо подкрепа за републиканство. С
изключително висока раждаемост, ниска смъртност, както и стабилно споразумение,
колониалното население нараства бързо. За разлика от относително малката
популация на коренните жители, които намаляват. Възраждането на християнството
през 30-те и 40-те години на XVIII век, познато като Голямото събуждане,
подхранва интерес към религията и религиозната свобода.

Във войната между французите и индианците британците изземат Канада от френските
заселници, но френскоезичното население остава политически изолирано от южните
колонии. Като се изключат коренните американци, които са завладян и разселени, в
13-те колонии популацията през 1770 г. е отчетена 2,1 мил. души, което е една
трета от тази в Британия. Въпреки продължаващия наплив от новопристигнали,
скоростта на естествения прираст е такава, че от 1770 г. само една малка част от
американците са били родени в чужбина. Отдалечеността на колониите от
Великобритания им позволява да развият самоуправление, но техният успех мотивира
редица монарси да се устремят да затвърдят кралския авторитет.

Американската война за независимост е първата успешна колониална война за
независимост срещу европейска сила. Американците разработват една идеология на
„републиканство“, която държи правителство, осланящо се на волята на народа,
изразена в техните местни законодателни органи. Те търсят правата си като
англичани, „никакви данъци без представителство.“ Британците настояват за
администриране на империята в парламент, и конфликтът ескалира във война.
Конгресът приема Декларацията за независимост, на 4 юли 1776 г., обявявайки, че
човечеството е създадено равно по техните неотменими права. Тази дата сега се
чества като Ден на независимостта на Америка. От 1777 г. Уставът на
Конфедерацията установява слабо правителство, което управлява до 1789 г.

Великобритания признава независимостта на САЩ след тяхното поражение в Йорктаун.
В мирния договор от 1783 г. американският суверенитет е признат в територия от
брега на Атлантическия океан на запад до река Мисисипи. Националистите, които
водят Филаделфийския конвент (1787 г.), привеждат в писмени вид Конституцията на
Съединените щати, ратифицирана със спогодба между държавите през 1788 г.
Федералното правителство е реорганизирано в три клона една година по-късно, за
негова проверка и баланс. Джордж Вашингтон, водачът на победната революционна
армия, е първият президент, избран в рамките на новата конституция. Законът на
правата, забраняващ федерално ограничаване на личната свобода, както и
гарантиране на редица правни защити, е приет в 1791 г.

Въпреки че федералното правителство криминализира международната търговия с роби
през 1808 г., след 1820 г. отглеждането на високодоходна памукова реколта се
разраства в дълбокия Юг, а заедно с него се увеличава и робският труд. През
второто велико събуждане, започвайки около 1800 г., милиони се обръщат към
евангелското протестантство. На север от религиозното течение се зараждат
множество движения за социална реформа, включително аболиционизмът, на юг
методисти и баптисти прозелитират сред робското население.

Желанието на американците да разширят териториите си на запад подтиква към една
дълга поредица от войни с индианците. Луизиана е закупена от
френско-доминиращата територия през 1803 г., с което почти се е удвоява размерът
на нацията. Войната от 1812 г., обявена от Великобритания поради различни
оплаквания от нейна страна, води до равенство и засилване на американския
национализъм. Флорида е отстъпена от Испания след серия от американски военни
набези в нея, след това, през 1819 г., и заливната зона се присъединява.
Разширението е подпомогнато от парната сила, когато започват пътуванията на
параходи по големи водни системи на Америка, които са свързани с нови канали,
като Ери и Илинойс и Мичигън. След водните пътища, американците почват да
кръстосват земите си още по-бързо по железопътните линии.

От 1820 до 1850 г. Джексоновската администрация започва серия от реформи, които
включват широко мъжко избирателно право, което води до възхода на Втората
партийна система, съставена от демократи и виги – доминиращи партии от 1828 до
1854 г. Пътят на сълзите през 1830 г. илюстрира политиката на индианско
премахване, която премества индианците на запад към техните резервати. САЩ
анексира Република Тексас през 1845 г. по време на период на експанзионистичното
явно предначертание. Орегонският договор с Великобритания от 1846 г. дава
контрола на Съединените щати върху днешния американски северозапад. Победата в
мексиканско-американската война, завършила през 1848 г., спира мексиканската
цесия върху Калифорния и голяма част от днешния американски югозапад.

Златната треска в Калифорния от 1848 – 49 г. стимулира миграцията на запад, с
което се създават няколко нови западни щати. След Гражданската война в САЩ,
новите трансконтинентални железници правят смяната на местожителства по-лесни за
заселниците, разширяват вътрешната търговия и увеличават конфликтите с
индианците. След половин век изчезването на бизоните е екзистенциален удар за
много от равнините индиански култури. През 1869 г. нова политика за мир се
опитва да предпази местните американци от малтретиране, да се избегне
по-нататъшен военен конфликт и да се осигури в крайна сметка тяхното американско
гражданство.

От появата на Съединените щати непрекъснато съществува разделение в
американското общество относно робството между Севера и Юга, което в крайна
сметка води до Американската гражданска война. Първоначално щатите, влизащи в
Съюза, се редуват робовладелски и свободен, за да запазят секционния баланс в
Сената. Населението в свободните щати обаче нараства и те излизат пред
робовладелските територии в Камарата на представителите. С прибавената западната
територия и повече свободни земи, напрежението между щатите с и без робски труд
нараства, подкрепено с аргументи относно федерализъма и разпределението на
териториите, дали и как да се разшири или ограничи робството.

След избирането на Ейбрахам Линкълн през 1860 г., първият президент от
антиробовладелската Републиканска партия, конвенции от тринадесет щата обявяват
отцепване и формират Конфедеративните американски щати, докато федералното
правителство на САЩ поддържа отцепването като незаконно. Последвалата война е
първа за Съюза, след нея в 1863 г. жертвите нарастват и Линкълн представя
неговата Прокламация за освобождаване на робите, с която целта на втората война
става премахването на робството. Гражданската война остава като най-смъртоносния
военен конфликт в американската история, виновна за смъртта на ок. 618 000
войници, както и много цивилни граждани.

След победата на Съюза през 1865 г., три изменения на Конституцията на САЩ,
забраняващи робството, правят близо четири милиона американци от африкански
произход, които са били роби, граждани на страната, и им обещава права на глас.
Войната и нейната резолюция водят до значително увеличение на федералната власт,
насочена към реинтегриране и възстановяване на южните щати, като същевременно
гарантира права на наскоро освободени роби. Но след Ерата на реконструкция, в
целия Юг законите на Джим Кроу скоро обезправят повечето черни и някои бедни
бели. През следващите десетилетия както в севера, така и в юга, черните и някои
бели се изправят срещу системната дискриминация, включително расова сегрегация и
редките решавания на проблеми извън съда, предизвиквайки национални движения
срещу тези злоупотреби.

В Севера урбанизацията и безпрецедентният наплив на имигранти от Южна и Източна
Европа довежда до излишък на индустриалния труд и големи промени в културата на
страната. Националната инфраструктура, включително телеграфните и
трансконтинентални линии, ускоряват икономическия растеж, разрастват селищата и
развиват стария американски запад. По-късно изобретяването на електрическото
осветление и телефона също се отразяват на комуникацията и градския живот. Краят
на индианските войни допълнително разширява площите, подложени на механично
отглеждане и увеличава излишъците за международните пазари. Континенталната
експанзия завършва с купуването на Аляска от Русия през 1867 г. През 1898 г.
Съединените щати излизат на световната сцена със значително производство на
захар и стратегическите съоръжения, придобити в Хаваи. Пуерто Рико, Гуам и
Филипините са отстъпени от Испания през същата година, след Испано-американската
война.

Съгласно Конституцията на САЩ, приета на 17.09.1787 г., пълномощията по
осъществяване на държавното управление са в прерогативите на Федералното
правителство на САЩ. Останалите, незасегнати в Конституцията, пълномощия се
прилагат от щатските власти.

В Конституцията е заложен принципът на разделението на властите, според който
федералното правителство се състои от законодателни, изпълнителни и съдебни
органи на държавното управление, действащи независимо един от друг.

Основни политически партии в САЩ са Републиканската и Демократическата партия,
въпреки че съществуват и много малки партии.

В административно отношение САЩ се разделят на 50 щата, 1 федерален окръг
(Вашингтон), 41 независими града и 3 072 окръга. Най-големият (но и един от
най-слабонаселените щати) е Аляска.

През 2003 г. САЩ е била третото по посещаемост туристическо направление в света
с 40 400 000 туристи след Франция със 75 000 000 и Испания с 52 500 000.

Икономическата система на САЩ като капиталистическа смесена икономика, в която
корпорациите, други частни фирми и отделните индивиди вземат повечето
микроикономически решения, а правителството предпочита да заеме по-малка роля
във вътрешната икономика, въпреки че цялостната роля на правителството, имайки
предвид всички негови нива, е относително висока – 36% от брутния вътрешен
продукт. По-голямата част от бизнеса в САЩ не е корпоративен и няма наемни
работници, а вместо това некорпорирана самостоятелна собственост. Щатите имат
малка мрежа за социално осигуряване (застраховка при безработица, универсално
здравеопазване, подслони за бездомните) и регулацията на отделните видове бизнес
е малко под средната за развитите страни. Медианният доход на едно домакинство в
САЩ за 2005 е 43 318 $.

Докато доходът на глава от населението в САЩ е сред най-високите в света,
богатството е сравнително концентрирано. Доходът на глава от населението е
по-висок от този в Западна Европа, но през 1990 г. доходът се е разпределял
по-неравномерно. Приблизително 15% от населението на САЩ е живеело под прага на
бедността през 2012 г. или повече от 46 милиона души. Бедността в САЩ продължава
да расте. Средната класа спада все повече. От 1975 г. в САЩ действа „двустълбов“
трудов пазар, на който почти целият реален доход отива в 20% от домакинствата,
като повечето от тези средства се падат на най-високо платените в тази
категория. Тази поляризация е резултат от високото ниво на икономическа свобода.

Тъй като САЩ са създадени от сравнително скоро, по-голямата част от развитието
на американските градове е станало след изобретяването на автомобила. За да
свърже огромните си територии, Съединените щати са построили мрежа от
висококапацитетни, високоскоростни магистрали, най-важната част от които е
Междущатската магистрална система, частично заменила по-остарялата Магистрална
система на Съединените щати.

Съединените щати имат и презконтинентална жп система, която се използва за
превоз на товари през континенталните 48 щата. Пътнически жп услуги се извършват
от Амтрак, който обслужва 46 от континенталните 48 щата.

Много от американските градове имат метро, като най-голямото е Нюйоркското
метро.

Масови (обществени) транзитни системи съществуват в големите градове като Ню
Йорк, където действа едно от най-натоварените в света метра. С няколко
изключения американските градове не са толкова гъсто населени като останалите
части на света. Ниската гъстота от части е резултат от големите нужди на
американските домакинства от собствени автомобили.

САЩ е третата по население страна в света след Китай и Индия. Населението на САЩ
е 318 857 056 души към 01.07.2014 г. По брой население от всички щати най-голям
е щатът Калифорния с население от 38 802 500 души към 2014 г. Следва щатът
Тексас, който е с население от 26 956 958 души, щатът Флорида – 19 893 297 души,
щатът Ню Йорк – 19 746 227 души, щатът Илинойс – 12 880 580 души, а с най-малък
брой население са щатите Уайоминг – 584 153 души, Върмонт – 626 562 души и окръг
Колумбия – 658 893 души.

Според данни на Агенцията за българите в чужбина през 2004 г. в САЩ е имало
250 000 българи, което прави страната една от първите по брой българи в света.
55 489 души са отбелязали, че са с български произход на последното преброяване
на населението, включващо въпрос за произход(2000). Най-много българи има в
Илинойс – 220 000 души, Флорида 60 000 – 120 000 души и Калифорния 40 000 – 120
000 души (2000). За всички щати вижте Списък на щатите в САЩ по брой българи –
2000 г.

Центърът на населението на САЩ продължава да се измества на юг и запад.
Най-бързо растящият регион е Западът, следван от Юга. Според Бюрото за
преброяване на населението щатите с най-голям растеж от 2000 г. до 2010 г. са
били Невада (35,1%), Аризона (24,6%) и Юта (23,8%), а с най-малък са щатите Роуд
Айлънд (0,4%), Луизина (1,4%) и Охайо (1,6%). Мичигън е единственият щат, който
е със спад на населението на САЩ [1].

В Съединените щати няма официален език. През 18 октомври 2006 г. населението е
достигнало 300 млн. души. 215 млн отбелязали, че вкъщи говорят на английски,
28,1 млн. – на испански, 1,6 млн. – на френски, 1,5 млн. – на китайски, 1,38
млн. – на немски и други. 28 565 души са казали, че вкъщи говорят на български
език, като по този показател българският език се нарежда на 64-то място по
употреба вкъщи в САЩ

Най-големите градове по население в САЩ за 2015 г. са посочени по-долу. В
получер са градовете, които са и столици на съответния щат. Данните са на Бюрото
за преброяване на населението в САЩ (БПНСАЩ) и представляват приблизителна
оценка за 2015 година.

Джон Болтън, посланик на САЩ в ООН от 2005 до 2006 г., заявява: „Считам, че ние
(САЩ, б.р.) имаме право да се защитаваме със всички средства, включително със
смяна на правителства в други държави, ако това е необходимо.“ Заявлението е в
отговор на въпроса: „Могат ли САЩ да свалят демократично избрано правителство на
друга държава, ако то води политика, неустройваща САЩ?“

Обща численост към април 2007 г. – 1 426 700 души редовна армия, 1 458 500
резервни формирования. Бюджет за 2007 г. – 553 млрд. долара.



https://bg.wikipedia.org/wiki/%D0%9B%D0%B8%D0%BE%D0%BD%D0%B5%D0%BB_%D0%9C%D0%B5%D1%81%D0%B8

Лионел Андрéс Меси (Lionel Andrés Messi Cuccittini) е аржентински футболист,
нападател, играещ за испанския клуб Барселона. Той е петкратен носител на
Златната топка и трикратен носител на Златната обувка. С екипа на Барселона Меси
е печелил 8 пъти Примера Дивисион, 7 пъти Суперкупата на Испания, по 4 пъти
Шампионската лига и Купата на краля и по 3 пъти Суперкупата на Европа и
Световното клубно първенство. Като национал на Аржентина Меси е златен медалист
от Световното първенство за младежи през 2005 г., Олимпийските игри през 2008
г., сребърен медалист от Световното първенство през 2014 г. и носител на
златната топка за най-добър футболист на турнира.

Меси е най-резултатният футболист играл за Барселона с 492 гола в официални
мачове, най-добрият реализатор в историята на Примера Дивисион с 335 гола и
националния отбор по футбол на Аржентина с 57 гола, както и вторият най-добър
голмайстор в Шампионската лига с 94 гола. Меси е рекордьор по отбелязани голове
за една календарна година – 91 (за клубния и националния отбор), за един сезон –
82 (за клубния и националния отбор) и за един сезон в Ла лига – 50.

Меси е роден на 24 юни 1987 г. в един от най-големите аржентински градове
Росарио. Започва да тренира в местния Грандоли, след което преминава в далеч
по-популярния Нюелс Олд Бойс. Когато е на 13 години, лекарите му откриват рядък
хормонален дисбаланс, който пречи на растежа. Семейството не може да си позволи
скъпите лекарства и заминава за Испания. Талантът на Меси много скоро е
забелязан от скаута на Барселона Карлес Рексач и през 2000 г. нападателят е
привлечен в школата на каталунците. Още при дебюта си в юношеския състав Лео
отбелязва пет гола и благодарение на възможностите си доказва, че му предстои
бляскаво представяне Ръководството на Барселона поема разходите по лечението му
и постепенно физиката на младия футболист укрепва.

След като преминава през всички формации на Барселона, Меси става част от първия
състав през сезон 2004 – 2005. Той се превръща в най-младия футболист, дебютирал
в испанското първенство и в най-младия голмайстор, печелил престижното отличие.
Изгряващата звезда изиграва първия си мач за националния отбор на Аржентина. От
този момент започват неизбежните сравнения с Марадона, който по-късно сам
посочва Меси за свой наследник. През 2005 г. Меси печели световното първенство
за младежи ставайки негов голмайстор.

Сезон 2005 – 2006 носи нови успехи на аржентинеца, след като Барса печели
титлата в Испания и финала на Шампионската лига срещу Арсенал (2:1). През лятото
Меси участва на финалите на Световното първенство в Германия и отбелязва гол за
разгромната победа на Аржентина над Сърбия с 6:0.

През сезон 2006 – 2007 19-годишният Лео вече е титуляр в Барселона и дори
записва знаменит хеттрик във вратата на вечния съперник Реал (Мадрид). Завършва
кампанията в Примера дивисион с 26 мача и 14 гола. С Аржентина стига до финала
на Копа Америка, но в него предварително считаният за фаворит отбор на
„гаучосите“ губи от Бразилия с 0:3.

През 2007 г. 20-годишният Меси се класира трети в класацията за Златната топка
след Кака и Кристиано Роналдо и втори след Кака за наградата на ФИФА Футболист
на годината. Пропуска 6 седмици заради мускулно разкъсване в лявото бедро,
получено в мач срещу Селтик. Меси получава подобен тип контузия за четвърти път
в последните три сезона. Играе полуфинал на Шампионската лига срещу Манчестър
Юнайтед, но Барса отпада от бъдещия шампион. Меси завършва сезона с 16 гола и 13
асистенции във всички турнири. На летните олимпийски игри Олимпийски игри в
Пекин Меси извежда олимпийската селекция на страната си до златните медали.

Един от най-успешните сезони в досегашната кариера на Меси е 2008 – 2009.
Благодарение на изумителната си техника, съчетана с впечатляваща бързина, Меси
успява да изведе Барселона до исторически требъл (титла в Испания, Купа на Краля
и Шампионска лига), на чиито финал отбелязва гол с глава срещу Манчестър
Юнайтед. Завършва сезона с отбеляни 38 гола във всички турнири. Макар и да не се
изявява на върха на атаката, той става топреализатор на Шампионската лига.

През 2009 г. Меси печели също Суперкупата на Испания, Суперкупата на Европа и
Световното клубно първенство и така успява да триумфира във всичките 6 турнира,
в които се състезава за календарната 2009 г. Меси печели първата си Златна топка
в края на същата година. През сезон 2009 – 2010 Меси вкарва 47 гола във всички
турнири, 34 от които в Ла лига и по този начин изравнява същите рекорди,
поставени от бразилския нападател Роналдо през сезон 1996 – 1997. Силният сезон
на Меси е съпроводен от поредна титла в Примера Дивизион. Меси печели за първи
път Златната обувка.

Сезон 2010/11 отново е добър за Меси, който вкарва 53 гола в 55 мача във всички
турнири и така подобрява рекорда си от миналата година за най-резултатен
футболист Барселона за един сезон.  През същия сезон Меси печели втората си
Златна топка, Примера Дивизион и за трети път Шампионската лига след победа на
финала над Манчестър Юнайтед на Уембли, където Меси вкарва един гол.

Меси подобрява рекорда следващия сезон (2011 – 2012), вкарвайки рекордните 50
гола за един сезон в Ла лига и 73 гола във всички турнири. Печели за трети път
Златната топка през 2011 г.  Към 8 март 2012 г. Меси става единственият
футболист, отбелязвал пет гола в един мач от Шампионската лига (срещу Байер
Леверкузен на осминафиналите през 2011/12 година), има общо 56 гола в 73 мача в
турнира, което го нарежда на трето място след Раул (71) и Рууд ван Нистелрой
(56) и има 12 гола за сезона, което постига и през сезон 2010/11. Единствено ван
Нистелрой е постигал това освен него.  На 20 март 2012 г. става най-успешният
реализатор в историята на Барселона, вкарвайки 234-тия си гол за отбора.  В мач
срещу Малага през май вкарва хеттрик, с което вкараните от него голове за сезона
във всички турнири достигат 68 и по този начин подобрява рекорда на Герд Мюлер
от сезон 1972 – 1973 във вечната класация за най-добър реализатор в Европа. 
Завършва сезона с 82 гола във всички турнири за Барселона и Аржентина. 

Сезонът е силен за Меси и той подобрява множество рекорди. На 9 декември 2012 г.
в мач от 15-тия кръг на Примера Дивисион срещу Бетис, Меси надминава 40-годишния
рекорд на Герд Мюлер вкарвайки своя гол номер 85 и 86 за 2012 г. През 1972 г.
германеца вкарва 85 гола, а Меси завършва годината с 91 гола. В същия мач Меси
става и най-добрият голмайстор в историята на Примера Дивисион за Барселона,
като надминава и рекорда на Сесар Родригес от 192 гола.

На 7 януари 2013 г. Лионел Меси печели четвъртата си поредна Златна топка. С
това аржентинският голмайстор подобрява още един рекорд на Мишел Платини, Йохан
Кройф и Марко ван Бастен (и тримата са получавали по 3 Златни топки).

Сезон 2013 – 2014 не е от най-добрите за Меси, тъй като контузия го изважда от
игра за 2 месеца и това се отразява върху формата му. Сезонът не е добър и за
Барселона като каталунците не успяват да спечелят нито един трофей, въпреки че
остават в борбата за титлата до последните кръгове на първенството. Меси
възвръща частично формата си, приключвайки сезона с 41 гола в 46 мача.

След края на сезона в Ла Лига, Меси взема участие на световното първенство в
Бразилия. Играе във всичките 7 мача на неговия отбор, губейки финала от
Германия. Отбелязва 4 гола на първенството, всичките от които в груповата фаза
на турнира. Въпреки, че не успява да демонстрира в пълна степен качествата си,
Меси е награден със златната топка на Адидас за най-добър футболист на мондиала.

Сезонът е силен за Меси и той отново е в най-добрата си форма, вкарвайки 58 гола
в 57 мача. Оформя силно нападателно трио със Неймар и новото попълнение Луис
Суарес, което става основата за успехите на Барса през сезона. На 22 ноември
2014 г. Меси вкарва хеттрик срещу Севиля в първенството и така подобрява
дългогодишния рекорд на Телмо Зара от 251 отбелязани гола в Примера дивисион,
превръщайки се в най-добрия реализатор в историята на първенството. Меси става и
най-резултатният играч в Шампионската лига задминавайки Раул. В края на сезона
Барса постига требъл, втори за Меси след този през сезон 2008 – 2009.

На 11 август 2015 г. Меси вкарва два гола във финала за Суперкупата на Европа, а
Барселона печели трофея, побеждавайки Севиля с 5:4. В края на календарната
година Барса печели и Световното клубно първенство.

На 11 януари 2016 г. Меси е удостоен със Златната топка на ФИФА за рекорден пети
път. Сезонът за Барса завършва със спечелен дубъл в Испания – Примера Дивисион и
Купата на Kраля.

След края на клубния сезон Меси играе на юбилейния турнир Копа Америка
Сентенарио. На 22 юни при победата с 4:0 над САЩ отбелязва своя 55-ти гол като
национал подобрявайки рекорда на Габриел Батистута (54 гола) за голмайстор на
Аржентина. Меси завършва участието си на турнира с 5 отбелязани гола. На финала
Аржентина губи след изпълнение на дузпи от Чили. Меси пропуска първата дузпа за
своя отбор като ударът му минава над вратата. На следващия ден (27 юни 2016 г.)
Меси обявява, че повече няма да играе за Аржентина. По-късно през същата година
Меси променя решението си.



https://bg.wikipedia.org/wiki/%D0%AE%D1%80%D0%B0%D1%8F_%D0%A5%D0%B8%D0%B9%D0%BF

Юрая Хийп (на английски: Uriah Heep) е английска рок група, образувана през
1969, след като се е наричала „Дъ Столкърс“ (The Stalkers), а после от 1967 до
1968 „Спайс“ (Spice). Музиката на групата съдържа елементи на прогресив рок, арт
рок, хард рок и хеви метъл. Най-успешните ѝ години са между 1970 и 1976 г. В
този период групата е най-продуктивна (записва по близо два албума за година).
Основен композитор през този период е Кен Хенсли. Съставът с най-високите
постижения в биографията на групата включва Дейвид Байрън, Кен Хенсли, Мик Бокс,
Гари Тейн и Лий Кърслейк. Характерни за групата са честите персонални промени в
състава ѝ, като единственият музикант, който е останал в различните формации от
края на 60-те години на 20 век до днес, е китаристът Мик Бокс, законен
собственик на името „Юрая Хийп“ (групата е кръстена на двете имена на герой от
романа „Дейвид Копърфийлд“ на Чарлс Дикенс).

Въпреки че в Европа съставът успява да придобие широка популярност, „Юрая Хийп“
не успява да пробие на американския пазар, с изключение на три хита: „Easy
Livin'“, „Sweet Lorraine“ и „Stealin'“. Като цяло групата рядко е оценявана
положително от критиците, които са я считали за лоша имитация на Дийп Пърпъл и
Лед Цепелин. Въпреки това феновете подчертават финеса, мелодичността и
изобретателността на композициите, както и сценичното присъствие на групата.

Юрая Хийп все още съществува и концертира, като има твърди последователи в
Германия, Нидерландия, Скандинавските страни, Балканите, Япония и Русия.

В България името на групата особено ярко се свързва с култа към известната им
песен „July Morning“, вдъхновила неформалния празник Джулая — посрещането на
слънчевия изгрев на 1 юли на брега на Черно море. „Юрая Хийп“ са първата
световноизвестна хардрок група, която гостува в България по време на
комунистическия режим. Това става през август 1988 г., като изнасят около 25
концерта в най-големите български градове.



https://bg.wikipedia.org/wiki/%D0%91%D1%80%D0%B5%D0%BA%D1%81%D0%B8%D1%82

Излизането на Великобритания от Европейския съюз е политическа цел, подкрепяна
от британски политици, групи по интереси и известни лица още от присъединяването
на страната към Европейската икономическа общност (предшественицата на ЕС) през
1973 г. Процесът става популярен с английската комбинирана дума брексит (също и
брекзит, брегзит) (на английски: brexit, от Britain и exit), с буквалното
значение „изход на Британия“. Аналогично понятие е предходното Грексит, т.е.
„изход на Гърция“, който обаче касае излизането само от еврозоната, заради
финансовата криза в Гърция.

На 20 февруари 2016 г., след приключване на преговорите с Европейския съюз за
статута на Великобритания в него, британският министър-председател Дейвид
Камерън насрочва провеждането на референдум относно членството на кралството в
Съюза за 23 юни 2016 г. Преговорите и провеждането на подобен референдум са част
от предизборните обещания на Консервативната партия и в частност на самия
Камерън по време на британските парламентарни избори през 2015 г.

На референдума с право на глас (регистрирали се) са 46 501 241 британци. От тях
гласуват 33 551 983 (72,15 %). Подкрепящите излизането на Великобритания от ЕС
печелят гласуването с почти 52% в цялата страна и убедителни резултати в почти
цяла Англия и Уелс. В по-слабо населените Шотландия, Северна Ирландия и
Гибралтар, както и в столицата Лондон, по-голямата част от населението гласува
за оставане.

Референдумът няма задължителен правно обвързващ характер. Британският парламент
трябва да приеме закон, който да задвижи процеса на излизане на страната от
Европейския съюз, но, поради тази незадължителност, е възможно да не се съобрази
с резултатите от референдума. Приемането на закона може да бъде забавено от
горната камара на британския парламент. На 1 август 2016 г. една от
представителките на Консервативната партия в Камарата на лордовете заявява, че
налично мнозинство сред членовете на камарата, които са за оставането на
страната в ЕС.

Следва да се отбележи, че съществува предпазната клауза наложена от Белгия,
гласяща че в случай на напускане на Съюза, не може да има повторно приемане. Още
на следващия ден след референдума започва неговото оспорване и искания за нов
референдум.

Лидерът на Консервативната партия и министър-председател Дейвид Камерън подава
оставка и е заменен от Тереза Мей, а лидерството в Лейбъристката партия е
подложено на критика и оспорване.

Шотландският първи министър Никола Стърджън заявява, че Шотландия ще се опита да
попречи на излизането на Великобритания от ЕС. Като също така не изключва
възможността за нов референдум за независимост. Много от поддръжниците за
независимост на Шотландия желаят нов референдум след голямата разлика при
гласуването относно членството на Обединеното кралство в Евросъюза. Но проучване
на YouGov не показва съществена промяна в нагласите от референдума през 2014 г.



https://bg.wikipedia.org/wiki/%D0%A2%D0%B5%D1%80%D0%B2%D0%B5%D0%BB

Тѐрвел e вторият владетел на България. Според Именника на българските ханове
той наследява Аспарух.

Източниците днес показват различни данни за периода на управлението му 700 – 721
(701 – 718) г. През 705 г. е въздигнат от император Юстиниан в римската имперска
титла кесар, с което се създава прецедент в историята. Вероятно е бил
християнин, подобно на дядо си Кубрат. Според някои изследователи канонизираният
от източната и западната християнска църква за светец свети Тривелий Теоктист,
спасител на Европа, е Тервел.

През 705 г. Юстиниан II Ринотмет (Носоотрязания) бяга от заточение в Херсон,
Кримския полуостров и след много премеждия се озовава при Тервел. Двамата
сключват сделка – Юстиниан с помощта на 15 000 българи стига до Константинопол и
след преврат си връща короната.

Тервел получава областта Загоре (или Загора), пари и много скъпоценни дарове,
всичко описано подробно във византийски сборник от Х век (Свидас). Според
описанието Юстиниан кара Тервел да положи върху земята своя щит и забодения до
него камшик. После византийците насипват върху тях злато и скъпоценности, докато
ги покриват изцяло. Приет в императорския дворец е увенчан с кесарска корона и
покрит с императорска хламида. Тервел получава правата на законен владетел над
територии, които доскоро са собственост на Византийската империя.

Изглежда, че Юстиниан допуска този пропуск в имперската доктрина, притиснат от
обстоятелствата. Когато се почуства сигурен на престола, той организира поход
срещу българите, но е разбит през 708 г. край Анхиало (днешно Поморие).

След убийството на Юстиниан през 711 г. Тервел продължава да се намесва в делата
на Империята. Българите ежегодно извършват походи на територията на империята,
като този през 716 г. достига до Константинопол. Арабската заплаха и предстояща
обсада на византийската столица карат правителството на империята да започне
мирни преговори с българите. През 716 г. е сключен мирен договор с новия
император Теодосий III, който гласи:

Съществуват хипотези, че в чест на Тервел, най-вероятно е създаден най-старият и
най-внушителен старобългарски монумент, запазен в Европа – барелефът Мадарски
конник като мемориал в чест на бог Тангра, на победите над Византия, в памет на
неговия баща Аспарух и в израз на величието на Българската държава.

На намерените досега изображения Тервел е изобразяван с християнски символи. На
медальон, принадлежащ вероятно на Тервел, открит през 1972 г., е гравиран древен
надпис, който гласи: „Богородице, пази кесаря Тервел“. Това подкрепя теорията,
че всъщност по вероизповедание Тервел е бил християнин. Тази теория се възприема
от ст.н.с. Божидар Димитров и редица български учени. Също така според Паисий
Хилендарски и неговата „История славянобългарска“ Тервел е не само християнин,
но и се явява първият български светец. Поради това някои изследователи приемат,
че почитаният от БПЦ светец Тривелий Теоктист е самият Тервел.

На 25 март 717 г. за византийски император е коронясан Лъв III Исавър, поставил
началото на Сирийската династия. През лятото на същата година Маслама, брат на
арабския халиф Сюлейман, преминава Дарданелите и блокира по суша Константинопол
с 100-хилядна армия. Флотът на арабския пълководец също е огромен – според
арабски източници наброява 2500 кораба. Египетски моряци-християни дезертират от
арабския флот и дават ценна информация на Лъв III Исавър за тактиката и
намеренията на Маслама. С помощта на гръцки огън императорът разгромява
вражеския флот.

Широко се пропагандира от много историци, че победата на Тервел, както по-късно
и победата при Поатие (дн. Франция) на франкския майордом Карл Мартел над
арабите са двете събития, които не позволяват на арабите да проникнат дълбоко
във вътрешността на Европа. Въпреки победата на Тервел обсадата продължава още 2
мес.

Блокадата по море е свалена на 15 август 718 г., точно 1 г. след началото на
обсадата. При оттеглянето си оределият арабски флот е сполетян от буря и само 5
кораба се добират до Сирия. Арабските летописци оценяват загиналите по време на
похода на около 100 000 души. Победата на коалицията, ръководена от Лъв III
Исавър, в която освен Византия и България влизат хазари, арменци както и
представители на други етнически групи от кавказкия регион, над армиите на
Арабския халифат спира исляма на източната граница на Мала Азия за около 6 века.

През 719 г. Тервел за пореден път се меси в делата на Византия. Сваленият
византийски император Анастасий II привлича на своя страна част от
аристокрацията и организира заговор за свалянето на император Лъв III Исавър.
Привържениците на Анастасий II го съветват да потърси помощта на българския
Тервел – изборът е продиктуван най-вече от мощта на българския владетел и
авторитета му на човек, способен да доведе до успешен край всяко начинание.

Тервел не се поколебава нито за миг: той приема Анастасий II, обещава му помощ,
„дал му войска и 50 кентинария злато“ (1 кентинарий се равнявал на 7200
номизми), т. е. Тервел подпомага претендента за византийския престол с огромната
сума от 360 000 златни монети. Начело на българските войски узурпаторът се
отправя срещу Константинопол, но акцията му излиза неуспешна, тъй като
столичните жители отказват да го пуснат в града.

Междувременно Лъв III изпраща писмо до Тервел, като го заклева да спазва
договорите, да предпочете мира пред войната и да предаде заговорниците.
Подействат не толкова укорите и заплахите, колкото фактът, че Анастасий е
изоставен от привържениците си. Тервел къса връзките си с узурпатора и изтегля
войските си. За да потвърди „лоялността“ си към договорите, Тервел изпраща на
Лъв III много от заговорниците, които избягват в Плиска.

Няма сигурни сведения относно семейството на Тервел. Известно е, че през 705 г.
в договореностите между българския владетел и сваления византийски император
Юстиниан II е предвиден и брак между Тервел и малолетната дъщеря на Юстиниан II
Ринотмет (Носоотрязания) Анастасия, от първата му съпруга Евдокия. След
възкачването си на престола в Константинопол, Юстиниан II отказва да изпълни
това условие от договореностите с българския владетел и бракът не се
осъществява.



https://bg.wikipedia.org/wiki/%D0%9D%D0%BE%D1%89%D0%BD%D0%B8_%D0%B2%D1%8A%D0%BB%D1%86%D0%B8

Нощни вълци е първият и най-голям рокерски клуб в Русия. Създаден е от любители
на рок музиката и мотоциклетите в края на 1980-те години в Москва. Клубът
поддържа тесни връзки с Владимир Путин и с властимащите в Кремъл, и като цяло се
смята, че се придържа към среди, които са свързани с руските националистически
тежнения. Според официалната електронна страница на клуба, той се опира на
православните традиции и членовете му се гордеят с историята на Русия.

През 1983 г. в СССР започват да изнасят концерти рок-групи, забранени от
официалната комунистическа власт. На концертите в Москва се събират хора от
цялата страна, много от които пътуват с мотоциклети. Концертите се охраняват от
т. нар. „любери“. Първите „нощни вълци“ са мотористи и любери, които защитават
нелегалните рок-музиканти и други неформални противници на властта в СССР.

На 31 май 1989 г. за пръв път са подадени документи за официална регистрация на
първия в Русия мотоклуб „Ночные волки – Night Wolves MC Russia“, със собствен
герб и флаг на организацията. Властите не разрешават официална регистрация на
клуба.

За участниците в клуба мотоциклетът е символ на свободата, а емблемата на клуба
– символ на тяхната памет, вярност и чест. Те са горди със своето неопетнено
минало и с руското си име. Мотоклубът е клуб на руския дух и на патриотите,
които обединяват руската и славянската общност в безкористно рокерско братство.
Мотоклубът не отстъпва от принципите си, не изоставя своите и не сменя знамената
си с чужди.

Клубът заема ултранационалистически руски позиции и поддържа близки връзки с
Кремъл и президента на Русия Владимир Путин.

Членове на „Нощни вълци“ воюват на страната на про-руски бойци по време на
Кримската криза и войната в Донбас. Блокират главните пътища в Севастопол и
участват в нападения на съоръжения за природен газ и срещу военноморския щаб в
града.

Според доклад от 2013 г., „Нощните вълци“ получават стотици милиони рубли
(милиони евро) годишно от руското правителство. През май 2015 г. Алексей Навални
твърди, че руското правителство е дало 56 милиона рубли (около 800 хил. евро) на
организацията през предходната година и половина. През октомври 2015 г. Нощните
вълци получават дарение от 12 милиона рубли от руското правителство за
изграждането на "патриотичен" младежки център в Севастопол, Крим.

Канада добавя ръководителя на клуба Александър Залдостанов в списъка за санкции
през февруари 2015 г., а през юни същата година към този списък е добавен и
самият клуб.

През декември 2014 г., САЩ обявяват санкции срещу „Нощни вълци“ поради тяхното
участие в нападения на газоразпределителна станция в Стриколкове и украинския
военноморски щаб в Севастопол, както и поради набиране на бойци за войната в
Донбас.



https://bg.wikipedia.org/wiki/@

Знакът @ (на френски: arobase, от арабското الربع, една четвърт) е типографски
символ, добил голяма популярност с използването си в електронна поща.

В миналото е използван в англоезичните страни да заменя „at“ („по“) в
счетоводните документи: например, „7 неща @ $2 вс. = $14“. Някои учени смятат,
че се е появил като съкращение на латинския предлог „ad“, но всъщност символът е
сливане на двете букви „a“ и „d“. Целта е по-лесно и бързо изписване. Днес
знакът повсеместно се използва като разграничител между потребителското име и
домейна в адресите на електронната поща. Всъщност точното наименование на
символа „@“, както и неговият произход все още са мистерия за изследователите.

Според стандартите за кодировка на символите ANSI/CCITT/Unicode официалното
название на символа е commercial at. На английски език се произнася неформално
„ат“, на руски – „собака“ („куче“). На български език няма установено
наименование за този знак, но в разговорната реч се ползват „кльомба“,
„маймунско а“, „маймунка“, „маймуна“, „ухо“.

В края на 1971 година програмистът Рей Томлинсън увековечил символа @. Работейки
по проекта ARPANET на Министерството на отбраната на САЩ Томлинсън трябвало да
изгради компютърна мрежа без централен компютър, в която да има начин за
предаване на съобщения между отделните компютри. Съобщенията трябвало да се
адресират едновременно до отделен потребител и до компютъра, към който се
изпраща. След лутане между купчина знаци, Томлинсън избира „@“ за разделяне на
двете части на първия имейл адрес: „tomlinson@bbntenexa“. Когато ARPANET се
превръща в глобална мрежа и прераства в Интернет, започват да се използват и
други домейни като ".com", ".org", ".net" и други.



https://bg.wikipedia.org/wiki/%D0%91%D0%B5%D0%BB%D0%B8%D0%BD%D1%82%D0%B0%D1%88

Белинташ (Беланташ, среща се и като Белънташ, а като малко по-остаряла форма и
„Бели таши“) е скала с форма на малко плато в Родопите, носеща следи от човешка
дейност. Предполага се, че това е култов обект датиращ от Енеолита, който е бил
използван за ритуални нужди от населяващите района племена, като самата му
същност и предназначение все още не са напълно изяснени. Съществуват и
хипотетични предположения, че съществуващото древно светилище е било посветено
на бог Сабазий, в по-късните епохи, когато траките населяват този район на
планината. На горната площадка на скалата са издълбани кръгли отвори, улеи, ниши
и стъпала, които според някои образуват карта на звездното небе. Дължината на
скалната площадка е около 300 m, с надморска височина 1225 m. Намира се на 30 km
югоизточно от гр.Асеновград. Това е второто най-голямо скално-изсечено светилище
в България (след Перперек), разположено на площ от ок. 5 декара, върху издължена
(в посока север-юг) скална плоскост, със среден наклон на изток от около 18º.

Според проф. Валерия Фол Белинташ е един от най-ярките примери за
многофункционално свято място. Такива светилища служат за общение с природата по
време на нейния годишен цикъл. Някои учени смятат, че светилището, освен
ритуалното си предназначение, е служело и за астрономически измервания. На този
етап от изследванията на светилището, може да се твърди, че Белинташ е едно от
култовите средища, където, (както във Фригия и други места в Мала Азия), е имало
изправени изображения, изработени от камък или дърво, свидетелство за което са
специфичните легла в плоските скали.

Белинташ означава „Белият камък“ и идва от прилагателното „бял“, което
благодарение на тройното членуване в родопския диалект се произнася „белиън,
белън“ и турцизмът „таш“ (камък).

Според теорията на краеведа Никола Боев (която не се споделя от българските
археолози и историци), топонимът Белинташ може да се преведе като „камъкът на
войната“. Боев свързва името със свещената война за главното светилище на
Сабазий/Дионис в Родопите, водена от владетелят жрец на тракийското племе Беси –
Вологез.

Според народните предания мястото носи името на сподвижник на Караджа войвода,
носил името Бельо (Белю) войвода.

Проф.Ана Радунчева отбелязва в изследванията си, че белият магнезит, с който е
била обмазана енеолитната могилата до с.Долнослав е добиван от района на
светилището Белинташ и че в тази част на Тракийската низина още през епохата на
Халколита в началото на месец май се наблюдава уникалното природно явление „бели
нощи“ и тогава цялата хълмиста равнина е обгърната от искрящо бяло сияние, а
висока над него на мастилено-синия фон на нощното небе се откроява ясно
„лежащата мъжка фигура“, която напомня платото-олтар гледано от низината, което
според Радунчева има връзка с наименованието на свещеното място.

Светилището Белинташ е разположено високо в планината над селата Мостово,
Тополово и Долнослав. Смятано е за второто по големина на територията на
България (след Перперек) и има визуална и функционална връзка с енеолитния
храмов комплекс край с.Долнослав. От хълмистата част на Тракийската низина го
отделят последните високи планински хребети на Родопите, които според проф.Ана
Радунчева са естествено комбинирани така, че образуват легнала по гръб мъжка
фигура със скръстени на талията ръце и фалос сочещ небето. Самото светилище е
разположено на просторно каменно плато с формата на фуния, чиято най-ниска част
завършва в тясно каменно дере. Върху най-високата част на платото е разположено
своеобразното плато-олтар. То е дълго около 300 m, а скалите в основата му,
гледани от север и при подходящо положение на слънцето са оформени като
исполинска фигура на легнал по корем лъв. Тази централна част на светилището се
намира в средата на обширен кръг от по-високи планински масиви, характеризиращи
се с две особености – че от всяка точка на външния кръг добре се вижда платото
олтар и биха могли да се наблюдават всички церемонии, които са се извършвали на
него и че именно най-високите хребети от този външен кръг се комбинират
естествено така, че образуват още поне три легнали по гръб мъжки тела.

Така, изключително необичайната природна даденост е била основателна
предпоставка за избора на мястото, както и фактът че светилището се намира в
обсега на много мощна магнитна аномалия. Границите на обекта на северозапад
стигат до Кръстова гора, а на югоизток до Каракулас. Доминиращите над
светилището са върховете и плата Драганица, Караджов камък, Ин кая и Шилнест
камък – на всичките тези места е открита късноенеолитна керамика.

Пътят към централната част на светилището преминава покрай огромни
скално-изсечени или дооформени от човешка ръка антропоморфни и зооморфни скали и
изсичания в скалните масиви на платото. На самото плато се наблюдават и
разнообразни геометрични очертания. На самото плато-олтар са издълбани два
скални басейни (назовавани често щерни), които не пресъхват и в най-горещите дни
от годината. Около тях също така се наблюдават оформени в леглото на скалата
своеобразни каменни седалки. Предполагаемата връзка с енеолитния култов комплекс
край с.Долнослав, определя Белинташ като светилище на 7000 години, което го
прави едно от най-старите на територията на Европа.

Белинташ е плосък връх разположен в пирокластичен поток. Масивът служи като
място за почивка на едри грабливи птици и други редки защитени видове –
червенокръстна лястовица, червеношипа ветрушка, алпийски бързолет и др.

На този етап от археологическите проучвания на обекта учените са склонни да
смятат, че платото е започнало да се използва за култови дейности от древното
население на Родопите още в V в.пр.Хр. Хипотезата им се подкрепя от откритите
вертикални изсичания в скалите, които са датирани към каменно-медната епоха.
Според археолога д-р Борислав Бориславов и екипът му може да се твърди, че
светилището Белинташ е по-старо от Перперек.

Според проф. Ана Радунчева няма съмнение, че платото-олтар датира от Енеолитната
епоха, защото в една от скалните пукнатини на Белинташ е открита глинена
енеолитна антропоморфна статуетка, а големи количества късноенеолитна керамика
се откриват по цялата централна част на светилището и особено под отвесните
скали на платото и пещерите под него.

Първите археологически проучвания на Белинташ се провеждат Исторически музей
Асеновград от българските археолози Росица Морева – Арабова и Георги Велев през
1975 г.

Белинташ е проучван през 1980-те години от екип археоастрономи, които
благодарение на своите публикации го правят популярен в българската
археологическа наука. Според археоастрономите платото представлява голямо древно
тракийско скално светилище (древна слънчева обсерватория), предназначено за
целите на конкретни земеделски и религиозни дейности.

Според Ал. Стоев, от една от скалните площадки, наречена „наблюдателна“,
посредством изкуствен и естествен визир, са фиксирани две значими посоки,
свързани със Слънцето (изгрев при равноденствие и изгрев при лятно
слънцестоене). Николай Дерменджиев изразява мнението, че тази хипотеза е силно
уязвима. Проблемът според него идва от това, че поради голямата дължина на
обекта (ок. 300 m), не може да се идентифицира еднозначно отправната точка
(центърът) на тези наблюдения. Дерменджиев отбелязва, че със сигурност на
платото-олтар има много повече от една възможни „наблюдателни площадки“, т.е.
възможна е появата на един значителен хоризонтален паралакс на реперите на
хоризонта, от което следва, че към вече установените посоки следва да се
подхожда резервирано.

Според археолозите проф. Ана Радунчева, Бистра Колева и Костадин Кисьов, които
са извършили няколко теренни проучвания на платото-олтар, светилището на
Белинташ през късната Енеолитна епоха е било свързано със селището и храмовия
комплекс при с. Долнослав, където са били обществените сгради и храмовете, а на
Белинташ над Сини връх жреците обслужвали общоплеменния култ.

През 2003 г. българският археолог Иван Христов организира ограничени сондажи
посредством които се установява наличието на материал от Каменно-медната епоха
(V хил.пр.Хр.), късната Бронзова епоха, ранната Желязна, Елинистическата и
Римската епоха. Благодарение на това кратко проучване археолозите окончателно
констатират, че Белаинташ е служел за светилище, което е функционирало в
продължение на хилядолетия.

Редовните археологически разкопки на Белинташ се възобновяват през пролетта на
2010 година от екип на НАИМ, ръководен от българския археолог д-р Борислав
Бориславов. Сондажите извършени от него и екипът му категорично доказват, че че
древното светилище датира от 5000 г. пр. Хр. Учените са категорични, че за
своето време тракийският комплекс е бил по-значим дори от Перперикон през
медно-каменната епоха.

Бориславов допуска мястото да е използвано като обсерватория, тъй като за
древните траки наблюдението на небесните тела е било от значение за определяне
дните за започване на селскостопански дейности. Археологът предполага, че през
Каменно-медната епоха населението на с.Долнослав е идвало на поклонение в
Белинташ, а мястото е играело ролята на централно светилище за много по-голям
район – цялата територия на Родопите и дори Горно-Тракийската низина и
населяващите я тракийски племена.

По време на първите разкопки през 2010 година екипът установява, че липсват
материали от Елинистическата и Римската епоха, което кара археолозите да
заключат, че може би скалният комплекс Белинташ не е светилището на Дионис,
което изследователите все още се търсят из Родопите и което се смята, че е
посетил Александър Македонски. (Иманярските легенди разказват, че знаменитият
завоевател дарил на светилището златна колесница, която после била скрита в
подземна пещера.)

Целта на археолозите е да открият предназначението на скалните изсичания, за да
могат да се направят научни предположения за предназначението на светилището и
изпълняваните на място ритуали. През 2011 г. разкопките, които продължават до 2
септември, се финансират с 40 000 лева от Министерството на културата. Община
Асеновград подпомага проучванията с 3 000 лева, за да може част от находките да
останат в Археологическия музей Асеновград.

През 2013 г. през месец март разкопките са продължени от екипа на д-р
Бориславов. След предварителните проучвания археолозите започват разкопки на
терен, който е с периметър около километър в радиус от светилището. Сондажите им
доказват, че проучваният терен е свързан с култовия обект. В местността
„Тарлъците" екипът открива некрополна могила. Каменният насип под нея води до
предположението, че там е извършено погребение. Според Бориславов, такъв тип
гробни съоръжения в Родопите се появяват през Късната бронзова епоха – II в. пр.
Хр. и продължават през следващият I в.пр.Хр. Това е първата могила в района,
която се проучва посредством регулярни археологически разкопки.

В края на месец юли 2014 г. е обявено, че на обекта няма да бъдат провеждани
археологически разкопки този сезон поради липса на финансиране. От Историческия
музей в Асеновград са депозирали в БАН искане за разрешение за стартиране на
нова експедиция. Но според директора на музея Иван Дуков няма никаква обратна
информация от институцията.

Боев изказва своята теория за наименованието на Белинташ като „камък/скала на
войната“ – от корена на латинската дума bellum,i (война) и турската дума за
скала – „таш“. Според краеведа наименованието „Белинташ“ е многозначително и
емблематично – той я свързва с известното от античните автори „прорицалище на
бесите в Родопа посветено на Сабазий/Дионис, за което се е водила Свещена
война“. (Теория окончателно оборена от д-р Борислав Бориславов след
археологическото проучване през 2015 г.)

Сред скалите под Белинташ е намерена сребърна плочка с изображение на тракийския
бог Сабазий, датирана според някои изследователи VI – V в. пр. Хр., според
други – в Римската епоха, която се съхранява в НАИМ при БАН. Относно
автентичността на плочката съществува спор, в който са трудно доказуеми както
твърдението, че тя е подхвърлен фалшификат, с цел създаването на легенда за
древния ѝ произход, така и това, че находката е изцяло автентична.

През есента на 1981 г. по инициатива на краеведа Никола Боев, службите на МВР
започват да издирват находката като не след дълго предотвратяват изнасянето ѝ
от страната през контрабанден канал. Сребърната апликация е предадена в
Археологическия институт при БАН, където се пази в Античния фонд, документирана
с размери 12,3 х 8,2 см.

Тезата на българския археолог Иван Христов, е че сребърната плочка трябва да се
датира към VI – V в. пр. Хр., като основание за това той посочва портретното
сходство на лика на Сабазиий със златната маска с изображение на тракийски
аристократ намерена от екипа на покойния д-р Георги Китов в могила Светицата
край гр. Шипка (известна и като „Маската на Терес“). Според Христов плочката от
Беланташ е най-ранното изображение на Сабазий, открито в днешните български
земи, и по своите художествени особености е наистина уникална.

Колегата му Борислав Бориславов обаче изказва съмнение по въпроса за
автентичността на сребърната плочка с лика на Сабазий, тъй като няма надпис, а
само изображение на божеството, което буди съмнение, че става въпрос за
фалшификат.

Бориславов базирайки се на своята работа по светилището, не споделя евентуалното
припознаване на Беланташ като „Светилището на Дионис в Родопите/Сабазий“, което
от години много от българските археолози са търсили и разпознавали в други
обекти.

През 2006 г. се появява информация, че туристи са открили надпис (петроглиф) на
скалното плато, който вероятно е свидетелство за древната писменост на траките.
Истиността на т.нар. „Надпис от Белинташ“ остава спорна, тъй като не е
потвърдена от никой от учените работещи на археологическия обект.

Новината за откритието на надписа е публикувана и на уеб сайтът
www.belintash.com (домейн, собственост на „Фондация Белинташ“, който
впоследствие е придобит от една от фирмите собственик на къща за гости в близост
до Белинташ). В края на 2008-а Никола Боев фотографира, измерва и документира
въпросният надпис. По същата тази информация т.нар.надпис е с дължина е 70 cm и
съдържа 14 или 15 отделни издълбавания, руните са силно износени от времето, но
ясно си личат основните контури и по завършващия знак според Боев може да се
съди, че петроглифът е оцелял през хилядолетията в своята оригинална форма.

Близостта на Кръстова гора и фактът, че в околния периметър на веригата от
планински била, археолозите са картотекирали поне пет древни светилища, някои от
които са функционирали едновременно прави връзката между култовите места повече
от косвена или случайна. В непосредствена близост също се намират: скалният
феномен-светилище Караджов камък; кромлехът до връх Турската куля и светилищата
на връх Хайдут кая и местностите Ин кая, Къз кая и Питвото. Според археолозите
Борислав Бориславов и Иван Христов районът може да се разглежда като голям
комплекс от култови места и светилища, които в различни периоди са били повече
или по-малко активни.

Всички гореописани обекти попадат в един обособен микрорайон, чийто култов
център вероятно е било светилището Белинташ. Към цялостната поселищна картина в
тази част на планината археологът Иван Христов добавя и тракийското селище в
м.Чортова махала, няколко единично разположени надгробни могили в околностите на
с.Три могили и пещерата Топчика (намираща се в долината на р.Сушица), за която
се допуска че е използвана за култови нужди.

Една от най-тиражираните иманярски легенди за светилището е, че около Беланташ е
погребан чичото на Александър Македонски, който е загинал в похода на знаменития
пълководец срещу персите.

В началото на 2002 г. българският печат е пълен със сензационни заглавия и
материали, в които се говори за мистериозен череп на извънземно същество, открит
край Белинташ. След обстойна репортерска проверка се установява, че става въпрос
за череп на говедо, но с липсваща лицева част и долна челюст.

Съществува и легенда, че някъде под Белинташ е скрита древната библиотека със
знания, оставена от древните траки. Друга иманярска легенда гласи, че някъде в
района между Белинташ и Караджов камък монаси от средновековен манастир на
Кръстова гора скрили несметни богатства и книжнина от османските орди при
нашествието им в Българските земи.

Според Никола Боев мястото е прокълнато, защото е езическо, а с насилственото
налагане на Християнството, за да бъдат унищожени езическите остатъци, са били
вдигани храмове. Там, където не е можело да бъдат построени, анатемосвали
терена, ето защо според него на Белинташ няма нито една църква.

Една от най-фантастичните статии за Беланташ е безспорно тази за значението на
мястото за спасението на човечеството на 21.12.2012, която твърди, че мястото ще
спаси света. Според авторите ѝ над мястото щяла да изгрее голямата звезда,
която да посочи пътя, който трябва да изминат грешните, за да изкупят
натрупаните грехове към Господ и природата. Изгревът на въпросното небесно тяло
е очакван на 21.12.20012 г., (краят на света, според Календара на маите).

Не липсват и публикации, според които Белинташ е мястото, на което е акостирал
Ноевият ковчег, като библейският плавателен съд е бил закотвен на голямата
каменна халка, изсечена в скалите.

Популярността на Белинташ сред таблоидните медии става и повод за много иронична
статия на сп."Максим", в която специално обучен екип от редактор и фотограф
нощува върху мистериозното плато, за да потвърди или обори повечето градски
легенди посветени на мястото.

В последните няколко години Беланташ се превърна в много популярна туристическа
дестинация и стана обект на множество пътеписи, любителски видеофилмчета,
публикации в блогове и разисквана тема в много форуми посветени на древната
история.

През юли 2013 година сп.National Geographic България посвещава водещата си
статия на Родопските светилища, а на корицата на броя е поместена снимка на
т.нар „Страж“ на светилището Белинташ на фона на звездното небе, направена от
фотографа Красимир Андонов (през есента на 2009 г. К.Андонов започва да работи
по фотографската серия „Скално-изсечени паметници“, като първите кадри са
заснети на Белинташ).

Белинташ присъства и в социалната мрежа facebook, където 2,780 (към дата 15
август, 2015) потребители са се присъединили като харесващи страницата,
посветена на мястото.

В края на юли месец 2014 г. е обявено, че Международна експедиция ще изследва
знаци, оставени от древна цивилизация по праисторическите светилища на Белинташ,
Татул и Харман Кая.

Част от учените са проф. Ана Радунчева от Археологическия институт към БАН,
археоастрономът Робърт Бовал, геологът д-р Робърт Шох и астрофизикът Томас
Брофи. Научният екип е обединен около мнението, че артефактите от родопските
светилища предполагат следи оставени от древна цивилизация с високо развити
астрономически и инженерни познания.

Учените са придружени от екип на БНТ, който заснема работата за продукцията на
документален филм с работно заглавие „По следите на древните“, който се очаква
да предизвика и международен медиен интерес към древното наследство на България,
което е слабо познато в международен план и недобре изследвано.

Отзвукът от новината се приема доста резервирано от някои от българските
археолози, които с години проучват обектите, които експедицията ще обходи.
Доц.Николай Овчаров все пак признава в едно свое изказване по въпроса, че
процедурите за международни експедиции са много тежки, но пък имат своето важно
за България значение.

Община Асеновград е направила съответните постъпки през 2011 г. да стопанисва
Белинташ (по подобие на Асеновата крепост). По преписката, с която се очаква
Белинташ да се предаде официално за стопанисване като археологическа зона от
държавата към община Асеновград, не е работено от същата 2011 г.

През пролетта на 2013 г. председателят на Съюза на предприемачите в Асеновград,
Димитър Суров алармира за незаконно застрояване в местността Белинташ. Според
Суров строежът попада в урбанизирани територии на Тракийско скално светилище
„Белинташ“. По закон постройките трябва да бъдат от дърво и камък, за да се
вписват в околната среда. Суров е завел дело в Пловдивския административния съд,
в което оспорва разрешението за строеж на обекта.

Въпросният строеж е завършен, като на мястото се издига сграда, която според
разрешителните документи ще служи за православен храм. В непосредствена близост
до нея е изградена площадка с навес. Археологът Иван Христов изказва становище
по случая в свое интервю, като изразява и недоумение за липса на позиция от
компетентните институции и липсата на становище на Българската православна
църква.

По неофициални данни Белинташ се посещава от около средно 400 туристи всеки
почивен ден. Големият интерес към светилището и неорганизираният свободен достъп
води и до замърсяването на обекта. Борислав Бориславов споделя през 2010 г., че
замърсяването на платото от фасове, недоизпити сокове и книжни салфетки е
голямо.

Организирана иманярска банда, сред които и действащ поп от Ямбол, е задържана в
средата на октомври месец 2014 г. под Белинташ при полицейска акция. Иманярите
са търсели съкровище, описано в стара карта.

От гр.Асеновград се поема по автомобилния път за гр.Кърджали, след около 10 km
има отбивка (вдясно) през с.Червен, минава се през с. Горнослав, след което се
следва пътят през с.Орешец.

На разклона за с.Мостово се продължава направо (с.Мостово остава от дясно),
стига се до разклона за махалите Врата и Кабата. За Кабата (старите къщи)
чакълестият път продължава вдясно, за Белинташ се продължава по асфалтовия път,
преминава се през махала Врата, след това се достига до неасфалтирана отбивка
вдясно, където има малка изоставена каменна постройка. Тръгва се надясно (има
табела) по чакъления път (в добро състояние) и след около 2 km се стига до
гробище, където е поставена синя табела на Природозащитен парк Белинташ. Вляво е
чакълестия път за Чотрова махала и Чотрова къща, а надясно – за Белинташ и вилно
селище Сабазий. След около 2.5 km по чакъления път се стига до постройката,
която прилича на православен храм, откъдето надясно и нагоре по хълма върви
пътеката за Белинташ и след 20 мин. се излиза в самото начало на скалното плато.

Факт е, че на скалното плато падат много мълнии и местните хора съветват често
туристите да не ходят на мястото, ако се кани да завали и небето притъмнява.

През месец юли 2014 г. мълния пада в близост до двама туристи на платото, в
резултат на което единият турист припада, а другият е изхвърлен от платото и
пада, за щастие, в храсти, растящи в скалите, които задържат тялото му и го
предпазват от фатален край.

Поради разположението на Беланташ в планински район, всички желаещи да го
посетят трябва да имат предвид съветите за безопасност, обусловени от релефа на
терена.



https://bg.wikipedia.org/wiki/%D0%98%D1%82%D0%B0%D0%BB%D0%B8%D1%8F

Италия (официално название: на италиански Repubblica Italiana – Италианска
република) е държава в Европа, разположена на юг от Алпите, на Апенинския
полуостров. Включва двата най-големи острова в Средиземно море – Сицилия и
Сардиния, и много по-малки в Тиренско и Адриатическо море. Площта ѝ е 301 338
km² , от които 7200 km² водна площ .

Италия е членка на Европейския съюз и на Еврозоната и е част от Шенгенското
пространство.

Рим е столица на Италия от 1870 година. Преди него столици на Кралство Италия са
били Торино и Флоренция.

Италия е разположена на Апенинския полуостров и континенталните области
непосредствено на север от него, приблизително до главния вододел на Алпите,
както и на Сицилия, Сардиния и редица по-малки острови.

Италия граничи с Франция на северозапад (488 km), с Швейцария (740 km) и Австрия
(430 km) на север, със Словения (199 km) на изток, с анклава Сан Марино (39 km)
и с Ватикана (3,2 km), който се намира в Рим. Бреговата линия на континенталната
част на Италия е с дължина 963 km на Тиренско море, 1128 km на Адриатическо
море, 795 km на Йонийско море и 415 km на Лигурско море или общо 3301 km. Други
2298 km е общата брегова линия на италианските острови.

Релефът на Италия е предимно планински, като 80% от територията е заета от
планини. По северната граница са разположени части от Алпите с най-висок връх
Монблан (4 807 m; на границата с Франция). На юг от тях се намира най-голямата
равнинна област в страната, Паданската равнина, през която протича река По. По
дължината на полуострова е разположена веригата на Апенинските планини с
най-висок връх Корно (2 914 m). В южните части на страната има няколко действащи
вулкана: Везувий (1 277 m), Етна (3 323 m, на остров Сицилия), Вулкано (500 m,
на едноименен остров) и Стромболи (924 m, на едноименен остров). Характерна за
страната е сравнително високата сеизмична активност.

Освен По, други по-големи реки са Адидже, Тибър и Арно. В централната и южната
част на страната реките са маловодни, поради по-сухия климат. В Алпите има
няколко големи и множество малки езера с ледников произход, като Лаго ди Комо,
Лаго Маджоре, Лаго ди Гарда, както и запазени в по-високите части ледници.

Климатът в Италия е субтропичен, със значителни местни особености по
крайбрежието и във високите части на Алпите.

В централните и южните части на страната климатът е субтропичен средиземноморски
(Csa по Кьопен), с мека и влажна зима и сухо горещо лято. В Неапол средните
максимални температури през най-горещия месец август са около 29,5 °C, средните
минимални температури през най-студения месец януари са около 3,8 °C, а
годишното количество на валежите е около 1006 mm.

Паданската равнина и склоновете на Алпите в северната част на страната имат
влажен субтропичен климат (Cfa по Кьопен), по-хладна зима и валежи,
по-равномерно през годината. В Милано средните максимални температури през
най-горещия месец юли са около 28,9 °C, средните минимални температури през
най-студения месец януари са около -1,9 °C, а годишното количество на валежите е
около 943 mm.

Флората и фауната варират според географското положение и надморската височина.
Планинска флора вирее в областите от Алпите с над 1980 m надморска височина и в
областите от Апенините с над 2290 m надморска височина. Най-високият горски пояс
се състои от иглолистни дървета, а по-ниските – от бук, дъб, кестен. В
Паданската равнина виреят топола и върба. На полуострова и на по-големите
острови преобладава средиземноморска растителност: корков дъб, зелен дъб,
хвойна, къпина, лавър, мирта, палма джудже.

Едрите бозайници са малко. В Алпите се срещат алпийска антилопа, дива коза и
сърна, в Апенините – кафява мечка, алпийска антилопа, видра. Гарваните и
лястовиците са характерни за Италия птици. Моретата, обграждащи страната,
изобилстват от морски живот.

Италианската история има основно значение за развитието на културата и
обществения живот в Средиземноморието. Още в праисторически времена Апенинският
полуостров е арена на важни човешки дейности и затова могат да се намерят
интересни археологически местности в много райони на страната – Лациум, Тоскана
и Умбрия.

Първата значима цивилизация, появила се на територията на днешна Италия, е
етруската. Тя е била сравнително развита цивилизация, съществувала за неизвестен
период от време до формирането на Римската империя. Етруските, които имали
собствен бит, език и писменост, в крайна сметка били асимилирани от италийците.
В последвалите векове Римската империя започва да набира сили, и постепенно
завладява целия Средиземноморски регион. Рим се превръща в „световна столица“, и
става един от най-големите и богати градове в света. През четвърти век,
паралелно с разпространението на християнството се обособяват Западна и Източна
римска империя (Византия). Постепенно обаче империята започва да отслабва
вследствие на упадъка на робовладелческия обществено-икономически строй и под
натиска на все по-засилващи се варварски нападения, в резултат на което
територията ѝ се свива значително. Съществуването на Западната римска империя
завършва окончателно с пленяването на императора ѝ Ромул Августул през 476 г. и
неговата абдикация. Това събитие се счита от много историци за началото на
Средновековието в Европа.

Средновековието в Италия се характеризира с децентрализираност и сравнително
голямо влияние на католическата църква. Поелият властта след Ромул Августул
Одоакър управлява до 493 г., титулувайки себе си крал на Италия. Управлението му
приключва с нападението на остготите, предвождани от Теодорих Велики, което в
крайна сметка довежда и до Третата готическа война (535 – 554). В нея
византийският император Юстиниан I надделява над остготите, но войната
опустошава Италия и впоследствие довежда до още по-голямото ѝ разпокъсване
вследствие на нашествието на лангобардите. Тяхното трайно установяване на голяма
част от Апенинския полуостров окончателно потъпква надеждите на Юстиниан за
възстановяване на Западната империя и довеждат до разделянето му през следващите
няколко века на градове-държави и малки деспотства.

През 584 г. е образуван Равенският екзархат, който в началото на своето
съществуване е под контрола на Византия. Той служи като форпост срещу
варварските нападения до751 г., когато лангобардите превземат Равена. Тъй като в
резултат и на арабските нашествия византийското влияние на полуострова е почти
напълно елиминирано, папската институция, макар и слаба и в този период владееща
единствено Рим и териториите непосредствено около него остава единствената
централизирана форма на власт в Италия. Тя постепенно прераства в независима
Папска държава, провъзгласена официално от краля на франките Пипин III (Къси) и
се утвърждава като значителен политически фактор в Западна Европа по времето на
Карл Велики.

Към 1000 г. икономическият възход в Европа и увеличаването на несигурността в
сухопътните маршрути довежда до по-голямо търсене на морския транспорт в
Средиземно море. Това води до формирането на т.нар. морски републики –
градове-държави с олигархично управление, издържащи се предимно от търговия и
транспорт на стоки, главните две от които са Генуезката и Венецианската
република. Значително по-голямата лична свобода на населението в тези държави е
предпоставка за артистичния и научен подем в края на 14 век.

Все по-засилващите се междуособици и личностни амбиции в Папската държава
довеждат до преместване на седалището ѝ в Авиньон – до голяма степен вследствие
на това градовете-държави в по-развитата Северна Италия стават напълно
независими от Свещената Римска империя и в тях се появяват първите наченки на
новия капиталистически обществено-икономически строй. Италианският Ренесанс
започва в Тоскана, и по-специално във Флоренция, а после прониква в градовете
Сиена и Лука. В културно отношение този период се характеризира със завръщане
към ценностите на Античността и внедряването им в изкуството, философията и
архитектурата; фокусът на възприятие от страна на ренесансовите мислители се
изменя от Бог към човека. Това е и една от първите стъпки към отхвърлянето на
теократично-феодалния модел на Средновековието, макар и той поначало да не е
толкова разпространен на Апенинския полуостров. Културният разцвет на Ренесанса
обаче не е всеобхватен, и само малка част от населението в Италия бива повлияна
от неговите идеи. Въпреки това артистичните постижения на италианските творци
оказват огромно влияние върху по-нататъшното развитие на Европа. Такива са
сонетите на Петрарка, Владетелят на Макиавели и Декамерон на Бокачо; фреските и
картините на Джото, Мазачо, Ботичели, Тициан; разнообразните творби и открития
на Микеланджело и Леонардо да Винчи; архитектурните проекти на Андреа Паладио и
Брунелески.

Паралелно с икономическия, културния и научен възход на Ренесанса обаче идват и
редица проблеми, сред които т. нар. Черната смърт в средата на 14 век и войните
за власт в градовете-държави между местните благороднически семейства. Така една
след друга избухва поредица от войни – Италианските войни, които продължават до
1559 г.

Най-значимата от италианските войни е тази на Камбрайската лига (1508 – 16), в
която се включват (в различни етапи) Венецианската република, Папската държава,
Свещената Римска империя, Шотландия, Англия, Миланското херцогство и други.
Отслабените от войните и чумните епидемии италиански държави в крайна сметка
попадат под управлението на Хабсбургска Испания (1559 – 1713) и Хабсбургска
Австрия (1713 – 1796). Към 1790 г. на Апенинския полуостров и в съседните
региони в повече или по-малка степен под италианско управление са Венецианската
и Генуезката републики, кралствата Сардиния и Сицилия и Папската държава.
По-малки независими държави са Република Лука, Пармско херцогство, Моденско
херцогство, Сан Марино и Република Рагуза (дн. Дубровник). Всички тези държави
до 1796 г. са под индиректен австрийски контрол, а след инвазията на Наполеон от
1796 – 97 г. Франция и Австрия си поделят хегемонията над региона. Създаването
на дъщерни републики на Франция, като Чизалпинската република, поражда първите
искри на италианския национализъм. През 1802 г. Чизалпинската република е
реформирана в Италианска република, а Наполеон се провъзгласява за неин
ръководител. През 1805 г. към нея са включени Венето и Далмация, и републиката
се преобразува в Италианско кралство. Междувременно отношенията на папата с
Наполеон се влошават дотолкова, че последният бива отлъчен от църквата. Наполеон
отговаря на този акт с пълната окупация на Папската държава през 1809 г. и
заточението на папа Пий VII във Франция, което трае до 1814 г.

След битката при Лайпциг през октомври 1813 г. краят на Наполеоновата империя
започва да става очевиден. Италианските държави изоставят съюза си с Франция и
се съюзяват с австрийците. През 1814 г. Наполеон абдикира, като по време на
краткото му завръщане на власт (т. нар. Стоте дни) Жоашен Мюра, ръководител на
Неаполитанското кралство, прави опит отново да обедини разпадащата се италианска
държава. След Виенския конгрес от 1815 г. – практически възстановил статуквото в
Европа от периода преди Великата френска революция, за Италия започва нов период
на политическа разпокъсаност.

Днешната държава Италия е създадена едва на 17 март 1861 г., когато
съществуващите дотогава държави на апенинския полуостров и Двете Сицилии са
обединени от крал Виктор Емануил II от Савойската династия, дотогава крал на
Пиемонт и Сардиния. Архитекти на обединението на Италия са Граф Камило Бенсо ди
Кавур, първият министър-председател на Кралство Италия и революционерът Джузепе
Гарибалди. Рим и областта Лацио остават в продължение на още десет години под
властта на папата – до 20 септември 1870 г., когато са присъединени към Италия.
С това италианското обединение е почти окончателно завършено. Понастоящем
Ватиканът (както и Сан Марино) е независима държава, анклав на Италия.

Въпреки че е между страните – победителки в Първата световна война, Италия не
постига очакваните си цели, което предизвиква недоволство и чувство за
несправедливост у италианците. То, заедно с тежката икономическа ситуация в
периода веднага след войната довеждат на власт през 1922 г. Бенито Мусолини.
Неговата партия – фашистката, в крайна сметка заема всички места в парламента и
Италия става първата държава в света с изцяло фашистко управление. То се
характеризира с налагането на корпоративен икономически модел и провежда
антикомунистическа и милитаристична политика. За разлика от комунизма в СССР и
по-късно появилия се националсоциализъм в Германия, фашистката идеология е
открито тоталитарна, и тази черта е записана в „Доктрина на фашизма“.
По-голямата част от средствата за производство са национализирани, но частната
стопанска дейност не е елиминирана или забранена. Наложена е пълна цензура върху
всички медии, макар да не са организирани активни преследвания срещу
интелигенцията. Създадена е Национална доброволческа милиция, която да следи
дейността на противниците на режима. Италия се превръща в полицейска държава.
Част от пропагандата на фашизма става сравняването на Италия с древен Рим и
популяризирането на италианската култура, отхвърляйки каквото и да било чуждо
влияние вътре в страната. Мусолини също започва активна борба с всички видове
престъпност, като в резултат на нея за известен период от време мафията загубва
голяма част от влиянието си в Сицилия и южните провинции, но част от босовете ѝ
успяват да избягат и намират убежище в САЩ. През 1936 година италианската армия
окупира Абисиния като част от т. нар. Италианска империя. През 1939 г. е
анексирана и Албания. Италия сключва специален военен съюз с нацистка Германия –
т. нар. Стоманен пакт, прераснал с присъединяването към него на Япония в
тристранен пакт (страни от Оста). За да поддържа добрите отношения с Германия,
през 1938 г. Мусолини прокарва т.нар. „расови закони“ – политика на драстично
ограничаване на гражданските права на определени етнически групи (въпреки че той
самият не подкрепя антисемитизма). На 10 юни 1940 г. Мусолини обявява война на
дефакто капитулиралата Франция, с което Италия влиза във Втората световна война.
Негативното за държавите от Оста нейно развитие (в това число – пораженията на
северноафриканския фронт) водят до излизане на страната от войната, обявено от
маршал Бадолио на 8-ми септември 1943 г. и останало в историята под името
„Примирието“. В северната част от Италия, като сателит на нацистка Германия и
под ръководството на Мусолини обаче остава да съществува новосъздадената
Република Салò. В самия край на Втората световна война, през пролетта на 1945 г.
Мусолини е заловен от група партизани при опита си да избяга в Швейцария и
разстрелян, което слага окончателен край на фашисткото управление.

На 2 юни 1946 г. се провежда референдум за монархията, след който се създава
Италианската република и по тази причина на 1 януари 1948 г. влиза в сила нова
конституция. Членове на кралското семейство са изпратени в изгнание заради
връзки с фашисткия режим, като чак до 2002 г. на лицата от мъжки пол, в това
число – наследниците, е забранено да влизат в страната. След окончателното
налагане на власт на Христяндемократическата партия през 1949 г. и преминаването
на ИКП в опозиция, Италия става една от страните-учредителки на НАТО и
Европейския съюз, макар през годините на Студената война понякога частично да
подкрепя политиката на СССР и социалистическите страни и да си сътрудничи с тях
поради силното влияние на ИКП в страната. След разпадането на Източният блок
през 1989 г. Италия взима участие в обединението на Европа, приемайки еврото
през 2002 г.

Италия е демократична парламентарна република с многопартийна система съгласно
Конституцията, която е в сила от 1 януари 1948 г.

Държавен глава на Италия е президентът, който се избира за 7 години с тайно
гласуване от Парламента и представители на регионите. Изпълнителната власт се
упражнява колективно от Министерски съвет, оглавяван от председател.
Министерският съвет се назначава от президента, но трябва да бъде одобрен от
двете камари на Парламента.

От 31 януари 2015 г. президент на Италия е Серджо Матарела. Настоящият
председател на Министерския съвет е Паоло Джентилони.

Основният законодателен орган в Италия е двукамарният парламент, като
Министерският съвет също има ограничени законодателни правомощия. Всеки закон
трябва да получи одобрението и на двете камари – Камара на депутатите с 630
представители и Сенат, включващ 315 избрани и малък брой пожизнени сенатори (7
души към май 2006 г., трима от които бивши президенти). Изборните представители
и в двете камари се избират с пряко гласуване. Техният мандат е с
продължителност пет години, но всъщност в съвременната история на страната
предсрочните избори са нещо обичайно.

Съдебната власт е независима от изпълнителната и законодателната. Правната
система на Италия се основава на римското право в интерпретацията на
Наполеоновия кодекс. Последна съдебна инстанция при повечето спорове е
Върховният касационен съд. Конституционният съд следи за съответствието на
законите с Конституцията.

В исторически план законодателството има корени в Римските закони, модифицирани
от Наполеоновия кодекс. Конституционният съд (Corte Costituzionale) е върховният
съдебен орган в страната. Сградата на днешния Конституционния съд е построена на
18 март 1958 г. През последните години се извършват значителни реформи в
съдебната система – например през 2009 г. Върховният съд оставя зад решетките
трима служители, които са укривали данъци и са имали връзки с мафията.

Повратен период в борбата срещу мафията е този между началото на 80-те до 90-те
години на 20 век, който е свързан с атентатите срещу политика Пио Латоре и
генерал Карло Алберто дала Киеза през 1982 г. и съдиите Джовани Фалконе и Паоло
Борселино през 1992 г. Те разкриват истинското лице на считаната дотогава от
мнозина за „градска легенда“ мафия и изваждат Италия от блатото на
безразличието. Държавата изпраща армейски части в Сицилия в помощ на полицията.
Някои от босовете на мафията са арестувани и осъдени. В училищата започват да се
провеждат специализирани разяснителни часове и младежите научават какво означава
да работиш за мафията. Студенти основават движението „Сбогом пицо“ (Addio pizzo)
(Pizzo е паричната сума, която мафиозите чрез изнудване събират от хората,
рекет). Започва да се увеличава броят на търговците, които започват да отказват
да плащат рекет.

Италия е сред основателите на Европейската общност, преобразувана днес в
Европейски съюз. Страната е приета в Организацията на обединените нации (ООН)
през 1955 година и членува също в Г-8, Организацията на северноатлантическия
договор (НАТО), Организацията за икономическо сътрудничество и развитие,
Световната търговска организация, Организацията за сигурност и сътрудничество в
Европа, Съвета на Европа и Централноевропейската инициатива.

Италия традиционно подкрепя ООН и нейната дейност в областта на сигурността.
Италиански войски участват в мисиите на ООН в Сомалия, Мозамбик и Източен Тимор,
като страната оказва и подкрепа на операциите на НАТО и ООН в Босна и
Херцеговина, Косово и Албания. През февруари 2003 г. Италия разполага двехилядна
военна част в Афганистан. През юли същата година изпраща войски и в Ирак, чийто
максимален брой достига 3200 души, и които са изтеглени през ноември 2006 г.
През август 2006 г. 2450 италиански войници са придадени към мисията на ООН в
Ливан, а от февруари 2007 г. италианецът Клаудио Грациано ръководи силите на ООН
в тази страна.

Италия е разделена на 20 региона (на италиански: regioni, [реджони], ед. ч.
regione, [реджоне]), пет от които със специален автономен статут. Автономните
региони имат свои парламенти (регионални съвети) и правителства (giunte
[джунте]), които имат пълномощия по въпросите на местното самоуправление.
Регионите се делят на 110 провинции.

Въоръжените сили на Република Италия (на италиански: Forze armate italiane –
Италиански въоръжени сили) са натоварени с отбраната на суверенитета и
териториалната цялост на страната. Формално са съставени от шест вида въоръжени
сили, но Финансовата гвардия (Guardia di Finanza) и Бреговата охрана
(Capitanerie di porto – Guardia Costiera) са считани за такива преди всичко по
традиция. Финансовата гвардия е специална служба, отговаряща за финансовите
престъпления, борбата с наркотрафика, данъчните и митническите престъпления. На
нея се пада основният дял от борбата с различните мафиотски организации.
Бреговата охрана е натоварена най-вече с полицейски, спасителни и
административни функции по море. Основните военни сили включват сухопътните
войски (Esercito italiano (Е.I.) – Италианска армия), военноморски сили (Marina
militare italiana (M.M.I.) – Италиански военноморски сили), военновъздушни сили
(Aeronautica militare italiana (A.M.I.) – Италианска военна авиация) и
военизирана полиция по модела на френската жандармерия (Arma dei Carabinieri
(A.C.) – Корпус на карабинерите). От 2005 г. е отменена военната повинност и към
2010 г. числеността на въоръжените сили е 293 202 души, което е сравнително
голям брой, но в тях влизат 114 778 карабинери. Служителите не влизат в това
число, тъй като са извън юрисдикцията на Министерството на отбраната, за разлика
от карабинерите, които са под двойната юрисдикция на военното и вътрешното
министерства. Към 2010 г. военният бюджет на страната възлиза на около $35,8
млрд., 1,7% от БВП на Италия и десети в света. Страната не разполага със
собствено ядрено оръжие, но на нейна територия е разположено такова – в авиобаза
Бреша – Геди по линия на стратегията на НАТО за споделена отговорност (NATO
nuclear sharing strategy) и в авиобаза Авиано, която е авиобаза на ВВС на САЩ.
Италия е индустриална държава с традиции в производството и експорта на
въоръжение и индустриално оборудване. Италия е една от основателките на
Организацията на Североатлантическия договор (НАТО). Участват в различни мисии
по света и като организация за подпомагане на пострадали райони.

Италианската армия (Esercito Italiano – E.I.) е сухопътният компонент на
въоръжените сили. Към 2008 г. включва 109 703 офицери, сержанти, войници и
цивилни служители. Въоръжена е почти изцяло с бойна техника италианско
производство като танковете Ariete, верижните бойни машини на пехотата Dardo,
колесните бронеразузнавателни и самоходни оръдейни машини Centauro и вариантът
им колесни бойни машини на пехотата Freccia, бронетранспортьорите Puma, както и
бойните вертолети Mangusta attack helicopter. Италия има на въоръжение и големи
количества верижни американски БТР М113, произведени по лиценз във варианта
VCC-1 и модернизирани във VCC-2. Създадени са като Армията на Кралство
Пиемонт-Сардиния около което възниква обединената италианска държава. До
премахването на монархията и изгонването на Савойската династия официалното
название е Кралска армия (''Regio Esercito'') и под него тя участва в няколко
конфликта, най-големите от които са Първата световна война (на страната на
Антантата) и Втората световна война (на страната на Оста). По време на Студената
война основната задача на армията е да спре потенциално нахлуване на съветската
Южна група войски от Унгария през Югославия на Апенинския полуостров, във връзка
с което Италия развръща силна групировка планинска пехота в Алпите. След края на
Студената война страната участва основно в мироопазващи и мироналагащи операции
в бивша Югославия, Ливан, Ирак и Афганистан.

Италианските военноморски сили (Marina militare italiana – M.M.I.) са морският
компонент на въоръжените сили. Към 2008 г. включват около 35 200 офицери,
сержанти, войници и цивилни служители, 85 основни кораба и 123 летателни
апарата. Най-големият боен кораб и флагман на флота е лекият самолетоносач
„Cavour“. Създадени са през 1861 г. и до премахването на монархията през 1947 г.
се наричат Кралски военноморски сили (Regia Marina). Разпадането на
Австро-Унгария, чийто флот е считан за основен противник, дава началото на
период на възход и към момента на избухване на Втората световна война са
построени множество модерни и мощни за времето си кораби. След края на ВСВ и
присъствието на Италия сред страните основателки на НАТО, италианските ВМС са
натоварени с основната задача да поддържат контрола върху Средиземно море,
заедно с шести флот на САЩ (който разполага с бази в Южна Италия и Испания),
френските и испанските ВМС. След края на Студената война ВМС на Италия участват
в операции по морската блокада на бивша Югославия за налагане на оръжейното
ембарго на ООН, хуманитарни мисии в Средиземноморието, охрана на гражданското
корабоплаване и борба с пиратството основно край Африканския рог.

Италианската военна авиация (Aeronautica militare Italiana – A.M.I.) e
въздушният компонент на въоръжените сили. Към 2008 г. разполагат с личен състав
от 43 882 военнослужещи и цивилни служители и 585 летателни апарата, от които
219 бойни самолета и 114 вертолета. Италия има дълбоки традиции в
авиопроизводството и голяма част от летателната техника е разработена и
произведена в страната, като делът ѝ дори нараства през последните години. Връх
на техническия прогрес са 121-те изтребителя EF-2000 Eurofighter Typhoon,
разработени съвместно с Великобритания, Германия и Испания и 75-те F-35A/B,
разработени основно от САЩ, но в чиято разработка Италия (след Великобритания) е
водещ партньор. Италианските ВВС са обособени като отделен вид въоръжени сили
под името Кралска авиация (Regia aeronautica) на 28 март 1923 г. с указ на крал
Виктор Емануил III. През 30-те години на ХХ-ти век италианските ВВС са
високотехнологични и поставят серия от рекорди, но към началото на Втората
световна война вече изостават технологично както от основните си противници –
тези на САЩ, Великобритания и Съветския съюз, така и от тези на собствените си
съюзници – германците. След началото на Студената война като основна задача на
Италианските ВВС се оформят противовъздушната отбрана на южния фланг на НАТО и
контролът върху Средиземно море. След нейния край тези задачи се запазват, но в
по-малка степен.

Корпусът на карабинерите (Arma dei carabinieri, до 2000 г. формално част от
Италианската армия, оттам и традиционното съкращение C.C. – Corpo dei
carabinieri) е военизирана полицейска служба на двойно подчинение на военното и
вътрешното министерство по модела на френската жандармерия. За обществения ред и
сигурността в големите градове и градските общини отговаря Държавната полиция
(Polizia dello Stato), a в малките селски общини и в труднодостъпните райони –
карабинерите. Освен като обществена полицейска служба карабинерите действат и
като военна полиция в рамките на въоръжените сили, а във военно време подкрепят
редовната армия като лека пехота и осигуряват охраната на тила ѝ и на обектите
от критичната инфраструктура. Малък елитен ескадрон кирасири (Corazzeri)
осигуряват почетната гвардия за президента на републиката. Към 2010 г. са с
приблизителна численост от около 100 000 души.

Населението принадлежи към романската езикова група. То е етнически хомогенно,
съставено от 98,1% италианци, 0,6% германци (южно-тиролци) и 1,3% от други
етноси. Средната гъстота на населението е 197 д/km2, естествения прираст е 2,00,
а средна продължителност на живота: мъже – 75 г., жени – 81 г.

Италианският език принадлежи към романската езикова група. Освен в Италия той се
говори в части от Швейцария, Словения, Либия, Етиопия, Еритрея (Африка) и в
италианските общности по света: Ню Йорк (САЩ), Лондон (Великобритания), Мюнхен
(Германия), Рио де Жанейро (Бразилия), Сидни (Австралия) и др. В Италия се
говори от около 58 милиона, а по света като втори език около 150 милиона дущи.
Езикът е базиран на неговият тоскански диалект, а граматиката му – на
итало-далматински и гало-романски. Все още широко се използват диалектите на
италианския език – сицилиански, сардински, емилиански, венето, салентино,
калабрезе и др., като съществува почти консенсусно мнение относно
разграничаването на неаполитанския като отделен език.

Образованието в Италия е на високо ниво – 99% от хората са грамотни. Началното
образование в училище започва от 6-годишна възраст. То продължава 5 години и
въвежда учениците в основните предмети на човешкото знание. Средно образование
започва от 6-ти клас до 8-ми клас и се залага върху подготовката за гимназиално
образование. след 8-ми клас се започва профилирана подготовка за специализация и
бъдещо развитие. Завършва се на 18 или 19 години в зависимост от вида на
обучение. Висше образование – след завършване на средно образование, може и
по-късно. Трае в зависимост от специалността от 4 до 6 години бакалавър,
магистър – 2 години, докторантура – 3 години, може допълнителни квалификации до
още 3 години.

Основите на висшето образование започват именно от Италия. През 1088 г. учени се
събират в обща сграда, за да изнасят лекции на хора, искащи да обогатят и
развият своето образование. Така е основан първият университет в света – в
Болоня. В момента в Италия има 68 университета със студенти от целия свят, а
италианските висшисти в италианските университети са 905 687 на година.

Според данни на МВФ италианската икономика е седма в света и четвърта в Европа
по големина на брутния вътрешен продукт (БВП). Членка е на Г8, Европейския съюз
и ОИСР. Италия има пазарна икономика с висока свобода на инвестициите и
търговията; стандартът на живота в страната е 8-мият най-висок в света. В
допълнение, Италия има третият най-голям национален златен резерв в света (след
Германия и САЩ), а БВП на глава от населението е равен на средния за ЕС.

В същото време италианската икономика е изправена пред редица проблеми, например
изключително ниския си растеж (средно 1,23% за последното десетилетие, в
сравнение с 2,28% годишно за ЕС.) Южна и Северна Италия се различават значително
по своето икономическо развитие – докато в северната част БВП на глава от
населението достига 32 900 евро (135,5% от средния за ЕС), то някои южни региони
имат БВП на глава от населението, равняващ се на 16 300 евро (по-малко от 60% от
средния). Заради тези проблеми, както и сравнително високите нива на корупция и
бавните реформи, Италия понякога е наричана „болният човек на Европа“.

В северната и централната част на страната най-голям процент по територия заема
царевицата (20%) (Италия е един от най-големите производители нацаревица в
Европа), следван от пшеницата (16%), ечемик (9%), ориз (8%) и други.[[]]

Италия е основен производител на ядки в Европа. Най-вече производството е
съсредоточено върху бадеми (26%), лешници (19%), орехи (14%), фъстъци (10%) и
др. В Италия се отглеждат също около 90 000 тона гъби, 84 700 тона памук, 18 360
тона тютюн, салатни култури (80 000 тона), подправки (89 тона) и др.

В страната има 3 513 000 хектара пасища и 1 345 000 хектара ливади. Отглеждат се
6 милиона глави крави, 8,6 милиона свине, 6,8 милиона овце и 0,9 милиона кози.
Общото годишно производство на риболовната промишленост в Италия (от улов и
аквакултури), включително ракообразни и мекотели, възлиза на 480 тона.

Индустрията на Италия е една от най-силно развитите в света. Водещи отрасли са
машиностроенето, металургията, химическата и нефтохимическа индустрия, леката и
хранителната индустрии. Италия е сред най-големите производители и доставчици в
света на автомобили, велосипеди и мотопеди, трактори, перални машини и
хладилници, пишещи и сметачни машини, радиоелектронна продукция, промишлено
оборудване, стоманени тръби, пластмаси и химически влакна, автомобилни гуми, а
също и готови облекла и кожени обувки, сирене, зехтин, плодови и доматени
консерви. Страната е най-големият в света производител на паста и вино. Голямо е
и производството на цимент, натурални есенции и етерни масла от цветя и плодове,
художествени изделия от стъкло и фаянс, бижутерия. Добиват се пирити, живачни
руди, калиеви соли, доломити, азбест.

От средата на 50-те години Италия развива ядрена енергетика. От 2011 г. след
референдум атомните електрически централи са спрени поетапно. Страната залага на
ВЕЦ и възобновяеми енергийни източници. В страната се добиват незначителни
количества природен газ и нефт. Един от европейските лидери в енергетиката е
италианската компания Eni.

В туризма и услугите са заети повече от 54% от трудоспособното население. Италия
е една от водещите туристически дестинации. Банкови услуги, ремонтни дейности,
телекомуникационни услуги са места, където работи около 24% от населението. Едни
от най-големите доставчици на услуги са: Telecom Italia – телекомуникации,
UniCredit – банкиране, Exor – инвестиционно дело, Alitalia – авиационен
превозвач и други.

18 071 km железопътен път, 1 600 km за теснолинейки и планински железници.
Основния железопътен оператор е Trenitalia. Броят на машините в железопътния
транспорт наброява 65 000 – 2900 локомотива, 1800 специализирани машини и 45 700
вагони. Работниците в този сектор са 39 800 души.

Изграждането им започва през 1992 г. Петте най-натоварени железопътни линии са:
Торино – Милано Болоня – Милано Рим – Неапол Рим – Флоренция Болоня – Флоренция

До момента в 7 италиански града има метро: Рим – 2 линии с дължина 41,5 km и 48
спирки, Милано – 4 линии с 92 km и 101 спирки, Торино – 1 линия, 13 km и 21
спирки, Неапол – 3 линии, 29,8 km и 28 спирки, Генуа – 1 линия, 7 km и 8 спирки,
Катания – 1 линии, 3,5 km и 6 спирки, Бреша – 2 линии, 13,7 km и 17 спирки.

От началото на XX век досега в страна е имало над 120 различни линии за лек
железопътен транспорт, които по една или друга причина са били закрити. В
момента в 13 италиански града функционират трамваи или градски влакове. Това са:
Рим от 1877 – 6 линии с 40 km дължина; Милано от 1881 – 17 линии, 115 km; Торино
от 1871 – 10 линии 58 km; Неапол от 1875 – 3 линии, 11 km; Флоренция от 2010 – 1
линия, 8 km; Падуа от 2007 – 1 линия, 6 km и други.

По данни от Статистически институт през 2012 в страната има: 37 196 730
автомобила, 6 578 000 мотоциклети, 100 890 автобуси, 844 000 специализирани
превозни средства, 4 567 900 товарни автомобили и 161 340 селскостопански
машини.

Италия е една от десетте световни туристически дестинации. Всяка година страната
е посещавана от над 2 500 000 туристи (най-вече от Европа и Африка). Символи на
Италия са Колизеумът в Рим, Наклонената кула в Пиза, Венеция. Прекрасните малки
градчета с множество архитектурни паметници, романтичните улици и красивите
площади. Градовете Неапол и Флоренция са едни от най-посещаваните градове и се
отличават с богатата история. „Ла скала“ в Милано, „Испанските стъпала“ в Рим,
множеството замъци и монументи също са част от пейзажа. Националните паркове,
Резерватите и Сафари парковете (където се отглеждат редки видове животни в
защитени от страната площи) са още една причина да посетите страната.
Планинските и морските курорти също очароват туристите. „Автомобилният музей“ в
Торино и Галерията на Емануеле Втори в Милано са много посещавани.

В архитектурен план днешна Италия може да се опише със предимно ренесансов стил,
неокласицизъм и съвременно строителство. Разбира се древните постройки и
елементи са едни от символите на страната и те също формират облика на
архитектурата. Колизеят и други монументи в Рим, а и в близките градове
подчертават романския архитектурен стил. За съжаление много подобни сгради са
били разрушени по време на войните и при идването на различни владетели на власт
през Средновековието. Още едно доказателство за следи от минали цивилизации са
останките от древногръцки и етруски храмове и параклиси предимно в южна Италия и
най-вече на остров Сицилия. Други храмове в южна Италия носят стила на ранното
християнство и на византийския стил. Освен в Рим други катедрали и обществени
сгради в градове като Пиза и Флоренция оставят във времето спомена за романската
архитектура. Готическата архитектура може да бъде забелязана в повечето градове
в страната. Най-ярък пример е Миланската катедрала. Църквата Сан Франческо в
Болоня, Сан Франческо в Асизи, Палацо Веккио във Флоренция, катедралата Орвието
са също част от богатото наследство на тази епоха. От времето на Ренесанса са
съхранени някои обществени и жилищни сгради в големите и по-малките градчета и
много базилики и катедрали. Катедралата във Флоренция, Базиликата Сан Лоренцо,
Базиликата Сант Андреа са някои от многото сгради, останали до днес. Бароковата
архитектура и неокласицизмът са оставили след себе си множество дворци,
катедрали и параклиси. От монархията и фашизма също са останали много сгради, но
за съжаление повечето са били разрушени заради политическите промени.

Запазени са образци от изобразително изкуство от времето на древните гърци.
Други стенописи, скулптури и монументи датират от времето на етруските.
Римляните са оставили наследство, което може да се види и днес. Множество
произведения се съхраняват в Рим, Верона и Неапол. От времето на романтизма са
запазени множество скулптури предимно в Южна Италия и в Сардиния и Сицилия.

Епохата на готиката също е оставила трайни следи в изкуството. Монументите „Ла
Скала“ в Милано, базиликата на Свети Франческо в Асизи и катедралата в Сиена са
архитектурни шедьоври от този период. Едни от най-емблематичните творци на този
период са Джото, Арнолфо ди Камбио и Николо Пизано. Най-значителната епоха е
Ренесансът, който тръгва именно от Италия. Възниква през 14 век и духът му се
усеща най-вече във Флоренция, Болоня и други градове в Централна и Северна
Италия като Мантуа, Урбино и Ферара. Едни от първите представители на този
революционен стил са Филипо Брунелески (1377 – 1446), Леон Батиста Алберти
(1404 – 1472), Филипо Липи (1377 – 1446), Донатело и Мазачо. Гении на своето
време, творили през този период и оставали незаменими шедьоври, са Леонардо Да
Винчи, Микеланджело Буонароти и Рафаело.

Литературни произведения на латински език, свързани с Апенините, са открити през
1924 г. в околностите на Рим от италиански изследователи. Летописите са написани
според тях през 7 в. пр. Хр. Други запазени произведения на латински език са от
писателите Лукрецио, Катуло и Орацио. В началото на първото хилядолетие
литературата започва развитието си в различни аспекти. Един от най-ярките
религиозни творци е Франческо Д`Асизи. Писателят Бонвесин Де Ла Рива е направил
много за развитието на италианската граматика. В началото на 13 век философът
Алано Ди Лилла е световнопризнат теолог и поет, дал много за развитието на
философията.

В началото на XIII и XIV век са написани едни от най-паметните произведения на
италиански писатели: Божествена комедия от Данте Алигиери, Канцониере на
Франческо Петрарка и Декамерон на Джовани Бокачо. През XV век писатели като Леон
Батиста Алберти, Леонардо да Винчи, Лоренцо де Медичи творят в различни насоки.
Анджело Полицано е покровител на изкуството и новата литература. Той прави
преводи на произведението Илиада. През XVI век Лудовико Ариосто създава поемата
Орландо Фуриосо. Николо Макиавели пише „Принцът“. През епохата на романтизма от
първата половина на ХIХ век най-големите италиански творци са Джакомо Леопарди и
Алесандро Марцони. Джовани Верга е един от творците на италианската литература
от средата на ХIХ и началото на ХХ век. Писателят е ярък представител на
натуралистичното течение веризъм. През първата половина на ХХ век носители на
Нобелова награда за литература са: Джозуе Кардучи през 1906, Грациа Деледда през
1926 и Луиджи Пирандело през 1934. Други световнопризнати автори от ХХ век са
Джузепе Унгарети, Итало Свево, Итало Калвино. През втората половина на ХХ век
още трима италиански творци получават Нобелови награди: Салваторе Квазимодо през
1959, Еугенио Монтале през 1975 и Дарио Фо през 1997.

На територията на днешна Италия има множество останки от древногръцки, римски и
латински сцени и руини на театрални съоръжения. Част от тези театри са
превърнати в паметници на културата. Богатата история на тези циливизации играе
изключителна роля в развитието на италианското театрално изкуство. Древните
театри са били разположени предимно в южна Италия в или край градовете (Неапол,
Таранто, Бари, Катания и др.) Епохата на хуманизма е повратна точка в
италианския театър. Благодарение на него се възстановяват множество ръкописи и
биват показвани пред публика. Видни представители на хуманизма са Донато
Джанотти и Анголо Полицано. По време на Ренесанса Италия отново достига
върховете на театралното изкуство в Европа. Играят се пиеси от най-известните
творци на Италия от онова време, като драматурга и философ Николо Макиавели.

Италия е една от страните, които имат голям принос за развитието на музиката. В
страната са поставени основите на класическата музика, операта, диското и други
музикални стилове. Италианските композитори и изпълнители са световно признати и
тяхното творчество оставя отпечатък в музикалната история. Миланската Ла Скала е
една от символите на оперната музика. В други италиански градове също има
известни архитектурни паметници на операта и на музиката като цяло. Италия дава
на света много музикални инструменти като пианото, цигулката, мандолината и др.
Страната е известна и с реномираните музикални фестивали.

Един от най-известните италиански тенори в нашето съвремие е Лучано Павароти.
Италия винаги е имала световноизвестни тенори. Франко Корели, Джовани Давид,
Флавиано Лабо, Лоренцо Салви, Ангело Гамба и много други са част от тенорите на
Италия.

Популярната музика на Италия е сред водещите в света и има огромно значение за
развитието на световната попмузика през 50-те, 60-те, 70-те и 80-те години на ХХ
век. От 1951 г. в Санремо се провежда най-старият в света песенен фестивал. Сред
най-големите звезди от Италия са: Клаудио Вила, Доменико Модуньо, Нила Пици,
Мина, Адриано Челентано, Тото Котуньо, Джани Моранди, Милва, Ива Дзаники, Рита
Павоне, Орнела Ванони, Ерос Рамацоти, Дзукеро и мн. др.

Първият регистриран официално италиански филм е La presa di Roma (Падането на
Рим) от 1905, режисьор на който е Алберини. Първият филм със звук е прожектиран
през 1906 в град Пиза под ръководството на професор Пиетро Пиерини.В периода от
1904 до 1910 италианското кино се развива и успехът му надминава очакванията на
италианското общество. Режисьори като Марио Касерини, Енрико Гуацони със своите
филми покоряват европейската и световната сцена. През периода 1910 -1950 се
снимат множество игрални филми, отразяващи живота в Италия. Правят се и
множество документални филми за стопанството, географията и икономиката на
Италия.

Commedia all'italiana или „италианска комедия“ е типичен стил за комедиите от
тази страна. Бумът в заснемането на подобен вид филми е през 1950-те години.
Едни от най-великите италиански комедийни актьори са: Алберто Сорди, Виторио
Гасман, Марчело Мастрояни, Нино Манфреди и Уго Тониаци. Комиците илюстрират
южняшкия манталитет на обществото, борбата на италианците като имигранти и
приобщаването на хора с различни нрави и култури, ежедневието поднесено по
хумористичен начин. Едни от най-запомнящите се италиански комедийни филми са:
Стражари и апаши (Guardie e ladri) (1951), Обичайните заподозрени (I soliti
ignoti) (1958), Всички у дома (Tutti a casa) (1960), L'armata Brancaleone(1966),
Хляб и шоколад (Pane e cioccolata) (1973) и много други.

Друга силна страна на италианското кино е научната фантастика. Едни от
най-големите режисьори в този стил са Енрико Новели, Луиджи Маджи, Марио
Солдати, Марио Матоли, Уго Грегорети, Бруно Корбучи, Маурицио Понци, Лучио
Фулчи, Джулиано Монталдо.

Първият вестник идва именно от Италия. Първият вестник за сведения е издаден във
Венеция през 1563. През началото на 20 век в страната започва излизането на
първите обществени медии – вестниците. Днес най-популярните всекидневници в
страната са La Repubblica, La Stampa, Il Giornale, Corriere della Sera, Libero.
Тиражът на тези вестници е съответно 350 000, 237 000, 117 000, 403 000, 91 000.

Такъв тип издания възникват в Италия още през 18-ти век в много малки серии
най-вече да информират за важни научни открития и обществени събития. Днес има
доста популярни утвърдени италиански списания, които информират за събития в
най-различни сфери, например автомобилни списания Al Volante, Auto, за икономика
– Altreconomia, за култура – Valori, Cuore, Musica и много други.

Гулиелмо Маркони осъществява първата междуконтинентална радиовръзка през 1901 г.
Десетилетие по-късно радиовръзката става и обществена услуга. През 30-те години
радиоканалите са директен източник на информация и за слушане на различни
информационни бюлетини, спортни мероприятия и музика. Първият официален
радиоканал е Радио RAI 1 основан през 1924 година и днес е на честота 178 kHz (в
Италия). Едни от радиостанциите с най-голяма аудитория са RAI Radio 1 (около 7
милиона слушатели дневно), Радио Италия (около 5 милиона слушатели дневно),
Радио 24 (около 3 милиона слушатели дневно), Радио R101 (около 2,5 милиона
слушатели дневно), Радио Капитал (около 2,2 милиона слушатели дневно)

RAI Radiotelevisione Italiana S.p.A е най-голямата италианска телевизионна
група. RAI 1 е основана през 1954 годена в Рим. По-късно се появяват и
телевизиите RAI 2, RAI 3, RAI 4, RAI 5, RAI Sport, RAI Movie и други. Други
национални италиански телевизионни канали са Canale 5, Italia 1, Mediaset Extra,
Sky и други.

Италия е една от страните с най-известни маркови стоки. Италианската мода е една
от тези с най-високо реноме и с големи традиции. Град Милано е италианската
столица на модата, където седалища имат най-утвърдените модни марки.
Италианските компании Giorgio Armani, Versace, Dolce & Gabbana, Prada са
световни лидери в производството на дрехи.

Италианците имат голям принос за развитието на европейската и световнната
циливизация. Постиженията на италианските учени са реализирани в областите на
механиката, електротехниката, комуникациите, публицистиката, медицината и други.
Един от най-изявените италиански учени е Галилео Галилей, който прави открития в
математиката, физиката, астрономията и други. Друг италиански гений е Леонардо
Да Винчи. Той е бил всестранно развита личност. Изявен човек на изкуството,
променил света със своите изобретения, епохални за онова време, също така и
архитект, анатомист и музикант.

Пътят до Китай, открит от италианския пътешественик Марко Поло, и Американския
континент, открит за европейската цивливизация от екипа на Христофор Колумб, са
двете най-велики открития за страната, а и играят важна роля в историята и
развитието на Европа. След тях редица други италиански изследователи опознават и
изследват културата на Новия свят. През XX век Умберто Нобиле с дирижабъла Норге
е първият човек, прелетял над Северния полюс.

Леонардо Фибоначи е един от най-изявените математици в областта на математиката
в XII век. Джироламо Кардано и Паоло Руфини правят структурират писмения вид на
алгебрата.

Галилео Галилей е един от основоположниците на физиката и астрономията в
италианската физика. Ученият прави революционни открития най-вече в областта на
астрономията. Алесандро Волта е физик, който правил открития в областта на
електрическите заряди и открива батерията. Така се стига и до първата
трансконтинентална радио връзка, а Енрико Ферми е изтъкнат физик, който дава
голяма част за изследването на ядрената физика. Карло Рубиа е един от малкото
италиански физици в областта на електрониката получил Нобелова награда за през
1984. Рикардо Джакони е италиански астрофизик, получил нобелова награда през
2002 г.

Италия е прочута със своята кухня по целия свят. В италианската кухня влияние
оказват етруските, древните гърци, древните италиански племена, римляните и
други.

Десертите също са неизменна част от италианската традиция. Пример за това са
тирамису, различни видове палачинки и изключителното разнообразие от кремове и
сладоледи.

Световен шампион: 1934, 1938, 1982, 2006 Европейски шампион: 1968 Олимпийски
игри: 1936

Световен шампион:1995 Европейски шампион: 1989, 1993, 1995, 1999, 2003, 2005
Олимпийски игри:

Световен шампион: 1978, 1994, 2011 Европейски шампион: 1947, 1993, 1995
Олимпийски игри:



https://bg.wikipedia.org/wiki/%D0%91%D1%8A%D0%B4_%D0%A1%D0%BF%D0%B5%D0%BD%D1%81%D1%8A%D1%80

Бъд Спенсър (на английски Bud Spencer) е псевдонимът, под който е известен
италианския актьор Карло Педерсоли (на италиански Carlo Pedersoli). Роден е на
31 октомври 1929 г. в Неапол. Преди да добие известност в киното, постига успехи
в плуването – той е първият италианец, преплувал 100 м свободен стил за време
под 1 минута. По образование е юрист. Сред най-известните му филми в киното са
тези, в които си партнира с Терънс Хил.

През 1940 г. семейството на Спенсър се мести в Рим, където шест години по-късно
той започва да следва химия. Спенсър обаче прекъсва обучението си, защото заедно
с фамилията се мести отново – този път в Южна Америка. Там той работи на
различни постове – работник във фабрика в Рио де Жанейро, библиотекар в Буенос
Айрес, секретар в италианското посолство в Уругвай. Завръща се в Италия през
1948 г. и се записва да учи право. След като прекратява спортната си карера и
получава докторска степен по право, Спенсър отново отива в Южна Америка, където
работи като надзирател на строежа на панамериканската магистрала Панамерикана, а
по-късно и във фабрика за автомобили в Каракас. След като се завръща в Рим, през
1960 г. Спенсър се жени за Мария Амато, която познава от 15 години, която му
ражда три деца – Джузепе (1961), Кристине (1962) и Диаманте (1972). Нейният
баща – Пепино Амато е един от най-известните италиански филмови продуценти
(Сладък живот). През 1965 г. Спенсър основава продуцентска компания, която
продуцира предимно документални филми за животни за телевизия РАИ. Покрай
снимките за филма Давайте още, момчета! той се запалва по летенето и през 1975
г. се сдобива с разрешително за пилот на хеликоптер, а през 1977 г. – и за
самолет. През 1981 г. основава товарната авиокомпания Мистрал Ер, която по-късно
продава, а с парите купува текстилна фабирика, в която произвежда детски дрехи.
През 2005 г. Спенсър прави опит да влезе в политиката, кандидатирайки се за
регионален съветник за областта Лацио от партията на Силвио Берлускони Форца
Италия, но губи изборите.

Спенсър започва да тренира плуване през 1937 г. На 19 септември 1950 г. той
подобрява националния рекорд на Италия на 100 метра Свободен стил, заковавайки
хронометрите на 59,5 секунди, превръщайки се в първия италианец, слязъл под една
минута на тази дистанция. Година по-късно печели два сребърни медала на
Средиземноморските игри в Египет – на 100 метра свободен стил и 3х100 смесена
щафета. През 1952 и 1956 г. участва на Олимпийските игри в Хелзинки и Мелбърн,
като и в двата случая отпада на полуфиналите на 100 м свободен стил. Спенсър е
седемкратен шампион на Италия по плуване – 100 метра свободен стил, както и
четирикратен в щафетите 4х200 свободен стил, 3х100 и 4х100 смесена щафета. Освен
това през 1954 г. става шампион на Италия по водна топка с отбора на Лацио, а
през 1951 г. – и на Средиземноморските игри. През 1957 г. преустановява
спортната си кариера. На 17 януари 2005 г. е награден от италианската федерация
по плуване с наградата Златен кайман, а две години по-късно получава дипломи за
треньор по плуване и водна топка. По думите на Томазо Пезапане, вицепрезидент на
отбора по водна топка на Лацио, през 50-те години Спенсър става първият човек,
преплувал Неаполитанския залив в посока Капри – Неапол (30 км).

Между 1960 и 1964 г. Спенсър работи италианската музикална компания RCA. Той
композира песни за известни изпълнители като Рита Павоне, Орнела Ванони и Нико
Фиденко, а освен това пише и музика за филми. Освен това свири на китара и
изпълнява писани от него песни в множестно барове и клубове. През 1964 г.
прекратява договора си с RCA. През 2003 г. Спенсър издава албум с композирани и
изпълнени от него неаполитански песни.

Кариерата на Спенсър в киното започва с роля като статист в гвардията на
император Нерон във филма Quo vadis от 1951 г. Следват още няколко малки роли в
Siluri umani (1954), Един герой на нашето време (1955), Il Cocco di mamma
(1957), Сбогом на оръжията (1957). През 1959 г. играе в Ханибал. Любопитното е,
че в този филм участва и неговият партньор на екрана Терънс Хил, но по това
време двамата още не се познават.

През 1967 г. е сниман първият филм, в който на екрана като главни актьори си
партнират Бъд Спенсър и Терънс Хил. Това е Бог прощава, аз не! и не е комедия, в
каквито предимно участват двамата, а съвсем сериозен спагети-уестърн. С този
филм двамата приемат своите псевдоними – от една страна за да се котират
по-добре филмите, а от друга защото Спенсър не иска да използва името, с което
вече е добил известност в плувния басейн. Докато Марио Джироти избира Терънс Хил
от списък с 20 имена, получен от продуцентите, Спенсър избира комбинация от
името на починалия през същата година негов любим американски актьор Спенсър
Трейси и любимата му бира Бъдуайзер.

Същинският пробив идва с филма Наричат ме Светата троица от 1969 г. и неговото
продължение Все още ме наричат Светата троица от 1971 г. С тях Спенсър и Хил
добиват широка популярност в цяла Европа, но също така и по света. Ражда се нов
жанр комедии, в който изобилстват смешните диалози и не по-малко разсмиващите
побоища. В запазена марка на Бъд Спенсър се превръщат ударът с двете длани по
двете страни на главата и ударът с юмрук, нанесен отгоре-надолу по главата, с
който довършва съперниците си.

През 70-е години излизат осем филма със Спенсър и Хил, а само Спенсър снима още
13. За някои от тях Спенсър композира музиката, за други пише сценария.
Последният филм с двамата актьори за известно време е Суперченгета от Маями от
1985 г. През 1988 г. Спенсър за първи път участва в сериал – Big Man, като
отново помага и със сценария. В началото на 90-е се снима в много успешния в
Италия сериал Detective Extralarge, като в първия сезон си партнира с Филип
Майкъл Томас от Маями Вайс, а във втория – с Майкъл Уинслоу от Полицейска
академия. През 1994 г. излиза последният му филм с Терънс Хил – Битката преди
Коледа. След сериала Ние сме ангели, в който отново си партнира с Филип Майкъл
Томас, Спенсър започва да се снима в по-малки роли, в които не раздава
правосъдие с юмруци.

Всестранно развитата личност на Спенсър проличава и от работата му като
изобретател. Той притежава няколко патента на изобретени от него неща, като
например трицевна ловна пушка (1981) и специална ключалка за врата (1990).
Неговите патенти обаче са с изтекла давност заради неплащане на таксите. Често
срещаното твърдение, че е патентовал и четка за зъби с вградена паста за зъби,
се оказва невярно, след като през 1995 г. самият Спенсър разяснява, че не става
въпрос за патент, а за полезен модел.



https://bg.wikipedia.org/wiki/%D0%90%D0%BD%D0%B3%D0%BB%D0%B8%D1%8F

А̀нглия (на английски England) е най-големият по територия и население съставен
историко-географски район в Обединено кралство Великобритания и Северна Ирландия
и заема южните две трети от остров Великобритания. На север граничи с Шотландия,
а на запад с Уелс, също части на Обединеното кралство. Останалите граници са
морски – със Северно море, Ирландско море, Атлантическия океан и Ла Манш.
Населението на Англия е над 83% от общото население на Обединеното кралство.
Главен град на Англия е Лондон, най-големият град на Британските острови и
столица на Обединеното кралство.

Лондон, освен столица на Англия и Обединеното кралство, е и световен финансов и
политически център, както и една от световните столици, диктуващи тенденциите в
модата, теченията в музиката и изкуствата. Населението на Лондон е около
7 388 000  души (2003). През Лондон тече река Темза, над която са построени
множество мостове. Най-известният сред тях е Тауър Бридж, построен през XIX век
до Лондонската кула (Тауър), откъдето носи и името си.

Административното деление на Англия има доста сложна структура. Цялата територия
на страната е разделена на девет региона, а всеки регион – на графства.
Графствата могат да бъдат метрополни графства (урбанизирани територии) или
селски графства, както и да включват една или няколко унитарни единици.
Метрополните и селските графства имат двустепенна система на управление – на
ниво графство (по-високо) и на ниво община (по-ниско), като общините обединяват
няколко селища (или пък са отделни градски райони в случая на метрополните
графства). Унитарните единици са самоуправляващи се и имат едностепенно
управление. На най-ниско административно ниво са гражданските енории, но те
съществуват като местни органи на управление само на отделни места. Освен
посочените административни графства в Англия съществуват и 48 церемониални
графства, свързани с представителните функции на кралската власт. През вековете
са съществували и исторически графства, което още повече усложнява
ориентирането.

Съвременната административна система е достигнала до този си вид след серия от
реформи, започнали със законодателни актове през 1965 и 1974 г..

Английските философи оказват голямо влияние на идеите, зародили се в Западна
Европа през Ренесанса.

В края на XV век и началото на XVI век, в Англия се появяват под ренесансово
влияние идеите за хуманизъм. В страната активно действат групи от
писатели-хуманисти, видни философи, надграждащи над античното своите шедьоври в
обществено-политическите разбирания и литературните творби. Философията на
хуманистите била, че общественото благо зависи от просвещението, на което човек
трябва да се посвети, и възпитава в себе си, за да бъде добър и достоен
гражданин. Ранни центрове на този хуманизъм станали университетите в Оксфорд и
Кеймбридж. Към групата от оксфордските университетски учени могат да бъдат
причислени Томас Мор и Еразъм Ротердамски.

През XVII век е създадено и пуританското движение. Могъща идейна опора
пуританите намират в Библията, в преводно издание, което нелегално е пренесено
от Женева и разпространено в Англия през 60-те и 70-те години на XVI век. През
1613 г. преподаватели и възпитаници на Кеймбриджкия университет правят нов
превод на Библията, който изиграва голяма роля в развитието на културния живот
на Англия. Той дава възражения и аргументи, препоръки и примери, богат свят от
образи, вдъхновяващи не толкова литературата и поезията, колкото политическата
публицистика. Това се превърнало в истинско оръжие и опозиция срещу абсолютния
режим на династията на Стюартите.

Пуританите се противопоставяли на традиционните увеселителни развлечения в
Англия. В края на 70-те години на XVI век те протестират срещу театъра. Борбата
срещу „греховното зрелище” достига кулминацията си през 30-те години на XVII
век – пуританите започват да разбиват църковните витражи и статуи, защото са
против ритуалите и лукса. Пуританството съдържа в себе си идеи за ново съзнание,
което го противопоставя на абсолютизма и феодалния строй.



https://bg.wikipedia.org/wiki/%D0%9F%D0%A4%D0%9A_%D0%9B%D0%B5%D0%B2%D1%81%D0%BA%D0%B8_(%D0%A1%D0%BE%D1%84%D0%B8%D1%8F)

Левски София е български футболен клуб от град София, основан на 24 май 1914
година от група млади студенти и кръстен на българския революционер и национален
герой Васил Левски. Откакто е основан, Левски София е единственият отбор, който
през всичките 93 футболни шампионата на България е играл или в първа Софийска
футболна дивизия, или в Националната „А“ група. Левски има спечелени общо 73
големи национални трофея (национален рекорд): 26 пъти шампион на страната, 25
Национални купи, три Суперкупи на България, единадесет пъти Първенство на София,
три Купи на Съветската армия, една Купа на НРБ и четири пъти Купата Улпия
Сердика. В европейските клубни турнири Левски е достигал три пъти четвъртфинал в
турнира за Купата на националните купи през сезони 1969/1970, 1976/1977,
1986/1987 и два пъти в турнира за Купата на УЕФА – 1975/1976, 2005/2006. Левски
е първият български отбор, който участва в групите на Европейската шампионска
лига - през сезон 2006/2007.

Едни от най-успешните години за клуба са тези през 1970-те, в които Левски
печели четири шампионски титли – 1970, 1974, 1977 и 1979, четири пъти купата на
България – 1971, 1976, 1977 и 1979 и съответно три дубъла – 1970, 1977 и 1979; а
в европейските клубни турнири достига три пъти четвъртфинал – 1970, 1976 и 1977.
През този период „сините“ отстраняват АФК Аякс и ФК Боавища, а побеждават ФК
Барселона и Атлетико Мадрид. През средата и втората половина на 1970-те години
Левски съставлява гръбнака на Националният отбор по футбол на България за
Световното първенство по футбол в Германия през 1974 година. Въпреки тези успехи
десетилетието е помрачено от смъртта на две от легендите не само на Левски, но и
на Националния отбор Георги Аспарухов и Никола Котков, които загиват в
автомобилна катастрофа на 30 юни 1971 година при прохода Витиня на път за Враца.

От 1921 година титулярните екипи на отбора са в синьо, а тимът също така е
познат с прозвищата си „сините“ и „отборът на народа“. Домакинските си мачове от
1969 година играе на стадион „Георги Аспарухов“ с капацитет 25 000 седящи места.
Най-големият съперник в дългата история на клуба е ПФК ЦСКА (София) и мачовете
между двата отбора често се наричат ​​Вечното дерби на България.

Отборът заема втора позиция във вечната класация на „А“ група и първа в
ранглистата на българските първенства. В класацията за най-добър отбор на Европа
за 20-ти век на Международната федерация за футболна история и статистика,
Левски е класиран на 126-то място. Въпреки това, „сините“ са най-успешният
български футболен клуб за първото десетилетие на 21-ти век, отборът заема 64-та
позиция в класацията за най-успешните отбори в света в периода 2001 – 2011
година. Левски София е най-популярният футболен тим в България. През 2014 година
Левски отпразнува своята 100 годишнина.

Софийски спортен футболен клуб „Левски“ е основан през 1914 година от група от
тридесетина младежи, гимназисти от втора мъжка гимназия, които играели футбол в
местността „Могилката“ (днес градинката пред 22-ро училище до НДК). По
предложение на един от основателите – Борис Василев (Боркиша) – клубът е кръстен
на Апостола на българската свобода – Васил Левски. По този начин през следобеда
на 24 май 1914 г., в София Левски се превръща в шестия софийски тим след: Любен
Каравелов (3 октомври 1912 г., от 19 септември 1920 Спортклуб, от 25 октомври
1944 септември), Атлетик (5 март 1913 г., от 4 ноември 1923 АС-23), Славия (10
април 1913 г.), Футбол клуб (известен като ФК-13 – 6 октомври 1913 г., от 3
октомври 1944 Спартак) и Раковски (октомври 1913 г., от 3 октомври 1944 обединен
с ФК-13 под името Спартак). Официално клубът е регистриран на 24 май 1914 г., за
негов председател е избран Владимир Григориев, който заема поста до 1919 г. Със
закупените през 1914 година от Румъния фланелки с вертикални жълти и червени
райета и черни гащета тимът играе с тях до 1920 г.

През юли месец на 1914 г. на игрище Славия се провежда и първият официален мач
на отбора срещу резервите на ФК-13, загубен с 0:2. През август Левски побеждава
резервите на Славия с 1:0. Следващият документиран мач на Левски, дал начало и
на т.нар. Най-старо столично дерби с отбора на Славия, е изигран на 1 април 1915
г. и завършва със загуба – 0:1. В този период футболът не е популярен спорт в
България и затова няма достатъчно информация за всички други играни мачове на
Левски. Следват и годините на Първата световна война и мобилизацията на младите
мъже в България. С края на войната се променя отношението на цялата общественост
към спорта, като дори самата държава започва да обръща повече внимание на тази
дейност. Приема се и закон за регистрация на спортните дружества и така под
номер 744 на 23 май 1919 г. официално е регистриран уставът на СК Левски.

В годините между 1919 и 1920, тренировките на отбора се пренасят на плаца на VI
софийски полк, където днес е паметникът „1300 години България“. Година по-късно
Левски сменя цветовете на екипите си и започва да играе със сини фланелки и бели
или черни гащета, в този момент Левски започва да става известен, като „сините“.

През лятото на 1921 година е основана първата футболна лига в България –
Първенството на София, администрирано от Софийска Спортна Лига (ССЛ). Левски е
съучредител на лигата и за първи път тогава облича сините фланелки с бели
гащета. Отборите в лигата са десет (но един от тях – България не изиграва нито
един мач и записва девет служебни загуби). Първият шампионатен мач на Левски е
на 18 септември 1921 срещу Атлетик (София), в който мач сините побеждават с 3:1.

Минчо Качулев изработва първата клубна емблема през 1922 година. Тя представлява
квадрат със син фон, в който е изписана стилизирано буквата „Л“.

Първото софийско първенство завършва със скандал и оттеглянето на четири от
отбора, тези на: Левски, ФК-13, ОСК Слава и Победа, заради тенденциозно
съдийство в поредица от мачове, ръководени главно от играчи на Славия и Атлетик.
Между 1922 – 1923 заради този скандал отборите на оттеглилите се отбори, а и на
Жаботински сформират нов Софийски спортен съюз (ССС), като Левски печели
всичките си мачове в него и става първенец. В другата лига (ССЛ) победители са
„белите“ от Славия. През септември 1923 двете организации определят един общ
първенец на София в мач между победителите в ССЛ и ССС. Първенците Левски и
Славия се сблъскват на 23 септември 1923 и Левски побеждава драматично с 3:2.
Левски става първият първенец на обединените организации, а по-късно печели
надпреварата през 1924, 1925, 1929 и 1933. Първенецът на София получава правото
да играе в турнира за Държавното първенство по футбол. Изявени играчи от този
период са вратаря Петър Димитров – Вертер, Цветан Генев – Генерала, който е
основен голмайстор на отбора, Александър Христов – Шкубата, братята Никола и
Димитър Мутафчиеви. Футболистите на Левски са гръбнакът на националния отбор още
при основаването му през 1924 г. Австрийският треньор Леополд Нич включва девет
играчи на „сините“ в първия международен мач, загубен от Австрия с 0:6. На
Олимпийските игри в Париж през 1924 г.отборът е представен от девет играчи при
загубата с 0:1 от Ирландия.

Левски изиграва първия си международен мач на 1 юли 1923 срещу румънския
Триколорул от Букурещ. Хиляди зрители сядат на земята до самата странична линия,
за да наблюдават мача и „синята победа“ над именития си съперник с 1:0. На 17
октомври 1923, Левски връща визитата и побеждава и в Букурещ с 4:2. Посрещането
на тима в столицата е толкова тържествено, че от гарата до паметника на Апостола
има факелно шествие, като пред клубната канцелария е поставена първата
международна купа, спечелена от български отбор.

Първото издание на Държавното първенство по футбол е проведено през 1924 г.
Левски, като отбор спечелил титлата в първенството на София, представлява града
в първото издание, което обаче не завършва. Полуфиналният сблъсък между отборите
на Левски и Владислав (Варна) се играе в София и завършва 0:0, мачът е игран без
продължения поради настъпилата тъмнина. Владислав (Варна) отказва да преиграе
срещата на следващия ден отново в София, и настоява преиграването да се състои
във Варна. БНСФ определя нова дата за преиграване отново в София. Впоследствие
променя решението си и дава възможност мачът да се състои във Варна, но само ако
Владислав (Варна) и Северобългарската спортна федерация покрият разходите за
това. В крайна сметка не се постига окончателно споразумение и втората
полуфинална среща не е проведена. Държавен първенец за тази година не е излъчен.
През тази година клубът се сдобива и с химн, композиран от Христо Маников по
текст на Димитър Симидов. През 1925 година Левски се изправя отново срещу
Владислав (Варна), като този път това е на финала на първенството. Мачът се
играе на 30 август в София. Левски губи с 0:2, и Първият шампион на България е
Владислав (Варна).

В годините от 1926 до 1933, Левски участва на пет турнира за купата Улпия
Сердика. Първият се организира през есента на 1926 г. На финала се класират
фаворитите Левски и Славия. Мачът се играе на 3 октомври на игрище Юнак. През
първата част Славия играе по-добре и повежда, но след тотален обрат и два гола
за сините, Левски става първият носител на купата. Лятото на 1927 г. носи
началото на втория турнир, той обаче се проточва изключително дълго чак до
пролетта на 1928 г. Безпроблемно до края стигат отново – Левски и Славия. Mачът
обаче не се играе поради протест на Левски за използване на нередовен състезател
в състава на Славия, Софийската спортна федерация не уважава този протест с
мотива, че турнирът не е официално състезание.

На 3 октомври 1929 година Левски отново достига до финал на държавното
първенство по футбол. Там отборът играе срещу пловдивския първенец Ботев.
Финалът отново е изгубен, този път с 0:1. След това отборът изиграва
международни мачове през 1929 г., губейки с 0:1 от Галиполи (Истанбул) и
печелейки с 6:0 срещу Кубан (Истанбул).

През 1930 година на финалът за Улпия Сердика са отборите на ФК-13 (победил
Славия) и отново Левски, като „сините“ печелят и този трети турнир с 2:0. Във
финала четвъртият турнир през 1931 година на 4 август на игрище Славия, се
срещат Левски и Славия. „Сините“ печелят убедително с 4:1 и печелят за трети път
купата. Успехът на Левски поражда нов спор със Софийска спортна организация
(ССО). Регламентът на турнира гласи, че клуб, спечелил три пъти по ред купата, я
получава за постоянно. С мотив, че през 1928 г. не се е играл финал, ССО решава,
че Левски не изпълнява това условие и отказва да му даде купата за постоянно.
Петият турнир през 1932 отново среща на финал „сини“ и „бели“. Левски се стреми
към нова победа, която би била трета поредна или общо четвърта, а това би им
осигурило окончателно притежание на трофея. Левски отново побеждава, този път с
1:0. При награждаването ССО обявява, че през 1933 г. Левски следва да върне
купата за новия турнир, тъй като е решила тя завинаги да е преходна. Тази новина
е посрещната с протести от ръководството на Левски, като председателят на клуба
д-р П. Стоянович връща Купата в началото на 1933 г. в ССО и заявява, че в знак
на протест срещу нарушаване на първоначално приетия регламент Левски повече няма
да играе в тази надпревара.

През тези години в България отборът на Левски се доказва като един от
най-добрите родни отбори. Въпреки, че показва голяма класа, „сините“ не успяват
да се наложат на национално ниво. За деветте години от съществуването си Левски
играе само в три от първенствата на България. Първото първенство не завършва, а
на други две от тях е финалист. Всичко това се променя през 1933 година, когато
Левски печели надпреварата за София и получава правото да се съревновава с
най-добрите отбори от страната. На четвъртфинал се изправя срещу Борислав
(Кюстендил) и го побеждава с 9:1, на полуфиналите е отстранен Ботев (Ямбол) с
4:2, а на финала на държавното първенство „сините“ побеждават варненския
Шипченски сокол с 3:1. Мачът се играе в София на 3 октомври 1933 г. Головете за
успеха отбелязват Коста Жеков, Асен Панчев и Асен Пешев. Голмайстор на отбора е
Асен Пешев с 27 гола.

Следват няколко сезона, в които Левски не успява да се пребори в софийската
лига, но все пак в този период отборът добива голяма популярност. Играчите на
Левски са гръбнакът и на националния отбор на България, а звезда на българския
футбол е нападателят Асен Пешев. С огромен принос са също Асен Панчев – Панчето,
Борислав Габровски, Михаил Лозанов – Танка, Константин Ефремов – Жабчо. Те
подпомагат спечелването на Балканската купа от националите през 1932 година.
През 1936 година отборът провежда международно турне, посещавайки за приятелски
мачове Германия, Полша и Балтийските страни. Все пак „сините“ отново стават
шампиони през 1937 година, побеждавайки на финала Левски (Русе) с 1:1 и 3:0. По
пътя към успеха са отстранени Левски (Дупница) със 7:1 и Ботев (Пловдив) с 1:0.

Следващата година Държавното първенство преминава под формата на Национална
дивизия, като просъществува в тази форма само три сезона: 1938, 1939, 1940.
Първите две първенства са отчайващи за Левски, отборът завършва на седма и
веднъж на шеста позиция. През 1940 г. Левски показва добра и резултатна игра, но
в края на шампионата остава на точка от шампионите от ЖСК (София). 1941 година е
най-слабото класиране на Левски в първенството на София, като отборът завършва
на четвърта позиция след тимовете на: ФК-13 (София), Славия (София) и ЖСК
(София), като от тази година първите три отбора участват в надпреварата за
Държавното първенство.

През 1942 година, Държавното първенство вече е в турнирен формат, а в пределите
на България се връщат Вардарска Македония, Егейска Македония и Беломорска
Тракия, а отборът на Левски печели третата си шампионска титла, побеждавайки на
финала на Държавното първенство Македония (Скопие) с 2:0 и 1:0 с голове на Божин
Ласков. „Сините“ достигат финала след отстраняване на: Ботев (Пловдив) и Атлетик
(Дупница) с 5:2, на полуфинал е победен Тича (Варна) с 4:0 и 2:0. Същата година
Левски завоюва и първия си дубъл, ставайки носител и на Царската купа (за която
се провежда самостоятелен турнир от 1938 г.) след служебна победа на финала над
Спортклуб (Пловдив) с 3:0, като в 80 минута при резултат 1:3 футболистите на
Спортклуб (Пловдив), недоволни от съдийско решение, напускат терена и губят
служебно. На полуфинал е отстранен СП (Плевен) след 3:3 и преиграване 2:1, а на
четвъртфинала Левски разгромява България (Хасково) с 6:0. През тази година
Левски завоюва първият си дубъл.

1943 г. носи поредната титла в Първенството на София, в турнирът за Държавното
първенство, обаче Левски е отстранен от един от подгласниците си във финалния
двубой, а именно две загуби с по 1:0 от Славия. До финала са отстранени: Атлетик
(Дупница) с 2:1 и 4:1 и ЖСК (София) след 2:2 и 2:1.

В Първенството на София през 1944 година Левски завършва на трето място. В
Държавното първенство Левски отстранява Славия с 4:3 и 1:0 и Виктория 23 (Видин)
с 9:2 и служебно 3:0. Изтеглен е жребият за четвъртфиналите, в който Левски
трябва да срещне Шипченски сокол (Варна), но мачовете не са изиграни поради
политическата обстановка в страната по време на събитията около 9 септември 1944
година. Първенството е прекратено и държавен първенец за 1944 година не е
излъчен.

Изненадващо Втората световна война и Деветосептемврийският преврат не оказват
влияние върху доминантната позиция на Левски в българския футбол като дори я
засилват - това десетилетие е най-успешното за клуба. През тези години основен
конкурент на Левски е тимът на Локомотив (София), един от най-класните клубове
през 1940-те, който печели титлата през 1940 и 1945 (през 1945 Левски отпада на
осминафинал от Спортист (София), който по-късно ще загуби финала срещу
железничарския отбор), а през 1946 и 1947 е финалист именно срещу Левски.
Междувременно през есен­та на 1944 г. комунистическият режим обединява Лев­с­ки
с По­щен­с­ки спор­тен клуб (ПСК); но­ви­ят клуб е регистриран като ПСК
Лев­с­ки.

„Сините“ печелят титлата и купата на страната през 1946, 1947 и 1949 г., като
през сезон 1948/1949 г. завършват без загубен мач. В годините 1946, 1947 и 1949
отборът завоюва и Купата на Съветската армия, като по този начин става първият
отбор, който я печели три пъти.

Въпреки големите промени и реорганизацията на футбола в България –
преструктурирането на Държавното първенство първо в Републиканско първенство,
след това в „А“ футболна група и на Царската купа в Купа на Съветската армия
1940-те години се оказват едни от най-успешните за тима. Известните играчи през
този период са: Димитър Дойчинов, Арсен Димитров – Ацко, Божин Ласков – Попето,
Борислав Цветков – Жук, Любомир Алдев, Любомир Хранов – Мистри, Атанас Динев –
Насо.

След дубъла през 1949 година (пети за десетилетието), с решение на ЦК на БКП,
клубът, създаден през 1914 година е закрит юридически. На негово място по
съветски образец е създаден новият СО Динамо (спортна организация на служителите
и работниците в системата на пощите, съобщенията, леката и хранително-вкусова
промишленост). „Новият“ отбор играе с жълто-червени екипи.

В началото на сезон 1949/1950 по нищо не личи, че започва най-тежкото
десетилетие в историята на Новия Левски. Отборът бързо повежда в класирането
след два изиграни кръга и тогава изненадващо първенството е спряно. На 27 август
1949 г. Централният комитет на Българската комунистическа партия взема решение
за реорганизация на физкултурното движение в България по съветски модел. На 27
септември Върховният комитет за физкултура и спорт (ВКФС) предприема конкретни
действия за нейното прилагане. По подобие на структурата в Съюза на съветските
социалистически републики (СССР) и в Народна република България (НРБ) се
образуват Доброволни спортни организации на ведомствен принцип към съответните
отраслови профсъюзи.

Взето е решение новият шампионат да се провежда, както в СССР, по системата
пролет-есен и да започне през месец март следващата година. През есента на 1949
г. са уредени квалификационни турнири за определяне състава на „А“ РФГ, в която
се играе по системата пролет-есен. Левски печели квалификационния турнир, а
бъдещият му "вечен" съперник ДНВ (София) не успява да се класира за
новоучредената „А“ РФГ.

В контраст на непопулярността на това решение 1950-те години на 20-ти век
започват с нова седма титла за Новия Левски, спечелена през 1950 година. Доброто
начало се оказва илюзорно и 1950-те и ранните 1960-те години на века са
най-злощастните за отбора, в които той три пъти завършва на пето място: 1952,
1954 и 1955, а през 1963 достига дъното с шеста позиция в края на първенството.
След поредната осма титла, спечелена през 1953 година, настъпва „сух“ период без
шампионски успехи, който продължава повече от десетилетие.

През тези години в българското първенство доминира създаденият през 1948 година
отбор на Българската армия ЦДНА, който печели девет поредни титли. През сезон
1953 Левски печели титлата не и без късмет, след като най-добрите играчи на
ЦДНА, Строител (София) и Спартак (София) биват задължени през първия (пролетен)
полусезон на първенството да играят само за участващия в него национален отбор.
„Синият“ тим завършва с точка преднина пред опонента си, а отслабените отбори на
Строител и Спартак изпадат. С този успех Левски предотвратява серия от
дванадесет поредни титли на армейците: от 1951, 1952 и от 1954, 1955, 1956,
1957, 1958, 1959, 1960, 1961, 1962. В същото време Левски триумфира с Купата на
съветската армия през 1956, 1957 и 1959.

Тези години са и едни от най-тежките, защото игрище „Левски“ е национализирано
от държавата, с цел на негово място да бъде изграден национален стадион.
Състоянието се влошава, тъй като от отборът се сблъсква и с много проблеми,
свързани с т.нар. „спортно райониране“, заради което футболистите са принудени
да сменят често местата, на които тренират и провеждат мачовете си, като често
играят на игрища почти без публика поради липса на зрителски трибуни. Въпреки,
че през 1957 година името на отбора е сменено отново на Левски вследствие на
започналата десталинизация в България, отборът продължава да търси своя образ
отпреди войната.

Малко по-малко към края на 50-те години в Левски започват да изгряват имената на
Стефан Абаджиев – Теко, Христо Илиев – Патрата, Иван Дервентски, Димитър
Йорданов – Кукуша, Александър Костов, Георги Соколов – Соколето.

През 1963 година официално е открит новият стадион „Левски“ в столичния район
Подуяне. През 1960-те години изгряват звездите на няколко легендарни за отбора
футболисти – Георги Аспарухов, Георги Соколов, Бисер Михайлов, Кирил Ивков, Иван
Вуцов и Александър Костов, с тяхна помощ отборът с треньор чехословашкия
специалист Рудолф Витлачил става шампион след дванадесетгодишно прекъсване през
1965 година. През есента на същата година е и дебюта на отбора в европейските
клубни турнири – на 12 септември 1965 г. Левски губи първия си мач срещу
шведския Юргорден с 1:2, но по-късно го отстранява след победа в реванша в София
с 6:0 на 3 октомври 1965 година. В следващия кръг на турнира за Купата на
европейските шампиони са сблъсъците с португалския Бенфика Лисабон, воден от
Еузебио, в които Левски е отстранен след 2:2 и 2:3.

До края на десетилетието „сините“ успяват за завоюват още една шампионска титла
през 1968 година и една купа на страната през 1967 година. След която отборът е
отстранен от италианския Милан в турнира за Купата на носителите на купи след
силна игра и 1:1 в София и загуба с 1:5 в Милано.

Въпреки, че 60-те години не са най-успешните за Левски (но донякъде поради много
силната конкуренция в българския футбол през този период), отборът събира в
атака нападатели, като Димитър Йорданов (Кукуша), Александър Димитров Костов,
Христо Илиев (Патрата), Георги Апостолов Соколов (Соколето), Цветан Веселинов
(Меци) и легендата на клуба Георги Аспарухов (Гунди), които се запомнят като
„Атомното нападение“. С тези футболисти отборът на Левски пълни стадионите в
България с по 40 – 50 000 зрители.

Титулярният състав по това време е: 1 – Бисер Михайлов, 2 – Стоичко Пешев, 3 –
Иван Вуцов, 4 – Стефан Аладжов, 5 – Кирил Ивков, 6 – Александър Манолов, 7 –
Цветан Веселинов, 8 – Георги Соколов, 9 – Георги Аспарухов, 10 – Христо Илиев
(Янко Кирилов), 11 – Александър Костов. [1]

В тези години се заражда и голямото съперничество между отбора на Левски и този
на ЦСКА. Мачовете между двата противника винаги са много напрегнати и
ожесточени, поради което са наречени „Вечното дерби на българския футбол“. На 17
ноември 1968 г., в годината, в която ЦСКА са върху крилете на успеха и стават
шампиони, Левски отбелязват една от най-големите победи над съперника си,
побеждавайки го със 7:2, а пресата по-това време определя мача като „урокът на
Левски“.

В края на 1960-те години, идва нова вълна на реформи в българския футбол, част
от които са масовите обединения на клубове. Така на 22 януари 1969 година Левски
е обединен с отбора на Спартак (София) и Спортист (София) под покровителството
на Министерството на вътрешните работи. Името на отбора отново е сменено – този
път на Левски – Спартак. Това е повратна точка в цялата история на клуба.
Попадайки под егидата на МВР Левски се превръща в спортна секция (ведомствен
отбор) на народната милиция.

През 1970 година отборът печели поредния си дубъл, триумфирайки в шампионата и в
турнира за Купата на Съветската армия. Същата година в европейските клубни
турнири отборът достига до четвъртфинал за Купата на носителите на купи.
Успехите на отбора обаче са помрачени от трагедията със смъртта на Георги
Аспарухов и Никола Котков, които загиват в автомобилна катастрофа на 30 юни 1971
година.

Дълбока спортно-техническа промяна за клуба е тази, че ако през досегашното му
съществуване е разчитал на собствените си възпитаници от ДЮШ, то през 1970-те в
отбора навлизат много футболисти продукт на други школи: от Спартак (София)
(някои от които се превръщат в легенди на клуба): първо Стефан Аладжов,
осемнадесет годишният Павел Панов (всъщност юноша на Септември (София), който е
изиграл само един сезон за Спартак (София), Добромир Жечев – Бобата, Милко
Гайдарски – Пилето, Васил Митков – Шопа, Людмил Горанов, Михаил Гьонин, Георги
Цветков – Цупето, Иван Стоянов – Типеца, юношите на Марек Кирил Миланов, Спартак
(Плевен) Пламен Николов и Тодор Барзов, на Черноморец (Бургас) Руси Гочев, на
Ком (Годеч) Стефан Павлов, а от юношите на самия отбор изгряват имената само на
Войн Войнов, Георги Тодоров, Цветан Веселинов. Тези играчи извоюват титлите през
1974, 1977 и 1979 г. и купата на България през 1971, 1976, 1977 и 1979 г.

След средата на 1970-те, Левски достига още два пъти до четвъртфинали в
европейските клубни турнири. През 1976 година в турнира за Купата на УЕФА Левски
отстранява последователно Ескишехирспор (Ескишехир) след две победи, МСВ
Дуисбург с победа 2:1 в София. На осминафиналите отборът среща Аякс Амстердам,
първият мач „сините“ губят с 2:1 в Амстердам, но отстраняват холандците след 2:1
в София и 5:3 при изпълнение на дузпи. Три месеца по-късно, на четвъртфиналите
Левски побеждава Барселона с 5:4, но отпада от турнира след загуба с 4:0 в
Испания.

С рекордните победи 12:2 и 7:1, Левски отстранява Рейпас Лахти в турнира за
Купата на националните купи. Следва отстраняване през ФК Боавища след загуба в
Португалия с 3:1 и победа с 2:0 в София. На четвъртфиналите Левски побеждава
Атлетико (Мардид) с 2:1 в София, но отпада от турнира след загуба, като гост с
2:0.

80-те години не започват добре за Левски, въпреки отстраняването на Динамо Киев
през 1980 г. в турнира за Купата на УЕФА. Във вътрешното първенство „сините“
завършват на трето място през 1980 и втори през 1981, 1982 и 1983. Все пак в
средата и в края на десетилетието Левски с Наско Сираков и Ники Илиев в състава
си, постига поредица успехи – шампион на страната през 1984, 1985 и 1988,
отстраняване на германския Щутгарт в Европейските турнири две години поред 1983
и 1984. В турнира за Купата на България (наследник на Купата на съветската
армия) отборът печели купата през 1982 (все още като неофициален турнир) и 1984
след победи съответно с 4:0 над ЦСКА и над Ботев (Пд) с 1:0. След тези успехи,
през 1984 година, Левски успява да спечели безпрецедентен требъл, спечелвайки
освен първенството и купата на Съветската армия, но и новосъздадената Купа на
НРБ в един сезон.

В началото на 1980-те години от детско-юношеската школа на клуба излиза поредна
генерация млади звезди, постигнали успехи не само в клуба, но и с националния
отбор, като Петър Курдов, Емил Спасов, Михаил Вълчев, Емил Велев, Наско Сираков,
Николай Илиев, Борислав Михайлов и Божидар Искренов. Малко преди средата на
десетилетието в годините от 1983 до 1985, Левски постига серия от седем поредни
мача с победи над основния си съперник ЦСКА. Освен това отборът триумфира като
шампион през 1985 година.

След това, десетилетието е помрачено от финала за купата на България, игран на
19 юни 1985 година. След много грубости и сблъсъци между футболисти на ЦСКА и
Левски, Централният комитет на БКП взима решение за разформироването на двата
отбора. Месец по-късно на мястото на отборите се създават нови. На мястото на
Левски – Спартак е създаден Витоша, а на ЦСКА – Средец. На следващата година
срещу Средец (София) (ЦСКА) на финала за Купата на НРБ, Витоша печели с 2:1.
Отборът достига и до четвъртфинал за Купата на националните купи през 1987
година, където след две загуби с по 2:0 от Реал (Сарагоса) напуска надпреварата.

През 1987 година Витоша печели купата на Съветската армия след 3:2 срещу Спартак
(Плевен). На следващата година отборът е шампион на България и отново взима
купата на Съветската армия, след два гола на Наско Сираков на финала срещу Черно
Море (Варна). Година по-късно, през 1989 „сините“ завършват на второ място в
шампионата на десет точки след ЦФКА „Средец“. През 1989 година в турнира за
Купата на УЕФА, Витоша е отстранен от белгийският Антверпен, след като мачът в
София завършва 0:0 а на реванша „сините“ губят с 4:3, въпреки, че до 89 минута
водят с 3:1 (мач с рядко срещаното за времето си седемминутно добавено време).

След промените от 10 ноември 1989 г. отборът връща името си Левски-Спартак. Но
само за два месеца. На 30 януари 1990 г. сините отново връщат оригиналното си
име – след 21 години..

Първите години след промените в България са изключително тежки. Отборът е в
тежка финансова и управленческа криза, не може да играе и на собствения си
стадион, регистрира четвърто място през 1990 и шесто през 1991. Въпреки слабото
начало в годините след промените отборът изгражда един от най-силните състави на
Левски в историята. Това става докато президент на клуба е Томас Лафчис. Под
ръководството на треньорите Иван Вутов и по-късно на Георги Василев „сините“
печелят за първи път три поредни титли (1993, 1994 и 1995 г.) и три купи на
страната (1991, 1992 и 1994 година).

През сезон 1993/1994, съвсем малко не достига на отбора за да влезе в групите на
новосъздадената Шампионска лига (в тогавашния ѝ формат от само осем отбора),
отстранявайки шотландския Глазгоу Рейнджърс с 2:3 и 2:1, но отстъпвайки на
германския Вердер Бремен с 2:2 и 0:1. В тези години футболистите на Левски са и
гръбнакът на националния отбор, завършил на четвърто място на Световното
първенство през 1994 г. Сред тях са Пламен Николов, Цанко Цветанов, Петър
Хубчев, Златко Янков, Даниел Боримиров и Наско Сираков.

През 1994 година Левски кани за юбилеен мач Байерн Мюнхен. Той се играе на
стадион Васил Левски, а „сините“ печелят с 3:1 след голове на Боримиров, Славчев
и Александров.

Във вътрешният шампионат през сезон 1994/1995 година, Левски налага тотална
хегемония и реализира разгромни победи срещу преките конкуренти за титлата (7:1
срещу ЦСКА, 8:0 срещу Локомотив (София) и 6:1 срещу Ботев (Пловдив).

След големите успехи и трансферите на звездите на отбора в чужбина следва период
на спад и разочарования. Четири поредни сезона Левски не успява да се пребори за
шампионската титла. Освен това четири поредни години отборът се представя
изключително слабо и в участията си в Европейските клубни турнири, допускайки
загуби от отбори като Айндрахт (Аалст), Олимпия (Любляна) и то на два пъти,
Слован (Братислава) и ФК Копенхаген (Копенхаген), като успява да отстрани
единствено Динамо (Букурещ) и Локомотив-96 (Витебск).

Единственият успех в този период е спечелването на купата на България през 1998
г. след убедителна победа с 5:0 над ЦСКА (със Стоичков в резервите). Тя е точно
в навечерието на 50-годишнината на вечния съперник, през пролетта на 1998 г.
Съвпадението на цифрите от резултата с тези на юбилея създава повод за ирония.

Възраждането на отбора започва през 1999 година. През пролетта е завършен
ремонтът на клубния стадион „Георги Аспарухов“ и отборът се завръща на него след
като седем години играе на Националния стадион. През лятото начело на отбора
застава сръбският треньор Люпко Петрович, който се заема с изграждането на нов
силен отбор. С играчите Георги Иванов - Гонзо, Александър Александров, Предраг
Пажин, Димитър Иванков, Илиян Стоянов и Саша Симонович успехите не закъсняват. В
началото на 21-ви век отборът печели нови три титли поред (2000, 2001 и 2002
г.), както и три купи (2000, 2002 и 2003 г.).

От участията на Левски в европейските клубни турнири в този период,
равносметката е отстраняването на Хайдук (Сплит) и мачовете срещу Ювентус (1:3 в
София и 1:1 Торино). Срещите с Бешикташ (Истанбул), Галатасарай, Челси (Лондон),
Динамо (Киев). Следва отстраняването на Брьондби и Славия (Прага), а по-късно
през 2004 година отпада от Ливърпул. Освен това през тези години Левски отпада
от не по-класните Щурм (Грац) и Беверен (Беверен).

В първенството също следва нов спад в играта, като отборът три поредни години
(2003, 2004, 2005) завършва на второ място. През лятото на 2004 година за
треньор на Левски е назначен бившият футболист на отбора Станимир Стоилов.
Използвайки някои утвърдени вече в отбора играчи като Даниел Боримиров, Елин
Топузаков, Димитър Телкийски и Христо Йовов, заедно с младите Валери
Домовчийски, Станислав Ангелов и Ричард Еромоигбе, Стоилов бързо изгражда нов
силен отбор и печели купата на България през 2005 г. В турнира за Купата на УЕФА
в сезон 2005/2006 година Левски достига до четвъртфинал, изигравайки рекордните
за български отбор четиринадесет мача в един сезон, и оставайки в турнира до
месец април. „Сините“ побеждават отборите на Оксер, Динамо (Букурещ), Олимпик
Марсилия, Артмедия и Удинезе. На четвъртфинала Левски отпада от ФК Шалке 04 след
като повежда и в двата мача с ранни голове. Първият двубой в София завършва 1:3,
а на реванша в Гелзенкирхен резултатът е равен 1:1.

През 2006 и особено през 2007 „сините“ доминират в първенството и печелят
шампионската титла на България. До зимната пауза на сезон 2005 – 06 на
Шампионата на България отборът изостава в класирането от ЦСКА със 7 точки. През
пролетта „Левски“ бързо стопява голямата преднина на вечния съперник и става
шампион. Следващия сезон Левски става първият български отбор, класирал се в
групите на Шампионската лига, отстранявайки преди това италианския Киево Верона
(2:0 в София и 2:2 във Верона). „Левски“ попада в най-трудната група с отборите
на Барселона, Челси, Вердер (Бремен) и отпада от турнира след като завършва на
четвърто мястото в групата без спечелена точка и голова разлика 1:17. На 27
септември 2006 г. на мача с Челси на стадион „Васил Левски“ в София (1:3) Мариян
Огнянов след самостоятелна акция отбелязва първия гол за български отбор в
групите на Шампионската лига . В началото на пролетния полусезон през 2007 г.
„Левски“ има 6 точки аванс пред ЦСКА и повторно печели за Шампионската Купа на
България.

Станимир Стоилов е уволнен след провал в Шампионската лига в сезон 2007/2008
след загуба във втория предварителен кръг от финландския Тампере Юнайтед
(Тампере) с две загуби с по 1:0, и провал в първенството през 2008 година, след
като отборът завършва на второ място с шестнадесет точки зад ЦСКА.За треньор е
назначен Велислав Вуцов, но и той е бързо уволнен след, като сините са
отстранени от беларуския БАТЕ (Борисов) след 0:1 в София и 1:1 като гост. След
отпадането от БАТЕ Борисов, друг бивш играч на Левски – Емил Велев заема поста
на старши треньор, а Левски участва в Лига Европа и отново е отстранен този път
от словашкия Жилина след 1:1 и отново домакинска загуба 0:1.

През 2009 г. Емил Велев донася 26-та титла на Левски. Въпреки това той е уволнен
а Левски с новият си треньор Ратко Достанич, отпада в квалификациите за
Шампионска лига през сезон 2009/2010 от унгарския Дебрецен (Дебрецен) след
загуби 1:2 и 0:2. Въпреки това отборът влиза в групите на Лига Европа, където
претърпява пет загуби и постига една победа в Рим над Лацио (Рим) с 1:0 с гол на
Христо Йовов.

През 2010 година с нов треньор – Ясен Петров, Левски отново влиза в групите на
Лига Европа с последователни победи в квалификациите над Дъндолк (6:0 и 2:0),
Калмар (1:1 и 5:2) и АИК (0:0 и 2:1). В групите отборът не допуска загуба в
София, като побеждава Гент с 3:2, равен 2:2 с Лил и победа над Спортинг Лисабон
с 1:0, но отпада от турнира след като загубва и трите си гостувания (5:0 от
Спортинг, 1:0 от Лил и 1:0 от Гент). Във вътрешният шампионат през сезон
2010/2011 Левски остава на второ място в крайното класиране и договорът на
треньора Ясен Петров не е подновен. След завършването на сезона, в който Левски
отбелязва 64 гола в 30 срещи, отборът заема десета позиция в Европа с отбелязани
2,23 гола средно на мач във вътрешното първенство.

Първото десетилетие на века се оказва също много успешно за Левски, след като
печели шест титли (2000, 2001, 2002, 2006, 2007, 2009), а в други четири сезона
взима сребърните медали (2003, 2004, 2005, 2008) и само през 2010 завършва на
трето място. Пет пъти е носител на Националната купа: (2000, 2002, 2003, 2005,
2007), печели и три Суперкупи на страната (2005, 2007, 2009), като веднъж е и
финалист (2006). Постига и три дубъла (2000, 2002, 2007).

След приключването на последният шампионатен сезон и освобождаването на старши
треньорът Ясен Петров, начело на Левски застава Георги Иванов – Гонзо. В средата
на година „сините“ се разделят с голмайстора си и основна фигура за последната
една година Гара Дембеле, който е продаден на немският ШК Фрайбург. С новия си
треньор Левски отпада във вторият предварителен кръг за Купата на УЕФА от
Спартак (Търнава), след разменени победи с по 2:1 и загуба след изпълнение на
дузпи с 5:4 в Търнава.

На 2 ноември 2011 година, след четири загуби в единадесет срещи от шампионата по
футбол на България (включително загуба и от ЦСКА с 1:0), Георги Иванов – Гонзо е
сменен, а за старши треньор на отбора е назначен Николай Костов. Няколко дни
по-късно възникват проблеми с ПРО лицензна на Николай Костов, който е необходим
за да води отбор от „А“ група и официалното му назначение за треньор на Левски
се отлага за 15 декември 2011 година. Въпреки това на 4 ноември той е представен
от президента на Левски Тодор Батков, като старши треньор на отбора и ще води
тима до юни 2012 година. Освен тези промени, в средата на месец декември 2011 в
управата на Левски официално влиза бившият изпълнителен директор на Локомотив
София – Иво Тонев, както и Стилиян Шишков който заема позицията на изпълнителен
директор заедно с Константин Баждеков. 2011 година за отборът на Левски се
оказва доста неуспешна, „синият“ клуб отново остава без трофей, въпреки, че
спечелва 80% от официалните си мачове (27 победи от 36 мача), но отпада рано от
евротурните и претърпява две загуби от отбора на ЦСКА.

Старши треньорът на Левски Николай Костов, напуска отбора на 26 март 2012 година
след серия от незадоволителни игри, както и заради допусната загуба от ПФК
Миньор (Перник) с 0:1 на стадион Георги Аспарухов. На следващият ден за треньор
на „сините“ е избран Георги Иванов – Гонзо, който би трябвало да води отбора на
Левски до лятото на 2012 година. Два мача по-късно и Георги Иванов подава
оставка, като треньор и спортен директор на отбора, след като губи с Левски на
два пъти с 1:0 от Литекс (Ловеч) и Лудогорец (Разград). След като преговорите
със Станимир Стоилов се провалят, за нов старши треньор на Левски е назначен
Илиян Илиев, който ще поеме отбора след края на пролетният полусезон на 2012
година. Дотогава длъжността треньор на „сините“ се заема отново от Ясен Петров.
През 2013 година отборът завършва пети в първенството. През 2014 година Левски
чества своята 100 годишнина като в бенефисен мач побеждават италианския Лацио на
стадион Васил Левски. В юбилейният сезон, „сините“ изравняват най-слабото си
представяне в първенството, заемайки седмата позиция. В турнира за купата на
България, Левски достига финала, загубен с 1:2 след продължения от отбора на
Черно море (Варна). В първенството в сезон 2013 – 2014 „сините“ губят общо 4
пъти от вечния съперник ЦСКА – рекорд в историята на Вечното дерби. Общият
резултат от четирите загуби е 1:8. А с двете поредни загуби от следващия сезон
(2014 – 2015) общо поредните загуби на ФК „Левски“ АД от ЦСКА за първенство
стават 6 с общ резултат 1:13. Така „сините“ записват една от най-слабите си
серии във Вечното дерби, след като последната им победа над ЦСКА е от сезон
2012 – 2013.

На 24 юни 2015 мажоритарният собственик Тодор Батков обявява, че се разделя с
клуба, прехвърляйки безвъзмездно акциите си на Иво Тонев, Александър Ангелов и
Николай Иванов.

Първата клубна емблема е изработена през 1922 г. по проект на Минчо Качулев. Тя
представлява квадрат със син фон, в който е изписана стилизирано буквата „Л“.
Вътрешното пространство на буквата е запълнено вертикално по равно в жълто и
червено. По-късно в горните два ъгъла на квадрата са изписани буквите „С“
(спортен) и „К“ (клуб), над долната страна на квадрата е изписано „София“. Тази
емблема е валидна за клуба до 1949 г., когато той е преименуван на Динамо.

В периода 1949 – 1956 г. емблемата на клуба е неправилен шестоъгълник, запълнен
вертикално с червен, бял, син и жълт цвят и ръкописно изписана буква „Д“ с
червена петолъчка над нея и надпис „София“ в подножието.

След обединението със Спартак (София) през 1969 г. емблемата на клуба вече е щит
в бяло и синьо, с хоризонтална червена лента отгоре. В щита са вписани буквите
„Л“ и „С“, абривиетура на новото име Левски-Спартак. Тази емблема клубът носи до
1985 г., когато е преименуван на Витоша. Новата емблема е във вид на стилизирана
буква „В“ с вписана футболна топка в горната извивка на буквата, оцветена в
синьо и бяло.

През януари 1990 г. клубът възстановява оригиналното си име и първоначалната си
емблема, като буквите „С“ и „К“ в горните ъгли на синия квадрат са заменени с
„Ф“ (футболен) и „К“ (клуб). Заради съдебни проблеми със собствеността на
правата върху историческата емблема клубът я променя през 1998 г. Новата
представлява щит, изцяло в син цвят. В центъра му е изписана буква „Л“, а под
нея годината на основаване – 1914. Върху купола на щита има надпис „ПФК Левски“.
След като печели делото за правата върху историческата емблема през 2006 г.,
клубът решава да използва двете различни емблеми едновременно.

Първоначално клубните цветове са в червено и жълто. Със закупен екип от Румъния
отборът играе до 1920 г. – фланелки с вертикални жълти и червени райета, черни
гащета, черни чорапи. Поради невъзможност да бъде доставен същия екип или
подобен, през 1921 тимът сменя цветовете си – сини фланелки с бели или черни
гащета. Оттогава се налага и прозвището му „сините“. През следващите десетилетия
отборът често играе с жълто-червени екипи (особено в периодите 1945 – 1948 и
1950 – 1956), но основен цвят остава синият, най-често допълнен от бяло.
Жълто-червеният или жълто-синият вариант са по-скоро резервни цветове на клуба.



https://bg.wikipedia.org/wiki/%D0%A0%D0%B0%D0%B2%D0%B0%D0%B4%D0%B8%D0%BD%D0%BE%D0%B2%D0%BE

Равадиново е село в Югоизточна България. То се намира в община Созопол, област
Бургас.

Равадиново се намира на 6 км от град Созопол и на около 2,5 км от черноморския
бряг. Селото е разположено както близо до морето, така и до Странджа. От
най-високата му точка се открива гледка към морето и към Бургас.

Равадиново е сравнително младо село. Неговата история започва през 1913 година,
когато бежанци от Източна и Западна Тракия го избират за свой дом. Държавата, с
помощта на френския банкер Рьоне Шарон, урежда заем и така се строят т. нар.
шаронски къщи, много от които могат да се видят и днес из цяла Странджа.

В Равадиново всяка година от много време се празнуват и изпълняват българските
празници и обичаи. Всяка година младите моми лазаруват за здраве в селото. На
Бъдни вечер ергените на селото обикалят и гонят злите духове за здраве.

На 2 километра от Созопол, навътре в сушата до село Равадиново, се намира замък
изграден от Георги Тумпалов. Замъкът е основно от мраморизиран варовик. Гледан
от въздуха, прилича на кръст и отвън е украсен с орнаменти от месинг. Те висят
по каменните стени, обвити в задната част на замъка с гъст бръшлян. Кулите са
украсени с мед и месинг. Из градината има статуи, огромни дървени фенери с
дърворезба, каменни птици и русалки. Към „двореца“ се влиза през голяма каменна
порта. Следва арка, копие на Адриановата в Истанбул, а зад нея има градина с
езеро.



https://bg.wikipedia.org/wiki/%D0%A1%D0%B5%D0%B2%D0%B5%D1%80%D0%BD%D0%B0_%D0%98%D1%80%D0%BB%D0%B0%D0%BD%D0%B4%D0%B8%D1%8F

Северна Ирландия (Northern Ireland на английски, Tuaisceart Éireann на
ирландски, Norlin Airlann на ълстърски скотски) е една от четирите съставни
части на Обединеното кралство. Северна Ирландия е разположена в североизточната
част на остров Ирландия, и е единствената част от Обединеното кралство със
сухоземна граница с друга страна (Република Ирландия).

Северна Ирландия е била изцяло покрита с ледници през последния ледников период,
както и през предишни такива, като наследство от тях може да се види на много
места в страната. В центъра на Северна Ирландия на площ от 391 км 2 се намира
Лох Ней – най-голямото сладководно езеро на територията на Британските острови.
Разполага с гъста мрежа от пълноводни реки, езера и блата.



https://bg.wikipedia.org/wiki/%D0%92%D0%B0%D1%81%D0%B8%D0%BB_%D0%91%D0%BE%D0%B6%D0%BA%D0%BE%D0%B2

Васил Крумов Божков е известен български предприемач, сочен от списание Wprost
за най-богатия българин със състояние от 750 млн. лева (официално), но някои
предполагат, че реалното му състояние надхвърля 3 млрд. лева. Той е смятан в
някои среди за основна фигура на организираната престъпност в България. Познат е
сред народа под прозвището „Черепа“.

Божков завършва Националната математическа гимназия (сега Национална
природо-математическа гимназия) в София. Има две висши образования – специалност
„Математика“ в Софийския университет и „Икономика на труда“ в УНСС.

Божков започва търговската си дейност ок. 1989 г. край софийската сладкарница
„Магура“, където нелегално се продават валута, антични предмети и оръжие. Скоро
открива верига обменни бюра. През 1991 г. регистрира основната си фирма „Нове
Холдинг“, в която е най-голям акционер и от 2005 г. — председател на Съвета на
директорите.

През 1991 г. Божков става съдружник с Илия Павлов и Младен Михалев-Маджо в
хазартната фирма Ай Джи Ем. Отваря казино в софийския хотел „Рила“. Към 2007 г.
е съвладелец на казината в „Радисън САС“ и „Хемус“ и на бинго зали.

В 1994 г. Божков открива Българска търговска индустриална банка (БТИБ), която
през 1996-1997 г. се слива с Кредитна банка на „Мултигруп“. През 2000 г. той
закупува активите на фалиралата Първа частна банка.

В края на 2007 г. при разпределение на излишъка на републиканския бюджет и
изказани съмнения за обективността на разпределението фирми на Васил Божков
взимат 47.7 милиона лева от парите, отпуснати по фонд „Републиканска пътна
инфраструктура“.

През 2006 г. полското списание „Wprost“ оценява състоянието на Божков на един
милиард долара, през 2007 г. на 1,5 млрд. долара, а през 2008 г. на 1,35 млрд.
долара.

Член е на Конфедерацията на едрите индустриалци и на Български бизнес клуб
„Възраждане“ от основаването на всяко от двете сдружения през 1993 и 2001 г.

През 2004 г. Божков създава фондация „Тракия“ с официална цел „организиране и
подпомагане издирването и опазването на културните ценности, част от българското
и световното културно-историческо наследство“.. Неин изпълнителен директор е
Кирил Христосков. Фондацията се занимава главно с излагане и обнародване на
притежавани от Божков старини, но е финансирала и археологически разкопки през
2005-2007 г.

Божков притежава сбирка от антични предмети, за които Божидар Димитров твърди,
че са били изнесени от България преди 1911 г. и закупени в чужбина. През 2005 г.
сбирката е описана от Иван Маразов. Част от нея е излагана в Брюксел (2006) и
Москва (2009). През 2011 г. в Националния исторически музей гостува изложбата
„Тракия и Древният свят XV-I в. пр. Хр. – колекция Васил Божков“, съдържаща 230
паметника на тракийското и гръко-римското изкуство.

Като колекционер Божков се обявява против приетия през 2009 г. Закон за
културното наследство.

През 1993 г. Божков създава агенцията за спортни залагания „Еврофутбол“, в която
от 2002 г. като съдружник влиза гръцкият милиардер Сократис Кокалис с фирмата си
„Интралот“.

През 2000 г. Божков е избран за председател на Българската федерация по спортна
стрелба, а през 2003 г. оглавява Българската федерация по шахмат. През 1999 г.
купува ПФК „ЦСКА“ АД, който впоследствие продава на Прамод Митал (4.12.2006).
През 2009 г. той обявява футболистите за „съвременните гладиатори“.

Във финансовите среди и в печата са изказани съмнения, че Божков извършва
манипулации за сметка на миноритарните собственици, като източва „Нове холдинг“
чрез изваждането на непублични дъщерни фирми и премии лично за себе си. На
5.01.2009 г. общото събрание на „Холдинг Пътища“ гласува на Божков допълнително
възнаграждение от 3.84 милиона лева. Комисията за финансов надзор не отчита
нередности.

Божков е подозиран в тесни връзки с групировката „СИК“. Смятан е за съсобственик
в застрахователната компания „Бул инс“, въпреки че номиналните собственици са
офшорни компании и връзката е недоказуема. „Бул инс“ поглъща „застрахователните“
структури на СИК, след като те не получават лиценз през 1998 г.

Името на Божков се споменава в изтеклата чрез Уикилийкс кореспонденция на
посолството на САЩ в България. Заедно с Тодор Батков, Гриша Ганчев и братята
Красимир и Николай Маринови – Маргините, Божков е даден като пример „за някои от
най-известните връзки“ на българския бизнес с организираната престъпност.

Пак според изтекла през Уикилийкс информация, през 2009 г. временно
изпълняващият длъжността посланик на САЩ в България Джон Ордуик в дипломатическа
грама определя Божков като „най-печално известния гангстер“ и констатира, че
Божков все още е активен „в прането на пари, в приватизационните измами, в
заплахите, в изнудването, в рекета и в незаконната търговия с антики“.

Прототипът на един от героите в първия роман на Людмила Филипова – „Анатомия на
илюзиите“, Борис Буков, е Васил Божков.



https://bg.wikipedia.org/wiki/%D0%A4%D1%80%D0%B0%D0%BD%D1%86%D0%B8%D1%8F

Франция (на френски:  France френско произношение: [fʁɑ̃s]) е държава в Западна
Европа, включваща също няколко отвъдморски територии, разположени на други
континенти. Франция заема части от западна и югозападна Европа. Територията ѝ е
675 417 km² (в Европа – 547 030 km²), което я нарежда на 41-во място в света и
на 3-то в Европа след Русия и Украйна. Главна отличителна характеристика на
Франция от другите европейски страни е нейният излаз на Атлантическия океан и на
Средиземно море. Тя граничи с Монако, Андора, Германия, Испания, Италия, Белгия,
Люксембург и Швейцария, а благодарение на на задморските си територии има
сухоземни граници с Холандия, Бразилия и Суринам. От Великобритания я отделя
тесният проток Ла Манш, под който през тунел е прокарана скоростна железопътна
връзка. В политическо отношение на Франция са подчинени 5 отвъдморски
департамента с обща площ над 130 000 km² и с население 2 114 000 души (2016 г.).
Това са Френска Гвиана (Гиана), Майот, Мартиника, Реюнион и Гваделупа.
Отвъдморските общини и територии на страната включват Сен Пиер и Микелон, Сен
Бартелеми, Сен Мартен, Уолис и Футуна, Нова Каледония и Френска Полинезия, както
и ненаселените Френски Южни и Антарктически територии и остров Клипертон.

Франция е сред основателите на Европейския съюз и страната с най-голяма
територия в съюза. Тя е част от еврозоната, както и от Шенгенското пространство.
Във вътрешнополитическо отношение тя се характеризира като демократична унитарна
полупрезидентска република. Нейната икономика е пета в света и втора в Европа
(след Германия) по обем на брутния вътрешен продукт, и е най-богатата европейска
нация по отношение на средно богатство на домакинство. Силната ѝ национална
икономика е причина страната също да се нарежда на челните места в света по
качество на живот и образование, и средната продължителност на живота да е 81
години. Световната здравна организация определя френското здравеопазване като
най-доброто в света. Страната е и най-посещаваната туристическа дестинация в
света, като годишно я посещават 82 милиона души.

Франция е обградена с множество високоразвити страни, което благоприятства
нейното икономическо развитие, но е било и предпоставка за наличието на
множество конфликти в миналото. На съвременния етап добросъседските отношения на
Франция с другите страни са гарантирани с членството на страната в редица
организации като ЕС, ОССЕ, НАТО, ЗЕС и други, които гарантират взаимно доверие и
сигурност. Страната се нарежда на трето място в света по отношение на военен
бюджет и ядрен арсенал, а армията ѝ е най-голямата от всички страни-членки на
ЕС. Франция е постоянен член на Съвета за сигурност на ООН и разполага с
най-големия дипломатически корпус в света след САЩ.

Франция заема голяма част от древната римска провинция Галия. Галите са част от
големия народ на келтите, който се формира северно от Алпите. Първата
археологическа култура на келтите е културата Ла Тен през първата половина на I
хилядолетие пр. Хр. Около 500 г. пр. Хр. келтите започват да се разселват от
своите родни места в четири посоки – на запад и северозапад, като заселват
цялата територия на днешна Франция и Британските острови; на югозапад, където
заселват днешна Испания, но не цялата; на югоизток келтски племена стигат до
Панония, Балканите и дори до Мала Азия; и на юг, където келтските племена се
сблъскват с младата римска република. Под въздействието на Рим галите бързо се
латинизират. Някои техни селища се превръщат в големи градове, съществуващи и
днес. Марсилия и Никея (основани от гърците като колонии още през VI век пр.
Хр.) са първите градове на днешна Франция – съответно Марсей (Марсилия) и Ница.
Римляните основават Лугдунум (Лион), Лутеция Парисиорум (Париж), Толоса
(Тулуза), Турнакум (Турне) и др. В тях са построени характерни за римската
цивилизация сгради – терми (бани), арки, акведукти (напр. Пон дю Гар –
най-известният римски акведукт), амфитеатри. Латинският език се налага
повсеместно. За пръв път отделна държава в Галия се формира през 260 г., когато
Римската империя е обхваната от дълбока криза. Един римски генерал, който не
успява да завземе властта в Рим, организира своя държава в северна и централна
Галия със столица в Треверорум (днес Трир). Името му е Постумус и управлява до
269 г. Наследен е от Викторинус (269 – 271) и Тетрик (271 – 274). В крайна
сметка „Галската империя“ е ликвидирана от император Аврелиан. Парадоксално, но
именно след този момент съпротивата срещу проникването на германски племена в
Галия (алемани и франки) отслабва и такова проникване става факт. Към края на IV
век в северна Галия вече има солиден контингент от тези германски племена.

Франките са един от германските народи, чиято прародина е Скандинавия. Подобно
на келтите, и германите преживяват демографски взрив, в резултат на който
започват да се разселват. От VIII до I век пр. Хр. те заемат цяла северна
Европа, изтиквайки келтите на юг. Още през 109 г. германските народи кимври и
тевтони нахлуват в Римската република, засягайки и галите. До IV век франките
живеят на североизток от Рейн. Съществуват два племенни съюза – салически, който
минава на римска територия, и рипуарски, който остава отвъд Рейн. След 425 г.
салическите франки отново започват да се разселват, но скоро са застрашени от
мощната инвазия на хуните. Като федерати те подкрепят големия римски пълководец
Аеций в битката му с хунския владетел Атила при Каталунските поля през 451 г.
След смъртта на Атила през 453 г. и на Аеций през 454 г. няма кой да спре
тяхното настъпление. Във връзка с тази битка се споменава и първият известен
владетел на франките – Меровей. Вероятно той е ръководел примитивна държава и е
носел типичната германска титла крал.

Династията на Меровингите (451 – 751) е първата владетелска династия на
франките. Неин най-виден представител е Хлодвиг (наричан от французите Кловис),
крал от 482 до 511 г. През 486 г. той разбива държавата на Сиагрий – виден
римлянин, който се опитва да създаде около Париж последна крепост на римската
цивилизация. През 496 г. Хлодвиг приема християнската религия на съпругата си
Клотилда и налага християнството над всички франки. Следват победи над алеманите
и бургундите, но най-значителната победа на Хлодвиг е над вестготите при Поатие
(или Вуе) през 507 г. Чрез нея той ликвидира Тулузкото кралство на вестготите,
които се оттеглят в Испания и завладява южна Галия (Аквитания). Едва след този
епизод Франкското кралство става водеща сила в тогавашна Европа.

След смъртта на Хлодвиг кралството бива поделено между синовете му. Използвайки
силната армия, те продължават да го разширяват (Тюрингия – 531 г., Бургундия –
532 г., Прованс – 537 г.). Опитът за обединение при Хлотар I е неуспешен и след
смъртта му през 561 г. следва ново разделяне. Формират се четири държави:
Австразия на север със столица Реймс, Неустрия на запад със столица Париж,
Аквитания на югозапад със столица Бордо и Бургундия на югоизток със столица
Орлеан. От VII век нататък меровингските крале започват видимо да отслабват.
Карл Велики (768 – 814), считан за най-могъщия франкски владетел, води серия
завоевателни войни със саксонците (772 – 804), лангобардите (774), славяните
(789 – 812), баварците (788) и аварите (791 – 802). В резултат при смъртта му
Франкската държава се простира от Атлантическия океан и Ла Манш до Рим, Елба и
Панония. Само полуостров Бретан, където се оттегля част от галите, не е под
властта му. Франкската империя е разделена между внуците на Карл Велики на три
части, като западната по-късно започва да се нарича Франция.

Наследниците на Карл Велики (наречени Каролинги) управляват Западнофранкското
кралство, което е значително по-малко. То стига само до Рона и Мьоз, а на север
обхваща Фландрия. Бретан отново не е в състава му. Още след смъртта на Шарл I,
наречен Плешивия, през 877 г. властта на Каролингите отслабва. Неговото
наследство е слабо, а от 888 г. графът на Париж Одо се обявява за крал и по този
начин открива продължителен вътрешен конфликт между Робертините и Каролингите.
Още един път в периода 922 – 936 г. Робертините посягат към кралската титла, но
преобладаващо тя е притежание на следващите Каролинги. Робертините имат реална
власт в страната и в крайна сметка завземат властта.

През 987 г. Хуго Капет сваля последния каролингски крал Луи V и поставя началото
на нова династия – Капетингите. С клоновете си и с прекъсвания тя управлява до
1848 г. При първите Капетинги Франция не е единна държава и централната власт в
лицето на краля не притежава особена сила. Страната е съвкупност от около 20
графства и херцогства, от които най-силни са Анжу, Аквитания, Шампан, Тулуза,
Прованс, Фландрия, Бургундия. По-особено е положението на Бретан, който
постепенно е абсорбиран от Франция, както и на Нормандия, завладяна от викингите
през 911 г. и само номинално под властта на френския крал. Всеки от тези местни
владетели е самостоятелна политическа фигура, съществуват двадесетина малки
династии, между които има малки съперничества, войни, съюзи и династични
бракове. Реалната кралска власт се простира до околностите на Париж, Орлеан и
Санс, които образуват кралския домен. Слабостта на кралската власт във Франция
води до мащабно проникване на чуждо влияние във френската територия. През 1066
г. нормандските викинги завладяват Англия (Уилям Завоевателят) и така Англия
придобива първото си владение във Франция.

Най-голяма сила средновековната кралска власт във Франция постига при
управлението на Филип IV Хубави (1285 – 1314). Той създава модерни финанси и
хазна, отменя някои феодални повинности и се опитва да организира платена армия.
Още при Луи IX се появяват нови важни институции като Кралският съвет и
съдилищата (парламенти), начело с върховния съд (Парижкия парламент). В
кралските земи платени чиновници, а не аристократи, движат държавните дела.
Филип създава още един орган на власт – Генералните щати (1302). Това е събрание
на съсловията във Франция (свещеници, аристократи и останали), което може да
взема важни решения, но най-вече отпуска пари за политиката на краля. Голям
успех на Филип IV е унищожаването на ордена на Тамплиерите – държава в държавата
(1307), както и преместването на седалището на папата от Рим в Авиньон (1309),
където папите резидират 70 години и са под контрола на френския крал.

След смъртта на Филип IV на френския престол се изреждат тримата му сина: Луи X,
Филип V и Шарл IV. Никой от тях не оставя син, така че пряката линия на
Капетингите се прекъсва. За тяхното наследство претенции издигат Филип дьо
Валоа, внук на Филип III по мъжка линия, и английският крал Едуард III, внук на
Филип IV, но по женска линия. Въпреки че Едуард произлиза от по-късно поколение
и това му дава предимство, мъжката линия на Филип има надмощие. Освен това
френските юристи отхвърлят правата на англичаните, тъй като не искат да поставят
цялото кралство в английска власт. Така през 1328 г. за крал на Франция е избран
Филип VI, който поставя началото на династията Валоа. Само девет години по-късно
Англия напада Франция и започва Стогодишната война (1337 – 1453). След серия
победи на англичаните над френските рицари, през 1360 г. французите са принудени
да подпишат унизителен договор в Бретини: Едуард се отказва от претенциите си за
френската корона, но получава цяла югозападна Франция, където са били
някогашните английски владения.

През 1429 г. при дофина се явява Жана д'Арк – 17-годишна селска девойка, която
го убеждава да ѝ отстъпи водачеството на френските войски. Под нейно командване
те разкъсват блокадата на Орлеан и го освобождават. Следва победа над
англичаните при Пате в долината на Лоара и освобождаване на Реймс. През юли 1429
г. Шарл VII тържествено е коронясан за крал. Селяните, обзети от патриотизъм, се
надигат на борба срещу англичаните, което има голямо значение за хода на
войната. През 1431 г. Жана д'Арк е заловена от бургундците при Компиен и
предадена на англичаните, а след това осъдена от религиозен съд и изгорена като
вещица заради виденията си. След победата на французите при Кастийон през 1453
г. англичаните се оттеглят без да подпишат мирен договор, а това се счита за
край на войната. Само град Кале остава в английски ръце (до 1558 г.). Войната
изиграва важна роля за развитието на Франция. Кралската власт значително се
засилва; общата заплаха сплотява французите, ликвидира различията между
отделните народности и създава френски национален дух. За пръв път от X век
цялата страна е под властта на краля. Накрая, Франция се оформя като една от
великите сили в Европа с голямо значение за международните отношения.

Периодът от края на Стогодишната война бележи значителен възход за Франция. Тя
успява да се обедини, да заиграе водеща роля в Европа, но следва остра
династическа, социална и религиозна криза, която до известна степен унищожава
постиженията на предишните крале. През 60-те години на XV век най-сериозната
заплаха за целостта на Франция остава Бургундското херцогство. Могъщи и
блестящи, бургундските херцози целенасочено се борят против обединението на
страната под властта на краля. При Луи XI (1461 – 1483) конфликтът постепенно
назрява. Бургундският херцог Филип успява да организира срещу него съюз на
видните благородници, наречен Лига за обществено благоденствие и да проведе
успешни военни действия. Луи XI е принуден да отстъпи и да даде Нормандия на
брат си, член на Лигата. През 1467 г. херцог на Бургундия става Шарл, наречен
Смелия. Той повежда още по-агресивна политика. Когато обаче Луи отнема Нормандия
от брат си, Шарл предизвиква въстание и принуждава краля да преговаря.

На срещата в Перон край Лиеж Шарл успява да залови Луи XI и да му наложи още
по-унизителен мир. С това обаче успехите му се изчерпват. Слабата подкрепа от
страна на Англия и появата на швейцарски наемници във френската армия обръщат
войната. През 1472 г. Шарл е разбит при Бове, през 1476 г. – при Грансон, а през
1477 г. – при Нанси. В тази последна битка той умира. Така мощта на Бургундия е
сразена, а и Шарл не оставя мъжки наследник. Неговата дъщеря Мария Бургундска се
оказва наследник на огромни земи на границата между Франция и Германия. Луи XI
не успява да предотврати сватбата ѝ с австрийския престолонаследник Максимилиан
I, който наследява Бургундия. Така се създава смъртна опасност за Франция и
войната продължава. Първоначално Максимилиан I има успех и печели битката при
Гинегат (1479), но в крайна сметка е принуден да признае правото на Франция да
владее част от бургундското наследство. През 1482 г. обаче Мария Бургундска
умира и всички нейни владения остават под властта на австрийските Хабсбурги.
Оттук започва конфликтът между Франция и Хабсбургите, който бележи тяхната
история в продължение на четири века.

Франсоа I (1515 – 1547) води общо пет войни с Хабсбургите, през които отслабва
силите на страната без да постигне особен успех (виж Войни между Хабсбурги и
Валоа). През войната от 1521 – 1526 г. е разбит при Павия и пленен, като се
налага да отстъпи много земи, за да се откупи. Едва в петата война от 1542 –
1544 г. Франция получава надмощие, като нарушава всички неписани правила на
международните отношения и се съюзява с Османската империя. През 1543 г.
френско-османски флот атакува Ница и я превзема, което всява паника в цялото
западно Средиземноморие. Освен това Франсоа отстъпва пристанището Тулон като
квартира на османците. Според договора от Крепи Франция отново е първостепенна
сила в Европа.

Под влиянието на Германия във Франция навлиза протестантството. Френските
протестанти се наричат хугеноти, последователи на учението на Жан Калвин. Те са
по-крайни от лутераните, които преобладават в Германия и предпочитат църковен
ред, при който има повече демокрация и по-малка дистанция между висшите
длъжности и вярващите. Протестантството се разпространява от 20-те години на XVI
век, въпреки ожесточените опити на Франсоа I и Анри II да го ограничат. Обхваща
периферни провинции като Нормандия, Бретан, Гюйен, Лангедок, Прованс и Дофине.
Хугенотите имат свои замъци, цели райони са под контрола им и притежават
значителна военна сила. След седем религиозни войни, (първата от 1562 – 1563 г.,
последната от 1579 – 1580 г.) хугенотите са смазани. Един от най-кървавите
погроми над тях е Вартоломеевата нощ. На 24 август, деня на Свети Вартоломей,
католиците изненадващо нападат протестантите и избиват около 3 000 от тях,
включително водача им Гаспар дьо Колини.

През 1610 г. Луи XIII става крал, но поради крехката си възраст страната бива
управлявана от регенти. Най-значимият му пръв министър е кардинал Ришельо, който
управлява от 1624 до 1642 г., въпреки обтегнатите отношения с краля. Вътрешната
политика на кардинала поставя основите на френския абсолютизъм. Той продължава
тенденцията за централизиране на властта, лишаване на аристокрацията от нейната
автономност, ограничаване силата на парламентите. Всички въстания срещу него са
смазани с твърда ръка. Луи XIV, син на предишния крал, наследява властта на 5
години (през 1643 г.). На 18-годишна възраст, когато поема властта, той
ликвидира поста пръв министър и го слива с кралската институция. Създаден е
Върховен съвет, където участват министрите на войната, на финансите и на
външните работи. Именно благодарение на финансовия министър Жан-Батист Колбер
френската икономика става една от най-силните в Европа чрез прилагането на
т.нар. меркантилизъм. Армията е увеличена до близо 350 000 души. Започват дълги
и изтощителни войни, повечето от които не дават значителен резултат. Луи XV,
дошъл на власт през 1715 г., продължава курса на абсолютизма, но безотговорното
му управление показва много от недостатъците на този тип управление.

Възкачилият се на трона Луи XVI не управлява по-добре от дядо си Луи XV.
Паралелно с упадъка на абсолютистката система в Европа се заражда Просвещението,
което намира стабилна почва във Франция. Основните му идеи са по-рационалното
мислене, лишено от суеверия, отхвърляне на църковните догми и премахване на
църковната хегемония върху обществото. Идеите на Жан-Жак Русо, Волтер, Шарл дьо
Монтескьо и Дени Дидро оказват голямо влияние върху представите за държавно
устройство. Междувременно Франция се сдобива с нови територии в Северна и Южна
Америка, Африка и Азия, но голяма част от френския народ продължава да негодува
от високите данъци и други социални проблеми. На 14 юли 1789 г. недоволството
достига своя връх със щурмуването на Бастилията – затвор-крепост в Париж. Този
ход бележи началото на Френската революция, която е повратна точка в развитието
на Франция и оказва огромно влияние върху по-нататъшното развитие на Европа.
Монархията е свалена, кралят и кралицата – екзекутирани, заедно с десетки хиляди
други французи.

На 9 ноември 1799 г. Наполеон Бонапарт, завърнал се от Египет, извършва държавен
преврат. През декември е провъзгласена нова конституция, според която е
премахнат избирателния ценз. Провъзгласено е Консулството. По този начин властта
се споделя от 3 консули, но всъщност властта е в ръцете на Наполеон Бонапарт.
През 1802 г. чрез плебисцит той се провъзгласява за доживотен консул, а две
години по-късно – и за император. Чрез тайната си полиция той установява
диктаторски контрол върху държавата. И той, както и Бурбоните, раздава титли на
своите приближени. Въпреки това, Франция изживява силен период. Стопанството е в
подем. Издаден е Граждански кодекс, в който са систематизирани всички закони от
римско време дотогава. Този период ще остане в историята преди всичко с
френските завоевания. Въпреки че през 1802 г. Франция и Англия сключват договор
в Амиен, на следващата година войната между тях се подновява. Образувана е нова
антифренска коалиция, в която влизат Русия, Прусия, Англия и Австрия. Наполеон
се опитва да нахлуе в Англия с морски десант, но е победен в битката при
Трафалгар на 21 октомври 1805 г. Обаче успява да победи прусите при Улм и
австрийците и руснаците при Аустерлиц през същата година На другата година той
побеждава Прусия при Йена и Ауерщед, като влиза в Берлин. Кампанията му срещу
тях трае едва няколко седмици. Това позволява да се създаде Рейнски съюз на
мястото на Свещена Римска империя. През същата година Наполеон налага
континентална блокада на Англия с цел тя да капитулира, но планът му не успява.
През 1807 г. побеждава Русия при Ейлау благодарение на своя пълководец Мюра,
който успява да донесе резерв. Двете страни сключват Тилзитски договор, чрез
който Русия се присъединява към континенталната блокада и е създадено Варшавско
херцогство. През 1808 г. е покорена Испания. Опитът да бъде завладяна Португалия
обаче се оказва неуспешен. Периодът 1808 – 1812 г. се оказва златен за
Наполеоновата империя, въпреки че се води партизанска война срещу него в
Испания, Германия и Тирол. В Сицилия управлява Мюра, единият брат на Наполеон е
начело на Испания, другият – на Вестфалското кралство. През 1812 г. Наполеон
решава да предприеме поход в Русия. Той мисли, че Русия не изпълнява
задълженията си от договора. Ето защо начело на 600 000 армия, наречена Великата
армия, нахлува в Русия на 24 юни. Руският главнокомандващ Михаил Кутузов
предприема тактиката на организирано отстъпление и да не се дава генерално
сражение, а земята пред французите се подпалва, за да не могат те да взимат
припаси от местното население. При Бородино (септември 1812 г.), без да претърпи
големи загуби, руската армия се оттегля. Наполеон влиза в Москва. Напразно той
чака пратеници от Петербург. През декември той решава да се оттегли. При
оттеглянето руснаците нападат постоянно. Поради това французите претърпяват
големи загуби. В края на годината те вече са извън Русия. От 600 000 се завръщат
едва 60 000 войници. Главна причина за загубата е както тактиката на руснаците,
така и руският климат. Образувана е нова антифренска коалиция този път и с
участието на Швеция. Наполеон се опитва да спре съюзниците, но в битката при
Лайпциг претърпява поражение. По същото време англичаните разбиват французите в
Испания. Наполеон е принуден да абдикира през април 1814 г. Той е заточен на
остров Елба. Свикан е Виенски конгрес през октомври и на 22 март следващата
година Наполеон се завръща. Посрещнат е тържествено, но управлява сто дни. През
юни 1815 г. в Белгия успява да победи германската армия преди да се е съединила
с английската и я обръща в отстъпление. След като е на път да постигне трудна
победа и над англичаните в генералното сражение при Ватерло, неочаквано е
атакуван от германците, които успяват да се отдалечат достатъчно от преследващия
ги френски корпус, да го заобиколят незабелязано и да се върнат на помощ на
англичаните в решаващия момент на битката при Ватерло. Наполеон претърпява
поражение, отново абдикира след сражението и е заточен на остров Света Елена,
където след 6 години умира. Така приключва периода на Първата френска империя.

След Наполеон властта поема Луи XVIII, брат на Луи XVI, който управлява от 1815
до 1824 г., когато умира. Наследен е от другия си брат, Шарл X. Той управлява
само 6 години, до 1830 г., когато избухва Юлската революция. Вместо да стане
конституционен крал, той избира да напусне страната.

Престолът е зает от братовчед им, Луи-Филип. Той се стреми към придържане към
Конституцията и заради свободното разхождане сред народа е наричан
„кралят-буржоа“. Въпреки това, на 24 февруари 1848 г. парижани нахлуват в
двореца Тюйлери.

Първи президент на Франция е Адолф Тиер, който има за задача да стабилизира
страната след тежкото поражение от Прусия.

Вторият президент на Третата република (от 24 май 1873 до 30 януари 1879 г.) е
Мак Махон, френски маршал от ирландски произход.

Въпреки че е измежду победителите от Първата и Втората световна война, Франция
понася тежки материални и човешки загуби. По време на Втората световна война в
Южна Франция действа т.нар. Режим на Виши, който подпомага активно нацистка
Германия.

След освобождението на Франция от германска окупация и приключването на Втората
световна война политическото устройство в страната, възникнало след
законодателните изменения, породени от промените в политическия живот на
страната, става известно като Четвъртата република. Също както и Третата
република, и тя страда от политическа нестабилност в условията на парламентарно
управление, което до голяма степен блокира ефективите действия на властта при
кризи. Междупартийните конфронтации, воденето на конюнктурни политики и
кадруването във въоръжените сили на партиен принцип са едни от основните
причини, довели до разпада на Френската колониална империя. Така широката
общественост призовава генерал Де Гол да поеме управлението на страната. Той го
прави, но с условието да въведе промени в държавното управление, които да бъдат
гласувани на референдум. От тези действия възниква новото държавно управление на
страната от 1958 г. насетне, наричано Петата република. По същество то е
полупрезидентска република, по определението, въведено от френския социолог
Раймон Арон, която е по-стабилна от предишната парламентарна демокрация.

Помирението и сътрудничеството с Германия в периода след Втората световна война
поставят основата на европейската интеграция, довела до създаването на
Европейския съюз.

Франция е демократична полупрезидентска република с многопартийна система.
Президентът се избира с пряко гласуване от избирателите за срок от 5 години.
Министър-председателят се избира от президента на републиката след парламентарни
избори и обикновено е от най-добре представената партия в парламента.
Президентът е държавен глава, а премиерът оглавява правителството.
Изпълнителната власт е в ръцете на правителството, законодателната – в
правителството, Сенатът и Националното събрание, а съдебната власт е независима.

От 1789 г. насам партиите се самоопределят като леви или десни, но дясното се
асоциира с монархизма и затова много десни партии решават да не се самоопределят
като такива. Сред най-изявените леви партии са Социалистическата (Parti
socialiste) и Лява радикална партия (Parti radical de gauche), а от десните –
Съюз за народно движение (Union pour un Mouvement Populaire – в момента
управляваща) и Национален фронт (Front national). Националното събрание има 577
депутати, а Сенатът – 343 представители. Депутатите от Националното събрание
(долната камара на парламента) се избират мажоритарно на всеки 5 години, а
сенаторите от Сената от 2004 г. имат 7-годишен мандат.

В момента във Франция е в сила Петата република, чиито основи са положени след
Втората световна война от Шарл де Гол. По време на Петата република (при
Митеран) се премахва смъртното наказание и се разширяват личните свободи. По
времето на Митеран се правят и икономически реформи като национализация на
предприятия в сектора на обществените услуги, транспорта и енергетиката. При
Ширак седмичното работно време става 35 часа. Петата република се отличава с
активна социална политика. Социалните придобивки, като безплатно образование,
здравеопазване, увеличаване на минималната заплата, намаляне на работното време
и увеличаване на отпуските, се увеличават и утвърждават с преговори между
правителствата и гражданското общество, включително с активно стачно движение.

Политиците обикновено се делят на либерали и консерватори от европейски тип;
либертарианството е слабозастъпено и се счита за форма на краен либерализъм.

Франция е разделена на 18 региона, които от своя страна са подразделени на 101
департамента. Департаментите са номерирани според подредбата им по азбучен ред.
Тези номера се използват също в пощенските кодове и номерацията на превозните
средства. 13 от регионите се намират в метрополията, 1 обхваща о. Корсика, а
останалите 5 са задморски територии. Регионите не притежават юридическа
автономия, но имат някои административни права – могат да налагат собствени
данъци и да водят собствен бюджет.

Освен изброените по-горе административно-териториални единици, Франция упражнява
контрол и над няколко малки и непостоянно населени острова в Индийския и Тихия
океан – Клипертон, Европа, Глориосо, Хуан де Нова, Басас да Индия и Тромелин.

Франция е разположена в западната част на континентална Европа. На юг граничи с
Испания, Монако и Андора, на югоизток с Италия, на изток с Швейцария и Германия,
на североизток с Люксембург и Белгия. Има излаз на Средиземно море и
Атлантическия океан. Франция е отделена от Великобритания чрез Ламанша, но е
свързана с нея чрез подземен тунел. Общата площ на френската държава, вкл. с
отвъдморските територии и департаменти, възлиза на 674 843 km². От тях на
европейската част се падат 551 695 km². Държавните граници възлизат на 4082,2
km, разделени по следния начин:

Франция има петата най-силна икономика в света. Разнообразният климат оказва
влияние върху специализацията на селското стопанство. Франция заема водещо място
в Европа по производството на пшеница, мляко, месо, картофи, захарно цвекло и
грозде. Страната има традиции в шивашката промишленост. Световноизвестни са
френските вина, мебели, порцеланови, бижутерийни и парфюмерийни изделия. Развито
е производството на автомобили („Citroën“, „Renault“, „Peugeot“), на самолети,
ракети, кораби.

При Сен Мало е построена първата в света електроцентрала, която използва
енергията на приливите и отливите.

Прогнозно население от Евростат[3] до 2080 г. (със отвъдморските департаменти,
но без отвъдморските територии):

Франция притежава огромно културно наследство. То е богато, разнообразно,
отразява широките регионални различия, а също влиянието на имиграционните вълни
през различните епохи. Франция е дала на цивилизацията велики математици, много
философи, писатели, художници, века на просвещението, езика на дипломацията,
определената универсална концепция за човека и много други. Френският език в
течение на много векове е един от основните международни езици, и в значителна
степен запазва тази си роля и до днес. През дълги периоди от своята история
Франция е била основен културен център, разпространявайки своите постижения по
целия свят. В много области, като например, модата или киното, тя и до днес има
водещи позиции в света. В Париж се намира седалището на UNESCO – Организацията
на Обединените нации за образование, наука и култура.

Френкската литература е позната по цял свят. Тя започва да се развива от средата
на XII век. Франсоа Вийон е затворник, убиец и крадец. Животът му е изпълнен с
обрати. Той остава може би най-известния френски поет през Средновековието. През
този период историята се развива като прозаичен жанр в страната. Сред
най-видните представители на френската литература са:Оноре дьо Балзак,Виктор
Юго,Марсел Пруст,Албер Камю,Гюстав Флобер.

Френската архитектура се е развилава и променяла през различните епохи, през
които е преминала страната. Архитектурата е типична за Западната архитектура.
Съвременната Френската архитектура има и много иновативни насоки. Епохите, които
най-много са оказали влияние са:Сведновековието ивъзраждането. Най-значимите
френски сгради са в стли:Средновекковна архиктектура, Готически стил и
Ренесансов стил. Най-значимите сгради в страната са:Айфеловата кула,Катедралата
Нотър Дам дьо Шартър, Триумфалната арка, Лувърът и други.



https://bg.wikipedia.org/wiki/%D0%92%D0%B0%D1%80%D0%BD%D0%B0

Ва̀рна е град в североизточна България, разположен по бреговете на Черно море и
Варненското езеро, и административен център на едноименните община и област. Той
е най-големият град в Северна България и по българското Черноморие. Населението
на града по сведения на НСИ към 31.12.2015 г. се изчислява на 334 466 души,
което поставя Варна на трето място по големина в България след София и Пловдив.
На територията му е разположено Адмиралтейството на Българската армия.

В града се съхранява златно съкровище от халколита, за което се смята, че е
най-старото златно съкровище в света и е дало име на т.нар. Култура Варна .
Варна често се нарича „морската столица“ или „лятната столица на България“. и е
важен туристически и просветен център, изходна точка за курортите по Северното
Черноморие. Сред международните културни събития, които се провеждат в града, са
фестивалите Варненско лято, Любовта е лудост, Златният делфин, Август в
изкуствата, Видеохолика и други.

Варна е кандидат за Европейска младежка столица 2016 г. и Европейска столица на
културата 2019 г. Побеждава в надпреварата за Европейска младежка столица през
2017 г.

В древността градът носи името Одесос. Така е наричан от Теофан Одесополис, а
при други автори се среща и като Улисополис. След VI век в историческите
документи името Одесос изчезва. По времето на император Тиберий (14 – 27 г.) за
кратко градът се е казвал Тибериополис. В изследванията си археологът Павел
Георгиев посочва, че съществува надпис от 557 г., в който след смъртта на своята
съпруга Теодора император Юстиниан ѝ посветил град, който нарекъл Теодориада,
намиращ се на северния бряг на Варненското езеро. При царуването пък на
императрица Ирина в края на VIII век също за кратко е носил и нейното име –
Иринополис.

Предполага се, че сегашното му име идва от старобългарското *варнъ – „черен,
вран“. Друга теория свързва името с думата „вар“, означаваща води и минерален
извор. Първото споменаване на името Варна е в летописите за настъплението на
владетеля Аспарух и войските му, които "...дошли при т.нар. Варна, близо до
Одесос..." и заселването на прабългарите по тези места, но не е ясно името се
отнася за област, селище или за река. Теофан пише, че през 774 г. император
Константин V се отправил по море на поход срещу прабългарите, но когато дошъл до
Варна се уплашил и се върнал. К. Иречек смята, че това име е принадлежало не на
стария град Одесос, а на местност в околността, към Провадийската река и
Девненското езеро. Константин Порфироген пише, че Варна е река, същото е и
мнението на А. Вретос. От друга страна през 765 г. Никифор съобщава, че кавханът
на хан Умар бил убит от прислужниците си във Варна. Това убийство не би могло да
стане в стария Одесос, тъй като се счита че все още е византийско владение. Може
би Варна е някакво селище около Девненското езеро. Според братя Шкорпил
тракийско селище с името Варнас е имало по брега на езерото, в района под
„Джанавара“, където и днес се откриват множество археологични материали. Димитър
Димитров пък смята, че Варна е било селище в западната част на днешния град,
където има некрополи от времето на халколита. Братя Шкорпил търсят тракийския
корен на името Варнас. В началото на 20 век архимандрит Инокентий в своите
изследвания споменава, че името Варна идва от хуно-аварската дума варош
означаваща град. Кръстю Мирски пък предполага, че името идва от вар, варовик,
имайки предвид, че „в Варна и околността ѝ земята и камъните са варовити...“

Между 20 декември 1949 г. и 20 октомври 1956 г. Варна носи името Сталин, на
името на Йосиф Сталин..

Град Варна е разположен на северния и западния бряг на Варненския залив и край
Варненското езеро. Най-южната и централната част на града се свързват през
Аспаруховия мост. Варна заема площ от 238 km².

Южно от протока, свързващ залива и езерото, са разположени кварталите Аспарухово
и Галата. На северния бряг се намират промишлената зона и пристанищният
комплекс. Североизточно от тях са централната градска част с историческия център
(т.нар. „Гръцка махала“) и централните плажове.

Около града постепенно се образува агломерация с вилните зони край
„Евксиноград“, квартал „Виница“, чак до „Златни пясъци“ . Територията в посока
град Аксаково също е в процес на застрояване.

В чертите на града са курортните комплекси Св. Св. Константин и Елена и Златни
пясъци. Градът има пясъчни плажове и топли минерални извори с темература 35 –
50 °C.

Според 'Закона за териториалното деление на Столичната община и големите градове
(Пловдив и Варна) , територията на град Варна е разделена на следните пет
района:

Климатът на Варна е с морско и континентално влияние. Средната януарска
температура е 1,9 °С, средна юлска – 22,4 °С, средногодишната е 12,2 °С,
абсолютната минимална температура е –19 °С, абсолютната максимална е 41 °С.
Средните годишни валежи са 540,3 mm.

През 1972 г., по време на строителни работи, е открит Варненския халколитен
некропол, който датира около 4200 г. пр.н.е. В този некропол е открито
най-старото златно съкровище в човешката история, както и други предмети от
сребро, мед, бронз, кремък и глина. Известно е, че на брега на Варненския залив,
където сега се намира старата част на града се намирала крепостта Одесос. Тя е
основана от гръцки колонисти от йонийския град Милет по времето на мидийския цар
Астиаг (около 570 г. пр.н.е.) близо до старо тракийско селище в областта Варна.
През следващите векове градът е независима общност (полис), която се превръща в
един от основните търговски центрове в Черно море. През 341 г. пр.н.е. Филип II
Македонски обсажда Одесос, но не го превзема поради постигнато примирие. Само
след около 10 години неговият син Александър Македонски успява да завладее
града, който остава македонско владение до смъртта на Лизимах през 281 пр.н.е.,
след което възстановява независимостта си. Независимо от своите владетели –
елини, траки, македонци, а по-късно и римляни – Одесос остава винаги град със
самостоятелно управление, с развита култура, търговия и занаяти, както и селище
с традиции в сеченето на монети.

През 15 г. градът влиза в състава на новосъздадената римска провинция Мизия, а
през 2 век е обграден с нова крепостна стена от римляните. Един от паметниците
на древния Одесос са Римските терми. Те са най-голямата антична обществена
сграда, открита досега в България, и най-голямата като площ баня на Балканския
полуостров. Останките се намират в югоизточната част на днешна Варна. След
разделянето на Римската империя през 395 г. градът остава в границите на
Източната Римска империя, станала известна още като Византия. Нападенията на
готите от север, както и последвалата обществено-икономическа криза нанасят
сериозни удари върху града. По времето на император Юстиниан I градът изживява
икономически и културен подем. В началото на 7 век Одесос е разрушен от
нашествията на авари и славяни и е изоставен от жителите си, като по времето на
император Ираклий градът вече не съществува. Името Варна е упоменато за първи
път във византийските хроники от Теофан Изповедник и Патриарх Никифор през 680
г. във връзка с поемането на контрола на земите отвъд Дунав от аспаруховите
българи и тяхната победа при Онгъла над ромеите. Хронистите пишат:

В края на 8 век Варна е вече в пределите на българската държава, когато на власт
е хан Кардам. Към 970 г. Варна е превзета от Византия, но през 1190 г. цар Иван
Асен I я освобождава. Варна остава трайно в българската държава от пролетта на
1201 г., когато цар Калоян наново възвръща града. През 13 век – 14 век във Варна
има не само български, но и венециански, ромейски, генуезки, дубровнишки и
флорентински търговци. През 1369 г. цар Иван Александър отстъпва Варна на
добруджанския деспот Добротица в знак на благодарност за помощта, която той му
оказва за възвръщането на Видин в пределите на българската държава. От 1372 г.
до 1391 г. Варна е включена в Карвунското княжество на Балик.

През 1389 г. Варна е завладяна от османските турци. На 10 ноември 1444 г. край
Варна обединените полско-унгарски кръстоносни войски на крал Владислав III
Варненчик и трансилванския войвода Янош Хунияди са разбити от османците, което
слага край на антиосманската кръстоносна коалиция. Варна се превръша типичен
ориенталски град по времето на османското владичество в града, но запазва своето
стратегическо и търговско значение. През 18 век – 19 век Варна на два пъти е
освобождавана за кратко време от руските войски: през 1773 г. и 1828 г. През май
1854 г. във Варна се провежда съюзническа конференция на Османската империя,
Великобритания и Франция, които заедно воюват срещу Русия по време на Кримската
война (1853 г. – 1856 г.). По времето на тази война през Варна е прекарана
телеграфна линия, а през 1866 г. е завършена жп линията Русе – Варна, която
спомага за съживяването на търговията. Във Варна се създават община, банка,
болница, училище, църква и читалище, които спомагат за възраждането на
българския дух. На 12 март 1860 г., десет години преди създаването на
българската екзархия, е отслужена църковна служба за пръв път на български език.
На 24 май 1862 г. за първи път във Варна са почетени Св. Св. Кирил и Методий.

На 27 юли 1878 г. руските войски влизат в града по силата на Санстефанския
предварителен мирен договор от 3 март 1878 г. и на Берлинския договор от 13 юли
1878 г. След Освобождението Варна става важен административен, икономически и
културен център. В града е дислоциран Осми пехотен приморски полк, щаба на
Военоморските сили и други военни поделения. През 1892 г. във Варна е основано
първото параходно дружество, а през 1894 г. е поставено началото на българския
морски флот. През 1906 г. е тържествено открито новото Варненско пристанище с
вълнолом. От 20 декември 1949 г. до 20 октомври 1956 г. градът носи името
Сталин, по името на Йосиф Сталин.Варна е домакин на Световната олимпиада по шах
през 1962 г., а през 1969 г. – на Световното първенство по художествена
гимнастика.

През 2007 и 2008 година Варна печели класацията „Най-добрият град за живеене в
България“.

Първите информации за населението на Варна са от Средновековието, като тогава
градът е бил населяван от около 4000 души. Според първото преброяване след
Освобождението, населението на Варна е 24 555 души (1881 г.). Тогава градът е
бил вторият по големина в Княжество България, след Русе. След Съединението Варна
губи второто си място и оттогава е третият по население град в България.

Днес във Варна живеят около 5% от населението на страната. Според националното
официално преброяване през 2011 г. населението е 334 870 жители, което поставя
града на трето място по големина в България, а населението на общината е 343 704
жители – втора община по население в България.

Спрямо данните на НСИ към 31 декември 2015 г. Варна е населена от 334 466 души,
което го поставя града на трето място по големина в страната.

Варна е един от малкото български градове с положителен естествен прираст (4192
родени / 3600 починали за 2009 г.).

Район Приморски със своите над 105 000 жители е третият по население район в
България, след „Младост“ и „Люлин“ в Столичната община.

Забележка: В таблицата и на графиката по-горе броят на населението е посочен в
хиляди.

Численост и дял на етническите групи според преброяването на населението през
2011 г.:

В града и околността се намират множество храмове – както православни, така и на
други от разпространените религии в България – арменски православен,
евангелистки, мормонски, адвентистки и католически християнски храмове, джамия,
будистки център.

Към епархията принадлежат и 7 православни параклиса в града. В непосредствена
близост до Варна са и два манастира: „Св. св. Константин и Елена“ в едноименния
курортен комплекс и „Св. Димитър Солунски“ в местността „Евксиноград“. На около
30 km северозападно от Варна се намира действащият манастир „Св. Марина“.

На 15 km североизточно от града се намира националният паметник на културата
Аладжа манастир, създаден през 13 век.

От политическите и обществените промени през 1990 г. до 2012 г. Варна е имала
трима кметове. Първият от тях, Войно Войнов (СДС), е временно назначен през 1990
г. и управлява града до свикването на първите демократични избори през 1991 г.,
след падането на комунизма. На тези избори за кмет на Варна е избран Христо
Кирчев (СДС), който през 1995 г. е преизбран. На местните избори през 1999 г. за
кмет на Варна е избран кандидатът на БСП Кирил Йорданов. На следващите избори
през 2003 и 2007 той е преизбран на този пост като независим кандидат, подкрепен
от други партии, а на местните избори през 2011 г. – като кандидат на ГЕРБ. Със
своите четири мандата той е сред най-дълго управлявалите кметове в България в
съвременната история на страната. На 6.03.2013, под натиска на протестиращите
варненци, Кирил Йорданов подава оставка. На предсрочните избори за кмет (7 юли
2013 г.) кандидатът за кмет от ПП ГЕРБ Иван Портних печели 51,41% от гласовете
на варненци. Кандидатът за кмет Христо Бозов печели 48,59% от гласовете. На 15
юли 2013 г. Иван Портних се заклева и стъпва в длъжност като кмет на Варна.

ОбС, съставен след местните избори през 2003 г. общинския съвет е съставен по
следния начин: 20,4% – БСП, 12,5% – СДС, 7,4% – НДСВ, 4,7% – Обединен блок на
труда, 3,4% – коалиция „Справедливост за Варна“, 3,3% – коалиция „Движение
Гергьовден – Демократическа партия“. След местните избори през 2015 г. за
председател на Общински съвет – Варна е избран Тодор Балабанов

През 2010 г. бюджетът на Варна е 213,1 млн. лв, а за 2011 г. – 203,7 млн. лева.
За 2012 г. той е 186,954 млн. лв.

Градът е седалище на генералните консулства на Русия, Полша и Украйна, както и
на почетните консулства на Великобритания, Германия, Малта, Норвегия, Унгария,
Финландия, Франция, Чехия и Швеция. Варна е също част от така нареченото
движение Конвент на кметовете, с което доброволно се ангажира с повишаването на
енергийната ефективност и използването на възобновяеми енергийни източници на
територията на града.

Безработицата във Варна е на средното за страната ниво. Делът на частния сектор
е над 50%. Икономиката на региона е добре представена на национално ниво чрез
произведен брутен вътрешен продукт, представляващ 5,4% от националния. Малките и
средни предприятия са предимно в сферата на услугите.

Варна се нарежда на второ място след Бургас като туристическа дестинация в
България.

Морската индустрия е отрасъл, характерен за града. Обединява фирми, свързани с
морски дейности. В сектора са заети над 12 000 души, които заработват около 14 –
15% от приходите от продажби на общинската икономика. Това са предприятия от
корабостроенето, кораборемонта, морския транспорт, драгирането и поддържането на
морски пътища и съоръжения, и свързаните с тях услуги и дейности – „БулЯрд
Корабостроителна индустрия“ ЕАД (бивша Варненска корабостроителница),
Кораборемонтен завод „Одесос“ АД, „ТЕРЕМ – Флотски арсенал“ АД, „Корабно
машиностроене“ АД, „МТГ Делфин“ АД, „Строителен и технически Флот“ АД – Варна.
За близо 100-годишното ѝ съществуване в корабостроителницата са построени над
850 кораба, а до края на 2008 г. са завършени поръчки за 12 нови кораба, от
които два нови, за насипни товари, тип „Супрамакс“, по лиценз на японската
компания IHI-Marine United, за турската компания „Diller shiping and Trading“.
Кораборемонтен завод „Одесос“ АД е най-големият и най-добре оборудваният в
България, разположен на около 320 дка, със сух док за кораби до 35 000 бруто
регистър тона и възможности за ремонт на кораби до 150 000 бруто регистър тона.
„Корабно машиностроене“ АД произвежда разнообразно корабно оборудване (люкови
закрития, товарни и палубни механизми, компоненти за кормилни устройства),
плавателни съоръжения от бетон и метални конструкции с обем над 75000 тона. „МТГ
Делфин“ АД е голямо кораборемонтно и корабостроително предприятие на северния
бряг на Варненското езеро, с над 700 души персонал и с възможности за поставяне
на док на кораби до 18000 бруто регистър тона, кейове и производствени халета с
модерно краново и друго оборудване. „Строителен и технически флот“ АД – Варна
разполага с плаващи кранове, дълбачки, смукачки, шалани и друго оборудване за
извършване на драгажна (строителна и поддържаща) дейност, добив на инертни
материали.

Общо 73% от фирмите в сектора на информационните и комуникационните технологии
от Североизточния район на планиране (над 600 на брой) работят във Варна,
основно на българския пазар. Секторът използва технологии от всички поколения,
като модернизацията на съобщителната мрежа изостава. Навлизат четвърто поколение
(4G) мрежи и системи, въвежда се TCP/IP протокол в мрежите с общ достъп и
VoIP-услуги. Търсенето на образовани кадри нараства непрекъснато. Данните за
състоянието на бизнес единиците на територията на Варна следват посока към
непрекъснат растеж, както по отношение на приходите от продажби, така и по
инвестирани средства за придобиване и придобити дългосрочни материални активи. В
структурата на икономиката за 2006 г. с най-голям дял са големите фирми, с 90%
от общия брой предприятия, общо 17 614. Малките фирми притежават 1651
предприятия. На територията на Варна са 42% от всички големи предприятия,
работещи в целия планов район. Големите фирми продават през 2006 г. продукция за
3 767 547 лева. Това са и най-крупните инвеститори в региона. В дългосрочни
активи са били вложени 1 394 251 лв. Микрофирмите са на второ място по приходи
от продажби, но средните фирми имат по-голям дял в дълготрайни активи.

Димитър Илчев, известен автомобилен доставчик, през 1936 г. започва производство
на автобуси върху основата на автомобили Chevrolet. Производствената дейност се
извършва в цехът в квартал Аспарухово. Първоначално превозните средства са
именовани като омнибуси, трамбуси. Произведените автобуси са обслужвали различни
линии във Варненския регион и са се движели по междуградската линия Варна –
Бургас.(Автобуси Херкулес )

В началото на 90-те британският автомобилен производител Rover построява
предприятие за сглобяване на автомобили в морската ни столица. Заводът е открит
през 1995 г. и е в близост до ВАМО – завода за дизелови двигатели. Сложното
икономическо състояние, в което изпада производителят и нестабилността на
автомобилния пазар, внасянето на автомобили на по-ниски цени, води до
затварянето на предприятието през септември 1995 г. Общо от модела Rover Maestro
са произведени 2200 автомобила.

Във Варна през 1966 г. e основан Радиозавод Варна за производство на
навигационни системи и радари. През 1987 г. е основан Елдом. Предприятието
произвежда домакински електроуреди.

Сферата на услугите и търговията е представена от следните основани във Варна
търговски вериги: супермаркетите „Пикадили“, „Мандарин“, фалирал и закупен от
„Пикадили“, и „Мамбо“ (по-късно „Пикадили експрес“). Заедно с тях днес в града
имат филиали всички големи търговски вериги.

Във Варна има няколко централни пазара, специализирани за: плодове и зеленчуци –
Пазар „Централен“ (Кооперативният пазар), Пазар „Часовника“ (Синият пазар),
Пазар „Чаталджа“, Базар „Левски“; цветя – Пазар за цветя „Чаталджа“ и Пазар за
цветя „Катедралата“; риба – Рибен пазар „Варна“, както и други по-малки
квартални пазари. Във Варна има общо над 15 пазара.

Днес присъстват почти всички национални радиостанции в УКВ-обхват, някои от
които имат местни емисии новини. От Варна излъчват Радио Варна , основано през
1933 г. и Радио Браво до 2015 г.,когато честотата му става част от бургаската
радиоверига Мая. . Трите национални телевизии имат дългогодишно присъствие в
ефира, така и по останалите начини на разпространение. От Варна излъчва с БНТ 2
вторият регионален канал на БНТ 1. Местни телевизии са ТВ Варна и Телевизия
Черно море, чиято аудитория обхваща Варна и цяла Източна България, и Телевизия
„Ариел ТВ“, която се разпространява по кабел.

Наред с националните печатни медии, които имаха приложения за региона, във Варна
се печатат регионални вестници и списания, като Позвънете, Народно дело , Черно
море и Морски вестник , както и списание Морски Свят

Варна е главен университетски здравен център в Източна България. Обслужва със
спешна и токсикологична помощ северното Черноморие, както и Североизточна
България. Разполага с квалифицирани кадри от всички сфери на медицината. Център
по изгаряния и отравяния се намира във Военно-морската болница, която е
специализирана и като болница на НАТО. Сред най-големите здравни заведения на
Варна са „Св. Марина“ – терапевтичен блок за многопрофилно лечение; „Св. Анна“,
популярна като Окръжна болница – с диагностичен блок и спешна помощ, 2
АГ-болници, няколко поликлиники, най-големият онкодиспансер извън столицата,
психодиспансер, очна клиника и други здравни звена. В града се строи
кардиологична болница.

През Варна преминава паневропейски транспортен коридор 8. През града преминават
Автомагистрала А2 – „Хемус“ и Автомагистрала А5 – „Черно море“, част от
Паневропейски транспортен коридор 8 и Европейски път E87. Едно от най-големите
транспортни съоръжения е Аспарухов мост.

Железопътна гара Варна обслужвала първата жп-линия в страната. От гарата тръгват
различни влакове: - пътнически до селата Аспарухово и Кардам и до градовете
Карнобат, Бургас, Добрич и Шумен; - бързи до София, Пловдив, Русе и Плевен; -
ускорен бърз до София.

Западно от Варна е разположено Летище Варна – третата по важност българска
аерогара. То обслужва над 65 български и чужди авиокомпании, които изпълняват
редовни и чартърни полети до над 35 държави. Аерогарата е едно от трите
международни летища в страната с целогодишен режим на работа. През зимата се
поддържат 7 редовни линии, 28% от пътниците от/до Варна пътуват по работа.  През
2014 г. през аерогарата са преминали близо 1,4 милиона пътници. Летището е
свързано с няколко възможности за транспорт до града – автобусна линия;
таксиметрови услуги и коли под наем. Автомобили под наем предлагат няколко
международни компании и една българска фирма. През пролетта на 2012 г. е открита
изцяло обновената писта на летището, а през 2013 г. е открит терминал 2 на
летището. Първата частна авиокомпания в България – Ер Виа – е със седалище във
Варна.

Морска гара Варна през 2006 г. е обслужила 31 650 пътници от вътрешно и
международно плаване. Общо 23 големи круизни кораба с 9200 пътници са посетили
Варна.

Пристанище Варна e разположено на Черноморското крайбражие при Варна (терминал
Варна Изток) и във вътрешността на Белославското езеро, при Девня (Терминал
Запад). То е най-голямото българско пристанище и разполага с общо 34 корабни
места, с максимално допустимо газене от 11,30 m. През 2011 г. са обработени 9,15
милиона тона товари, като по този показател изпреварва Пристанище Бургас.

Автогара Варна обслужва национални и международни редовни линии, а Частна
автогара „Младост“ осъществява редовен транспорт с автобуси по цялото
Черноморие, до близките населени места и курорти.

Две фирми стопанисват вътрешните градски линии: „Градски транспорт“ ЕАД
(включително и тролейбусните линии) и „ДелтаКар", а „Автотрейд“ ООД. и „Мако“
ООД – маршрутните линии. До 9 май „Транстриумф“ обслужваше част от автобусните
линии, но поради проекта за интегриран градски транспорт, всички линии преминаха
към „Градски транспорт“ ЕАД, освен 409, който е наполовина към община Аксаково.
Във Варна има близо 60 автобусни, 4 тролейбусни линии и 3 маршрутни таксиметрови
линии. В града се изпълнява интегриран проект за градския транспорт, по който
неотдавна бяха доставени 70 нови автобуса (20 автобуса „Solaris Urbino 12" и още
20 соло „Solaris Urbino 12 CNG" на метан и 30 съчленени „Solaris Urbino 18") и
30 нови тролея с марка „Škoda 26Tr Solaris" по друг проект.

По проекта също така са изградени велоалеи, BRT коридор (от англ. – Bus rapid
transit, бърз транзит на автобусите) и нова електронна система за таксуване и
информационни табла по спирките. Преди година също така заработи и сайт, чрез
който всеки в реално време може да се информира за движението и разписанието на
градския транспорт.

Във Варна е основано през 1920-та година Висше търговско училище, първото такова
училище в България.

Във Варна се намират Институт по океанология, Център по хидро- и аеродинамика
(доскоро институт) към Институт по металознание, съоръжения и технологии „Акад.
Ангел Балевски“ и филиал на Институт по метеорология и хидрология към БАН.

Варна разполага с драматичен театър, детски и куклен театър, както и с един
частен театър. Варненската опера е открита на 1 август 1947 г. Операта
организира от 2000 г. всяка година Коледен и Великденски музикален фестивал, а
от 2010 г. и „Опера в Летния театър“. Всяка година бива организиран
Международният музикален фестивал „Варненско лято“. Варненската опера е
гастролирала в Югославия, Чехословакия, Украйна, Италия, Испания, Гърция, Индия,
Румъния, Египет, Германия, Швейцария, Австрия. През 1999 г. Варненската опера се
обединява с Варненската филхармония и продължава дейността си под названието
Оперно-филхармонично дружество „Варна“. От 28 юли 2010 г. Драматичен театър
„Стоян Бъчваров“ и Оперно-филхармонично дружество „Варна“ са обединени в
Театрално-музикален продуцентски център „Варна“. След обединението Драматичен
театър „Стоян Бъчваров“ запазва името си, но Оперно-филхармонично дружество
„Варна“ се преобразува в Държавна опера-Варна.

На 26 март 1912 г. кметът на Варна Иван Церов полага основния камък за театрална
сграда на пл. „Независимост“. На 12 март 1921 г. се открива първият театрален
сезон с пиесата „Инстинктът“ от Анри Кестмекер. Спектаклите се играят в зала
„Съединение“, сега сцена „Филиал“, тогава дървена пристройката към часовниковата
кула, изпълнена по общинска поръчка от арх. Сава Димитриевич, където освен
театрални представления се изнасят литературно-музикални вечери и концерти. През
1927 г. варненската общественост възобновява идеята за нова театрална сграда и
подпомага финансово строежа с дарителска кампания. За по-малко от месец се
събират 1 милион лева. Управителното тяло на Народната театрална кооперация
отпуска заем от 2 милиона лева. В проекта на арх. Никола Лазаров на определен
етап от строителството участва и арх. Дабко Дабков. Цялостно строежът е завършен
от градския архитект Желязко Богданов през 1932 г. През 1947 г. новата сграда
приютява новосъздадената опера.

Фестивален и конгресен център – Варна (ФКЦ) е открит през 1986 г. От създаването
си той се налага като център на най-престижните местни събития в сферата на
изкуството и културата. Там, освен артистични прояви и фестивали, се организират
и научни срещи, семинари, различни фирми отбелязват своите годишни празници. ФКЦ
е съорганизатор на Международния филмов фестивал „Любовта е лудост“, фестивала
на българския игрален филм „Златната роза“, фестивала на европейските филмови
копродукци, международния музикален фестивал „Варненско лято“, Варненския
театрален фестивал, международния майски хоров конкурс, международния балетен
конкурс „Варна“, европейския музикален фестивал, Коледния и майския салон на
изкуствата, международния детски фестивал на изкуствата „Съзвездие море –
слънце, младост, красота“. Сградата на Фестивален и конгресен център се намира в
непосредствена близост с входа на Морската градина.

Създадено е като музикално училище през 1944 г. и е първият държавен музикален
институт във Варна. През 1956 г. училището получава името на бележития музикален
педагог, критик, композитор, академик Добри Христов. Възпитаници на училището са
изявени диригенти, композитори, певци, концертиращи артисти, музиковеди,
оркестранти, преподаватели във висши училища, музикални и балетни педагози,
балетни артисти. Сградата на училището „Д. Христов“ е паметник на културата,
публична държавна собственост към Министерството на културата. От януари 2004 г.
получава статут на Национално училище по изкуствата, което е първото
извънстолично национално училище.

Варненският Археологически музей заема площ от 2000 m2 и има 32 зали с постоянни
изложби: Праистория, Античност, Средновековие, Възрожденска иконопис. Там се
намира и най-старото златно съкровище в света, датирано отпреди 4000 години
преди Христа. Първите археологически материали са били събрани от Карел Шкорпил
и Анание Явашов през 1887 г. На 3 юни 1887 г. с наличните находки уреждат музей
в Градската библиотека. Четири години по-късно, по нареждане на тогавашното
Министерство на народното просвещение (1892 г.), без желание, варненските дейци
са принудени да изпратят сбирката в София, за създаване на централен музей (1893
г). Година по-късно (1894 г.) Карел Шкорпил урежда нова музейна сбирка, която
пренася в Девическата гимназия (1895 г.). Дълги години заради нежеланието на
министерството да се създават музеи извън София, археологическата сбирка се
помещава в приземието на Девическата гимназия. През 1906 г. тържествено в
помещение на тавана на гимназията е открит Окръжен музей. През 1993 г. сградата
на гимназията е изцяло заета от възстановения Археологически музей.

Българските изпълнители Йорданка Христова,Веселин Маринов,Георги Германов и
други са посветили свои песни на града.

Варна е известна и с традиционния хипарски празник в България „Джулай морнинг“,
възникнал още по времето на социалистическия режим. Всяко лято на 30 юни срещу 1
юли големи групи хора се събират на варненския вълнолом (през последните години
и в други местности по цялото Черноморие), за да посрещнат заедно слънцето,
което изгрява над морето.

Градът има многогодишни традиции в спорта. Действащи са няколко футболни
стадиона, сред които базите на ПФК Черно море (Варна) и ПФК Спартак (Варна). В
процес на пълно преустройство е градският стадион „Юрий Гагарин“, чието име ще
бъде променено на „Варна“. След края на новоизграждането му стадионът се очаква
да отговаря на всички изисквания на УЕФА и да бъде най-модерният в България.
Традиционно националният отбор на България по волейбол играе във Варна. Четири
поредни лиги са се състояли в Двореца на културата и спорта. В последните години
градът се обособява и като център за плажен волейбол и кандидатства за
град-домакин на Световните киберигри. Многократно Варна е била домакин на
спортни прояви като Световното първенство по Водно спасяване през 1970 г.,
Световното първенство по художествена гимнастика през 1969 г. и през 1987 г.,
Републиканското първенство по карате „Киокушин“. В града има клубове по тенис,
баскетбол, плуване, бейзбол, бокс, културизъм, стрелба, езда, колоездене,
картинг, спортно ориентиране, а от Аспаруховия мост се правят скокове с въже
(бънжди).

Градът е част от Стоте национални туристически обекта на БТС с Археологически
музей (Варна) и Военноморския музей.

Римските терми на Одесос са сред най-запазените архитектурни паметници от
античния период в страната и се намират в югоизточната част на днешния град, в
близост до пристанището. Термите са изградени към края на 2 век. Според
проучванията височината на сводестите конструкции е била над 20 m, а общата площ
на съоръжението около 7000 m². Баните са работили до края на 3 век. През 19 век
подземията на термите са ползвани като затвор. През 1892 г. стамболовистите
затварят и изтезават в термите Петко войвода. В днешни дни през лятото в термите
работи летен театър, изнасят се концерти.

Със своите 850 декара Морската градина на Варна е национален паметник на
градинското и парковото изкуство. Нейното строителство е по проект на Антон
Новак, чешки градинар-декоратор, поканен в града от Карел и Херман Шкорпил. В
морската градина има Алея на възрожденците с паметници на бележити българи от
Възраждането и националноосвободителните ни борби. На входа на Морската градина
се намира паметник на Антон Новак. Неповторимостта и притегателната сила на
Морската градина или Приморския парк се дължат и на съседството на морето, и на
плавното преливане на морския ландшафт със зеленината на бреговата зона.
Плитководието на Варненския залив и подхранването на брега от едрия пясъчник от
срутищата на високия скат обуславят по-нататъшното разширяване на бреговата
ивица навътре в морето. Средно на всеки квадратен метър от ската се падат 5 m2,
отвоювани в морето. Тази особеност на нарастване на Приморския парк към морето,
както и развитието на морските спортове, го правят привлекателно и перспективно
място за отдих и почивка.

Така наречената и силно оспорвана от гражданите „Алея първа“ (проект) е зона
между Морската градина и плажа. От 2001 г. тя се стопанисва от консорциумъат
„Алея първа“ обединяващ всички концесионери на варненските плажове – „Фамилия“
ООД, „БГГ“ ЕООД, „Камбана“ ЕООД, „ЕТ Дист – Димитър Атанасов“ и „Лазурен бряг
91“ ЕООД. През март 2009 г. терените на Алея първа са преактувани като частна
държавна собственост от заместник-областния управител на Варна в нарушение на
чл. 6, ал. 1 и ал. 3 от Закона за държавната собственост и са продадени на
„Холдинг Варна“ (групировката ТИМ). От 2012 г. холдингът започва 5 големи
строежа върху площ от 118 декара на варненския бряг. Проектът се поддържа от
държавната власт – всички правителства, в разрез с позицията на гражданското
общество, което иска да запази автентичната морска природа на парка.,

В близост до Варна на площ от 13 207 декара се намира природният парк Златни
пясъци със скалния Аладжа манастир. Той е вторият обявен парк в България след
Национален парк Витоша.

Със своите 800 декара паркът резиденция Евксиноград е национален паметник на
градинското и парковото изкуство. Неговите архитектурни и исторически паметници,
както и неговото минало на духовен център, го правят желано място за посещение и
отдих. Той е естествено продължение на Морската градина на север и връзка с
парка на курорта Константин и Елена.

Сред известните политици с варненски произход са Илко Ескенази (СДС), Александър
Йорданов (СДС), Миглена Тачева (НДСВ), Даниел Вълчев (НДСВ), Николай Василев
(НДСВ), Борислав Ралчев (НДСВ), Петър Димитров (БСП), Меглена Плугчиева (БСП).
Варна е роден град на учени и изследователи в различни области. Видни учени
родени в града: Димитър Чернев, Милко Бичев, Илия Вълков, Фриц Цвики. Градът е
родно място на много хора, реализирали се в различни области на културата.
Актьорите Катя Динева, Христо Гърбов, Иван Кондов, Стефан Мавродиев са от
морската столица. Композиторите Анастас Наумов и Хайгашот Агасян, музикалните
изпълнители Николай Докторов – кавал, Ваня Щерева, Тодор Костов, Филип Киркоров,
Десислава Добрева, Гери-Никол, Дарина Йотова – ДАРА са родени във Варна.
Художниците Георги Велчев, Борис Георгиев, Ванко Урумов, скулпторът Кирил
Шиваров, писателят Мирослав Господинчев и много други.



https://bg.wikipedia.org/wiki/%D0%A1%D1%82%D0%B0%D1%80%D0%B0_%D0%97%D0%B0%D0%B3%D0%BE%D1%80%D0%B0

Ста̀ра Заго̀ра е град в Южна България, един от основните икономически центрове в
страната, както и основен транспортен възел на Южна България. Той е център на
едноименните община, област и регионална асоциация на общините РАО Тракия.
Градът е с население от 148 443 души по данни на ГРАО към 31.12.2015 г. и
образува по данни на НСИ 5-тата по големина градска агломерация в България с
население от 213 444 жители (към септ. 2007 г.), както и 5-тата по големина
област в България с население към 31 декември 2015 г. от 323 685 души.
Стабилното икономическо развитие на региона му отрежда второ място по БВП на
глава от населението в страната.

В града се намира най-старият в Тракия български театър – Драматичен театър "Гео
Милев", античният Форум на Августа Траяна, а на 14 km от центъра на града е
разположен националният балнеологичен курорт Старозагорски минерални бани. През
1925 г. е открита втората след София опера в страната – Южнобългарската опера
(днес Държавна опера Стара Загора), а през 1895 г. – първият градски парк от
европейски тип в България-Аязмото. В града се намират още и Музеят на религиите
и Музей „Неолитни Жилища“.

Градът е разположен в Старозагорското поле – източната част на Горнотракийската
низина, заключена между Сърнена Средна гора, Светиилийските възвишения,
Манастирските възвишения, Сакар планина и Чирпанските възвишения, край река
Бедечка със средна надморска височина 196 m. Намира се на 209 km по шосе и 250
km по жп линия от София.

Градът е съставен от отделни квартали, които гравитират около централната част
на града. Преди Втората световна война в покрайнините на града се оформят
квартали от бежанци от тракийските и македонските български земи. Повечето от
кварталите са изградени след Втората световна война след като масово селското
население в региона се преселва в града, за да осигури работна ръка за новите
промишлени мощности, а няколко квартала са присъединени села.

Според кадастралната карта кварталите на града са: Аязмото, Бедечка-Градински,
Васил Левски, Възраждане, Гео Милев, Голеш, Дъбрава, Железник, Зора, Индустрия,
Казански, Колю Ганчев, Лозенец, Македонски, Митрополит Методий Кусев,
Опълченски, Самара 1, Самара 2, Самара 3, Славейков, Студентски град, Три
чучура, Три чучура-север, Три чучура – юг, Атюрен, АПК и Централната градска
част на Стара Загора.

Климатът на градската територия е преходноконтинентален с полъх от Средиземно
море. През зимата времето е по-меко и по-топло в сравнение с градовете в
Тракийска низина, тъй като Средна гора предпазва от студените северни и
североизточни ветрове. В района виреят рядко срещаните в България екзотични
дървесни видове магнолия, кедър, смокиня, лавър (дафиново дърво), нар, бадем,
райска ябълка, кипарис. Средната годишна температура е 12,9 °C (средна януарска
+1 °C и средна юлска +23,9 °C) със средногодишна валежна сума 598 mm.
Северозападно от Стара Загора на около 16 km се намират Старозагорски минерални
бани, а северно от града на около 15 km има друг минерален извор в село Ягода.

Територията на община Стара Загора попада в Среднобългарския биогеографски район
– подрайон Горнотракийска низина, отличаваща се предимно с равнинен характер,
интензивно земеделие и значителна урбанизация. Това предопределя до голяма
степен бедно по състав и изобилие биологично разнообразие, съхранено основно по
склоновете на Сърнена гора и местата с екотонен ефект в равнината. Характерни
горски съобщества са ксеротермните гори от цер, благун и космат дъб. Понастоящем
доминират тревни, храстови и агроценози, като съставът им е разнообразен.

Единственото известно за науката находище на защитен от Закона за биологичното
разнообразие растителен вид е това в местността „Карасиврия“, северно от гр.
Стара Загора, на звъниколистен тъжник (Spiraea hipericifolia). Видът е включен и
в Червената книга на Р. България.

Фауната в района е съставена от европейски, европосибирски и холопалеарктични
видове. Наред с тях са разпространени и много топлолюбиви средиземноморски,
преходносредиземноморски, предзоазиатски и степни видове. Степента на срещане на
редки видове и ендемизмът са най-силно изразени при безгръбначните. Сравнително
добри са дивечовите запасите на заек, сърна, благороден елен и дива свиня.
Значителни са възможностите за увеличаване запасите на колхидския фазан и
яребицата.

Стара Загора е един от най-древните градове в света и през епохите градът е
носил много имена, но най-често се споменават 8 от тях: Берое, Августа Траяна,
Иринопол, Боруй, Верея, Ески Загра, Железник и Стара Загора.

Най-ранните следи от цивилизация в региона на Стара Загора се отнасят към края
на 7-то хилядолетие пр. Хр. Тогава, почти едновременно, върху днешната територия
на Стара Загора и в близките ѝ околности възникват четири праисторически селища,
едно от които е било най-голямото в българските земи в продължение на 6 хиляди
години. Някои учени считат, че там се е намирал древнотракийският Берое.

През 1968 г. в града са открити Неолитни жилища от средата на 6-то хилядолетие
пр.н.е., които са най-запазените и с най-богатия фонд в Европа и са превърнати в
музей.

Установена е голяма гъстота на заселванията през неолита и халколита, над 120
праисторически селища и 5 праисторически селищни могили, с множество находки,
като една от тях е и най-голямата в Европа. Животът тук започва в края на 7-мо
хилядолетие пр. Хр. и продължава до 12-ти век сл. Хр.

При мащабни проучвания през 70-те години край Стара Загора е открит и
най-големият рудодобивен център в света през V хилядолетие пр. Хр. Тези
най-древни в Европа метални рудници са на близо 7600 години. Металните рудници
край града са обслужвали огромен ареал от Древния свят. През 2014 археолозите от
Регионален исторически музей (Стара Загора) откриват първата фабрика за
производство на мед в Европа, на възраст над 7 000 години.

В района на днешна Стара Загора преди около 2500 години е основан Берое. През
46-та година Берое е присъединен към Римската империя и става част от провинция
Тракия. През 106 г. император Траян дава на града права за самоуправление и го
прекръства на Августа Траяна. Градът се превръща във втори по големина
икономически, административен и културен център в провинцията. Известният римски
историк Амиан Марцелин пише: „Големите градове Филипопол и Августа Траяна, които
в древността се наричали Евмолпиада и Берое, красят провинция Тракия“.

Градът има самостоятелно общинско управление, градски съвет и Народно Събрание и
се ползва със специален статут. По специална заповед именно в този град се
заселват ветераните от войните, водени от Римската империя. По времето на
император Марк Аврелий (161 – 180) в града са построени прави улици, десетки
жилищни и обществени сгради, градски стени, ограждащи площ около 50 ha и
подсилени с около 40 кули, от които са проучени 11, водоснабдяване, канализация,
театрална сграда, храмове, пазари, одеон, терми, форум. Построен е и театрон с
мраморни седалки, от който са се наблюдавали зрелищните гладиаторски битки,
шествията, тържествата, или пък събранията, където са се решавали важните за
града дела. В града е съществувал гимназион, а спортните събития са се
провеждали на стадион. В града се развиват изкуствата и музиката, за което
свидетелстват намерените образци на бронзовата и каменната пластика, ювелирното
изкуство, грънчарството, стъклени предмети, статуи и надписи за Орфей.

През 3 – 4 век Августа Траяна е частично разрушена при нападенията на готите, но
в началото на 4 век е наново укрепена.

През периода на късната античност (ІV-VІ в.) градът отново носи името Берое.
Времената са свързани с преместването на столицата на империята от Рим в
Константинопол, ускореното християнизиране на местното население, готските
нашествия в края на IV в. и опустошителните набези на хуните в средата на V в.

През късната античност в Берое започва масово християнизиране на местното
население, особено след Медиоланския едикт. Градът е едно от най-активните
средища на ранното християнство. Пръв въвежда християнството тук апостол Карп –
един от 70-те апостола на Иисус Христос и ученик на апостол Павел. Берое става
седалище на епископия, прераснала в архиепископия. Епископът на Берое Демофил
взема участие в Църковния събор в Сердика. През 355 г. римският папа Либерий е
заточен в Берое, а Демофил заминава за Константинопол, където достига най-висок
ранг – патриарх на Византийската империя.

През 6-ти век градът се споменава като Берое в календар на готите под датата 19
ноември, свързана с известните 40 жени-мъченички. В края на века градът е отново
разрушен, но след това възстановен и носи името Верея.

За пръв път областта Загоре (Загора) се споменава в известията на Георги
Амартол, повторени от Лъв Граматик, Георгий Кедрин и Симеон Метафраст, където се
описва помощта, която българската войска на Тервел оказва на император Юстиниан
II при възстановяването му на константинополския трон. По този повод през 705 г.
между Византийската империя и България се сключва мирен договор, според който на
България се отстъпва областта Загоре. Три години по-късно, според други
източници, Юстиниан II се опитал да си възвърне областта, но бил разбит край
Анхиало. Според по-късните известия на Теофан Изповедник през 716 г. между новия
император Теодосий III Адрамит и Тервел е сключен нов договор, според който към
окончателно отстъпената област Загора на българите се отстъпва и още една част
от Тракия, на запад от Загора, до „Милеона в Тракия“. През 717 г. Тервел оказва
нова помощ на империята с голяма армия и разбива 30-хилядна арабска армия,
обсадила Константинопол. След това Берое няколкократно преминава ту към
Византия, ту към България.

През 784 г. град Берое е във владение на Византийската империя, а византийската
императрица Ирина посещава града заедно със сина си Константин VI и голяма свита
придворни. Императрицата възстановява града и го нарича Иринопол, Градът на
Ирина. Летописецът Теофан Изповедник описва посещението на императрицата в
Берое: „През тази година, през месец януари, индик седми, споменатият Ставракий
се завърнал от земята на склавите и на хиподрума отпразнувал с триумф победата
си. А през месец май от същия седми индик императрица Ирина със сина си и много
войска излязла в Тракия, носейки със себе си музикални инструменти, и стигнала
до Берое. Тя заповядала да застроят този град и го преименувала Иринопол“.

През 812 г. Иринополис отново е български и носи името Берое, след победоносната
война на Крум от 812 г. Историческите източници показват, че мирния договор от
817 г. българската държава предприема широкомащабни действия за защита и
укрепване на района южно от Стара планина, от Берое до морето и за трайното му
присъединяване към България. До 860 г. Берое е български и през този период
неговото население вече е преобладаващо българско. За няколко години
византийците отнемат областта Загора, но по време на покръстването на княз Борис
I в 864 г. областта Загора и град Берое са върнати на България. В хрониките за
връщането на областта са посочени и нейните граници – от Сидера (Железни врата,
дн. Змейовски проход) до Дебелт. В границите на България градът е център на
комитат и запазва ролята си на едно от най-големите административни, стопански и
религиозни средища. Императорите са живеели продължително време тук, използвайки
Боруй като втора столица. От тук те са организирали походи срещу северните
нашественици–печенеги и кумани.

Каменните релефи от Стара Загора от 8-9-ти век са с висока културна и
историческа стойност, признати са за шедьовър на изобразителното изкуство и са
едни от най-интересните археологически находки в Европа.

До края на X в. градът е в български ръце и придобива изцяло български характер.
Българите наричат града Боруй (видоизменена форма на тракийското Берое).

Посетилият града пътешественик ал-Идриси съобщава, че през XI—XII в. по пътя от
град Верои до неотъждествения днес град Пацимиск се минава през следващи една
след друга посевни площи, непрекъснати обработени полета, големи села, много
лозя, овощни градини, покрай многобройни стада овце, едър и дребен добитък. По
време на кръстоносните походи, когато войските на Фридрих I Барбароса минават
през Балканите, австрийският свещеник Ансберт, който е имал достъп до
императорската канцелария, пише за град Верея, че е „голям, богат град“, който
кръстоносците превзели, ограбили и опожарили.

Османските войски нападат Боруй и Пловдив през 1364 г. при първия поход на Лала
Шахин, но едва след втория му поход през 1372 г. завладяват Боруй. Най-голямата
битка е станала на върха Българско кале, на 5 km западно от града.

Най-ранният османски документ, в който се споменава градът, е от 1430 г. Там той
вече се нарича Ески Хисар. Османците, знаейки за старата история на града като
център на областта Загоре, заварват в града огромно количество културно и
историческо наследство и още в първите години го кръщават с най-различни сходни
имена – Загр и Атик (Древна Загра), Загра и Атик хисар (Древният град Загра),
Загра, Загра и Ески Хисар, Загралъ Ескиси (Стара Загра), Ески Загора (Древна
Загора), Заграси Атик, Загралие Ескиси, Ескиси Загора (Стара Загора). По-късно
обаче, през XVII век, се налага една единствена форма – Ески Загра.

Според Евлия Челеби през XVII век в Стара Загора има 3000 къщи, около 760 пътища
и 14 махали. По това време е имало 5 джамии: Алипаша, Текке, Налбей, Ноктаджъ и
Хамзабей. Имало е още 1 медресе, 42 училища, 5 хамама (с имена: Аладжа, Паша,
Йени, Чифте и Кючук хамам), 1 безистен и 855 дюкяна. Интересно е, че не
споменава наличието на българско население в града, въпреки, че има данни за
надгробни плочи с български имена. Друго доказателство за това е запазен гръцки
надпис в църквата „Свети Димитър“, който показва наличието на църква на това
място много преди 1743 г., обслужваща християнското население.

През 1788 г. върлува чумна епидемия, а през 1792 г. настъпват глад и суша, мор
по добитъка, градушки унищожават цялата реколта. През това време из населените
места минават военни контингенти с наказателни цели, които „свалят от голия
ризата, а от босия цървулите“. Най-тежки са обаче 1813, 1814 и 1815 години: това
са чумавите години, известни с името „Голямото Чумаво“ или „Големия Карън“.
Следващата чумна епидемия идва през 1837 г. и се нарича „Малкото Чумаво“.

През 1841 г. в града е основано класно училище, което прилагало програмата и
методите на габровската Априловска гимназия. През 1863 г. се открива девическо
класно училище. В Стара Загора са учителствали Неофит Рилски, Иван Богоров,
Петко Славейков и други. Тук са се учили и завършват с отличен успех Васил
Левски и Райна Попгеоргиева. Градът е родно място на редица видни български
възрожденски дейци като Захари Княжевски и Александър Екзарх. Две години тук е
творил и Николай Павлович, който възнамерявал да открие рисувално училище.

През 1858 г. по предложение на старозагорския възрожденски деец Тодор Шишков
местните жители започнали да наричат града си Железник. Това е била остра
реакция срещу турското наименование Ески Загра. От този момент нататък името
Железник се среща в редица документи, в периодичния печат, в надгробни паметници
и строителни надписи. Поради голямата будност и настойчивост на заралии, на 13
април 1871 г. градът получава и днешното си име Стара Загора. Идеята е била на
друг изтъкнат старозагорски деец по онова време – хаджи Господин Славов. Това се
случва през 1871 г. на проведения в Цариград Народен църковен събор, на който е
учредена Загорска епархия. Впоследствие градът приема името Стара Загора и става
първият български град, преименуван с българско име още преди Освобождението.

Д-р Иван Богоров в своята книга „Няколко дена разходка по българските места“
(1868) отбелязва, че Ескизаарското поле е едно от най-плодородните в цяла
Румелия и че Ески Загра е един от най-населените с българи градове в Румелия.

Избухналото в Босна и Херцеговина въстание през 1875 г. подтиква българските
революционери към действия и те вземат решение за обявяване на незабавно
въоръжено въстание в България. За център на въстанието се избира Стара Загора,
тъй като старозагорският комитет е най-силен. За ръководител на въстанието в
града е избран Кольо Ганчев, заможен за времето си човек с положение в
обществото и председател на Старозагорския революционен комитет – едно от
най-големите действащи звена с членска маса над 100 души.

След неуспеха на въстанието турските власти арестуват около 600 души.
Ръководителят на въстанието Кольо Ганчев също е заловен и след категоричния му
отказ да склони към предателство, той е измъчван месеци наред, ослепен и накрая
обесен публично пред очите на старозагорци. Последните му думи са:„Исках да
развея българското знаме върху турския конак и да видя Отечеството си свободно!“
Въпреки поражението, Старозагорското въстание изиграва огромна роля за засилване
на общия революционен подем сред българския народ и подпалва искрата за
Априлското въстание, а знамето на Старозагорските въстаници е първообраз на
днешния български флаг.

В началото на юли Предният отряд настъпва на юг от Стара планина и на 10/22 юли
авангардът му влиза в Стара Загора. Командирите на Предния отряд и Българското
опълчение – ген. Гурко и ген. Столетов са тържествено посрещнати. Кметът на
града Петко Славейков ги приветства в църквата „Свети Димитър“ и пред събралите
се хиляди граждани и цялото духовенство е отслужен молебен.

В града са разположени 14 руски ескадрона, 12 оръдия и 4 дружини на Българското
опълчение начело с генерал-майор Столетов. Генерал Гурко напуска града за
участие в боя за Нова Загора. В Стара Загора остават 4 опълченски дружини, 4
планински оръдия, 3 кавалерийски полка, 2 казашки стотни и 8 конни оръдия – общо
около 4500 души, които заемат отбранителна линия с дължина 4 км под формата на
дъга на около 1,5 км южно от Стара Загора. Тя е разделена на десен фланг (II-а
Опълченска дружина, командир подполковник Куртянов), ляв фланг (V-а Опълченска
дружина, командир подполковник Нишченко), а в центъра са спешените казашки
сотни.

Междувременно Централната османска армия на Сюлейман паша продължава да настъпва
към Стара Загора и Нова Загора. Решителната битка започва на 31 юли сутринта с
турска атака. Около 10 часа главният удар срещу левия фланг е отбит, но към обяд
Сюлейман паша разгръща всичките си сили, надвишаващи неколкократно руските и
български войски и положението на защитниците става неудържимо, след като всички
резерви влизат в боя. Най-жестокият османски удар е поет от героичната Трета
опълченска дружина с командир подполковник Павел Калитин. Тя, заедно с Първа
опълченска дружина, трябва да прикрива отстъплението на останалите военни части
и да даде възможност на населението да напусне града. Изморените опълченци
отстъпват по пътя към Казанлък заедно с хората сред писъците на жертвите от
горящия град. Последен напуска града полковник Фьодор Де Прерадович. В Стара
Загора влизат три османски табура и извършват масово клане на неизтеглилото се
българско население.

Битката при гр. Стара Загора се счита за бойното кръщене на Българското
опълчение и българската армия.

Възстановяването на Стара Загора започва веднага след Освобождението. За тази
цел през 1878 г. в Стара Загора пристига известният архитект от Австро-Унгария
Лубор Байер, който проектира модерната правоъгълна шахматна планировка,
характерна за днешна Стара Загора. На 5 октомври 1879 година главният управител
на Източна Румелия Алеко Богориди полага символичния първи камък за
възстановяването на града. В България единственият друг град с такъв устройствен
план е Нова Загора, който също е изгорен от турците. С шахматна планировка са
едни от най-модерните и големи градове в света.

След Втората световна война населението на града е 38 325 души (1946). През 1956
г. Стара Загора достига 56 000 души, 1965 г. – 87 000. През 1968 г. Стара Загора
вече достига 100 000 души и се нарежда между най-големите български градове –
стохилядници. На преброяването през 1975 г. населението на града е 122 000 души.
През 1985 г. 157 000 души. През 1992 г. населението достига 162 768.

При първото преброяване след освобождението на Източна Румелия през 1884 г.
Стара Загора има едва 15 288 души население (поради опожаряването и избиването
на половината му население от турците през Освободителната война), като градът
от най-голям пропада едва до 7-мо място по големина в освободените български
земи след Сливен – 20 000 души население.

В следващите няколко години Стара Загора отново изпреварва Сливен, а през 1901
г. и Шумен, който след напускането на голяма част от турците е в застой на
населението си чак до 1934 г.. От 1901 до 1913 г. Стара Загора със своите 27 000
души заема 5-то място по големина след София, Пловдив, Варна и Русе.

През 1926 г. Стара Загора е изпреварена по население от Бургас – град, който
нараства бързо поради стратегическото си място и поради големия брой бежанци,
прокудени от турците от Одринска Тракия, заселили се в него след
Междусъюзническата война. За кратко Стара Загора е изпреварвана от Плевен (1946
– 1956) и Перник (1956 – 1959).

През 1934 г. населението на Стара Загора се увеличава до 29 825 души. През 1946
г. населението на града е 38 325 души. През 1956 г. Стара Загора достига 56 000
души, 1965 г. – 87 000. През 1968 г. Стара Загора вече достига 100 000 души и се
нарежда между най-големите български градове – стохилядници. На преброяването
през 1975 г. населението на града е 122 000 души. През 1985 г. 157 000 души.
През 1992 г. населението достига 162 768.

Регион Стара Загора е динамично развиващ се и по редица показатели е на водещи
позиции в страната. За 2004 г. регионът има рекордно висок растеж на стойността
на произведената продукция от 26%, на продажбите от 23% и на брутния вътрешен
продукт от 24,6%.

По информация на областна администрация през 2004 г. и 2005 г. област Стара
Загора вече е на второ място по брутен вътрешен продукт (БВП) и запазва трето по
индекс на човешко развитие (ИЧР). ИЧР се определя от БВП на човек, ниво на
грамотност, очаквана продължителност на живота и др. През 2004 г. преките чужди
инвестиции в региона са 838 млн. евро (при 2020 млн. евро общо за България),
което представлява над 40% от всички инвестиции в страната. Около 600 млн. евро
от инвестициите са в сферата на енергетиката.

Според изследване на неправителствената организация Industry Watch, проведено
през второто тримесечие на 2005 г., Стара Загора е на второ място (след София)
по средна работна заплата сред 27-те областни центъра в България. Това се отнася
както за номиналната, така и за реалната работна заплата, определена на базата
на съотношението към покупателната способност. През март 2008 г. Стара Загора
вече е с най-високите заплати в страната.[5] Към март 2008 г. безработицата в
област Стара Загора е 5,66%, а в града – под 4%, което е едно от най-ниските
нива в страната.

Най-големият работодател в Стара Загора е промишлено-енергийният комплекс
„Марица Изток“. Заети са около 20 000 души от областта, от които около 10 000 са
жители на Стара Загора. Строителството на Мини Марица изток започва по
разпореждане на Министерския съвет през 1952 г. с разработването на въглищния
басейн и изграждането на рудник Трояново, ТЕЦ Марица Изток 1 и фабриката за
въглища. Тя има капацитет 1,8 млн. тона и преработва ежегодно към 3,5 – 4 млн.
тона въглища. Впоследствие се изграждат ТЕЦ Марица Изток 2 и ТЕЦ Марица Изток 3.
Марица Изток дава 30% от електроенергията на България, а Мини Марица изток са
най-големият производител на въглища в България (83%). В промишления комплекс
Марица Изток заплатите са едни от най-високите в България. В момента „Марица
Изток“ се модернизира, като се подменят остарелите инсталации, увеличава се
капацитетът на произведената електроенергия и се изграждат пречиствателни
мощности, които да редуцират до минимум вредните емисии, изхвърляни в
атмосферата.

Електроразпределение Стара Загора разпространява произведената в Марица Изток
електрическа енергия. Дружеството притежава лицензия за разпределение на
електрическа енергия от 13.08.2004 г. на Държавната комисия за енергийно
регулиране за срок от 35 години на територията на Южна България. В дружеството
са заети 1 771 души.

Големи фирми, занимаващи се с оборудване на бензиностанции, газостанции и
метанстанции са Ефир Стара Загора и Изот сервиз.

В Стара Загора се намира най-голямата пивоварна в България – „3агорка“, част от
групата Хайнекен. „Загорка“ АД произвежда бира и държи около 30% от пазара на
пиво в страната. Там работят над 800 души.

В Стара Загора е седалището и на производителя на вино „Домейн Менада“, който от
2002 г. е собственост на френската фирма „Belvédère“. Към него спада и избата в
Оряховица, на 15 km от Стара Загора. Винарната е една от най-проспериращите в
момента на българския пазар, както и като износител на вино в чужбина. „Домейн
Менада“ и „Оряховица“ са производители на едни от най-добрите вина от сорта
каберне совиньон в България, както и от сортовете мерло, рубин, шардоне, димят и
др. През 2004 г. са направени големи инвестиции за нови мощности във винзавода,
както и за нови лозови масиви.

Други важни предприятия в града са: ДЗУ; Завод за чугунени отливки „Прогрес“;
Завод за текстилни влакна; Завод за инструментално и нестандартно оборудване;
Завод за технологично оборудване; Завод за метални конструкции; Ковашко-пресов
завод „Пресков“; Завод за машини за хранително-вкусовата промишленост
„Хранинвест – Хранмашкомплект“; предприятия за мебели „Средна гора“ и „Мебел“;
Завод за трикотаж „Наталия“; Завод за млекопреработване „ОМК“ – Стара Загора;
Зърнофуражен комбинат; Тютюнев комбинат „Слънце – БТ – Стара Загора“; мелница
„Загоре“; Завод за макаронени изделия „Загария“; Завод за слънчогледово масло
„Бисер олива“; Птицекомбинат „Градус“ и др. През 2006 г. международният
консорциум „Линде груп“ инвестира близо 10 милиона евро на територията на
„Агробиохим“, като изгради високотехнологична станция за въздушна сепарация,
където се добиват кислород, азот и аргон с висока чистота.

Стара Загора е средище на богатата селскостопанска област Загоре, прочута с
пшеницата си, с производството си на различни зърнени храни, технически култури,
зеленчуци, плодове, грозде. Те служат за прехрана на населението и за суровини
за хранително-вкусовата промишленост. Местната старозагорска овца от 1950 г. се
използва като подложка при създаването на тракийската тънкорунна овца.

През Стара Загора минават железопътните линии София-Бургас и Русе–Подкова
(проект за продължаване през прохода Маказа до Дедеагач на Егейско
море)/Свиленград (продължение до Истанбул и до Дедеагач). В квартал „Колю
Ганчев“ се намира международното летище Стара Загора, което има дълга писта,
подходяща за приемане на големи самолети, но към 2009 г. не функционира. През
територията на града преминават трансевропейски коридори номер 8 и 9 от общо
пет, пресичащи територията на страната. От 2007 г. на няколко километра южно от
града минава автомагистрала „Тракия“.

През 2008 г. в Стара Загора отваря врати първият търговски център тип мол – Park
Mall Стара Загора, разположен на 30 000 m² застроена площ, от които 20 000 m² са
търговска. В сградата има кино „АРЕНА“ с 6 зали и общо 950 места, триизмерно
кино, хипермаркет „Happy 365" на площ от 2 500 m², както и още над 100 обекта. В
мола са инвестирани 25 милиона евро и са разкрити над 800 работни места.

През 2010 г. отвори врати най-големият шопинг център в Стара Загора и региона –
Galleria Stara Zagora. Той е разположен на 36 400 m² застроена площ, от които 26
000 m² са търговска. В сградата има кино „CINEMA CITY“ с 7 зали и общо 1300
места, триизмерно кино, както и още над 100 обекта. В мола са инвестирани 65
милиона евро и са разкрити над 500 работни места.

Изграден е и Сити център Стара Загора с разгърната застроена площ (търговска,
офиси и жилищна) над 18 000 m², разположена на 5 нива и над 10000 m² паркинг.

В Стара Загора работят и редица хипер- и супермаркети като Метро, Кауфланд-2
магазина, Била-6 магазина, Лидъл-2 магазина, Технополис, Техномаркет и Зора – 2
магазина и строителните хипермаркети: Практикер, Практис, Хоуммакс(бивш Баумакс)
и Багира.

В Стара Загора се намира регионалната администрация за голяма част от Тракия на
проекта за временна заетост Красива България.

На 30 октомври 1974 г. се полагат основите на висшето образование в Стара
Загора. Днес в западната част на града се намира Тракийският университет. В
структурата му се включват Медицински факултет, Ветеринарномедицински факултет,
Стопански факултет, Педагогически факултет и Аграрен факултет. Университетът има
филиали в Ямбол и Хасково.

Други висши училища са Частен колеж "Телематика" На територията на града
функционират и медицински и педагогически колежи. За нуждите на студентите е
построен Студентски град.

В Стара Загора има и над 40 училища, включително: Търговска гимназия "Княз
Симеон Търновски", Професионална гимназия по строителство, архитектура и
геодезия, Професионална гимназия по електротехника и технологии,
Природо-математическа гимназия „Гео Милев“, Гимназия с преподаване на чужди
езици „Ромен Ролан“,ПГ по ветеринарна медицина, ПГ по механотехника и транспорт,
ПГ по електроника „Джон Атанасов“, СОУ „Максим Горки“ (Стара Загора), СОУ „Иван
Вазов“ (Стара Загора), Средно музикално училище и Средно спортно училище, ПГ по
облекло и хранене и други.

През 1995 г. отваря врати Българо-германски център за професионално
обучение-Стара Загора [8]. От 1 юни 2011 той става част от Държавно предприятие
„Българо-германски център за професионално обучение“.

През 2011 г. отвори врати и едно от най-модерните и съвременни частни училища на
територията на общината – Частно средно общообразователно училище „Делфините“
[9]

В Стара Загора има много спортни съоръжения. Основният стадион на града е
стадион Берое. Стадионът има футболно игрище с осветление, лекоатлетическа
писта, тренировъчни игрища и публика, която обича града си. Модернизира се и
стадиона на ФК Верея (Стара Загора) (Трейс Арена).

На стадиона на 20 август 1988 г. Йорданка Донкова поставя световен рекорд на 100
метра с препятствия, който заедно с рекорда на Стефка Костадинова на висок скок
е един от двата световни лекоатлетически рекорда, които България притежава
повече от 25 години.

В града има няколко спортни зали – общинска зала (бивша зала ДЗУ) за баскетбол,
нова спортна зала в СОУ „Иван Вазов“ (Стара Загора), зала за бадминтон, много
тенис игрища, закрити и открити зали за футбол на малки врати, площадки за
фитнес на открито и др.

На 13 декември 1927 г. започва историята на радиото в Стара Загора, а на 1
февруари 1936 г. стартира редовната програма на „Радио Стара Загора“, втората в
България радиостанция след Радио София. Днес в Стара Загора се приемат следните
ефирни радиостанции (с честота в MHz): Стара Загора (88.3), Радио 1 (88.8), Star
FM (89.7), FM+ (90.3), NRJ (90.8), БГ Радио (93.6), Веселина (95.8), Сити
(96.8), Вероника (97.4), Христо Ботев (98.3), Хоризонт (99.7), Z-Rock (100.1),
Радио 1 рок (103.4), Радио Фреш (104.6), N-JOY (106.2), Дарик Радио (106.8).

Местни печатни издания са: 24 часа Стара Загора, Национална бизнес поща,
Новината, Старозагорски новини, 7 дни Стара Загора, Тракия Труд, Наблюдател

Кмет на Стара Загора (втори мандат) е Живко Тодоров. На 25 октомври 2015 г. той
печели изборите за кмет на община Стара Загора от първи тур, като получи 79 % от
гласовете на старозагорци.

Обекти в Стара Загора, които са част от Стоте национални туристически обекта,
Български туристически съюз:

Стара Загора разполага с няколко парка, като най-известния от тях е Аязмото.
Аязмото се разпростира на значителна площ. Преди да бъде превърнат в лесопарк от
митрополит Методий Кусев, на това място се е издигал гол скалист и безводен
баир, но сега мястото е една от гордостите на Стара Загора. Пред входа на парка
се издига бронзов барелеф на Старозагорския владика, направил много за
съгражданите си, а до върха край малък храм, застроен на мястото на древно
езическо светилище, е мраморната му гробница. В Аязмото се намират,
Старозагорска зоологическа градина и Ботаническа градина.

Център за рехабилитация и размножаване на редки видове е разположен на площ от
6000 m² са изградени повече от 30 съоръжения за рехабилитация, лечение,
размножаване и отглеждане на редки видове. Центърът е член на световния съвет по
рехабилитация на диви животни IWRC.

Почетни граждани на града са Леонид Брежнев, Валентина Терешкова, Веселин
Ханчев, Иво Папазов и други. Званието се връчва всяка година по решение на
Общинския съвет.



https://bg.wikipedia.org/wiki/%D0%A8%D0%B2%D0%B5%D0%B9%D1%86%D0%B0%D1%80%D0%B8%D1%8F

Швейцария, официално Швейцарска конфедерация, е малка вътрешноконтинентална
конфедерация от двадесет и шест кантона в Централна Европа. Латинското
наименование на страната е Confoederatio Helvetica. От това име идва
съкращението на швейцарската валута, както и кодът на страната по ISO (също и
означението на швейцарския интернет-домейн) – CH. Върху пощенските марки също се
използва латинското название Helvetia. Площта ѝ е 41 749 km², от които 39 996
km² суша и 1 753 km² водна площ. Тя граничи с Германия на север, Франция на
запад, Италия на юг, Австрия и Лихтенщайн на изток.

Швейцария няма официална столица. Седалище на федералните правителство и
парламент (и де факто столица) е федералният град Берн. Други големи градове с
икономическо и културно значение са Цюрих, Женева, Базел, Лозана и Люцерн.

Населението на страната е около 8 милиона души, като се състои от три основни
етнолингвистични групи – немска, френска и италианска – и малък процент
ретороманско говорещо население. Имигрантите наброяват около 2 милиона. В този
смисъл швейцарците нямат единна национална идентичност, а са група от народи,
споделящи обща история и ценности като федерализъм, неутралитет и пряка
демокрация, както и приспособеността към алпийската природа.

Икономиката на Швейцария е една от най-развитите в света. Тя се нарежда на
деветнадесето място по размер на брутния вътрешен продукт и на шесто по БВП
глава от населението. Качеството на живот в страната се оценява изключително
високо, като Цюрих и Женева редовно заемат челни позиции в различни световни
класации.

В международните си отношения Швейцария традиционно поддържа неутралитет, като
не е участвала като страна във въоръжени конфликти от 1815 г. Това е една от
причините на територията ѝ да са разположени седалищата на редица международни
хуманитарни, икономически и спортни организации, включително Червения кръст,
Световната търговска организация и ФИФА.

Съгласно популярната легенда, през 1291 г. представители на три кантона – Ури,
Швиц и Нидвалден, подписали Федералната Харта. Хартата обединила включените
страни в борба срещу чуждото господство на Хабсбургите, които били на немския
трон на Свещената Римска империя. В битката при Моргартен на 15 ноември 1315 г.
швейцарската армия победила хабсбургската и така осигурила полуавтономия на
швейцарската Конфедерация. Автентичността на Федералната харта е оспорвана от
много историци. За пръв път за митичното събитие се споменава през 1470 г. в
Бялата книга от Зарнен (без обаче то да бъде датирано). През 16-и век историкът
Егидиус Чуди за пръв път датира събитието, което според него се е случило на 8
ноември 1307 г. През 1891 г. митът отново претърпява промяна – поради желанието
на жителите на кантон Берн да празнуват кръгла годишнина, за година на създаване
на швейцарската конфедерация е определена 1291 г., а за ден е избран 1 август,
който и до днес е национален празник.

През 1353 г. към първите три кантона се присъединили кантоните Гларус и Цуг и
градовете Цюрих, Люцерн и Берн, формиращи „Старата Федерация“ от 8 кантона,
оцеляла през по-голямата част на 15-и век (въпреки че Цюрих е изключен от
конфедерацията през 1440 г. поради териториален конфликт) и довела до нарастване
на силата и богатството на федерацията – и в частност по времето на Шарл Смелия
от Бургундия през 1470 г., и до успеха на швейцарските наемници. Традиционното
изброяване на кантоните е вследствие от реда на тяхното присъединяване, като
8-те формиращи „Старата Федерация“ са споменавани първи. Де факто независимостта
си от Свещената Римска империя Швейцария извоюва през 1506, 7 години след
победата над Швабската лига. Успехът на швейцарските войници впечатлява папа
Юлий II, който сформира специална наемна гвардия за охрана на папската държава.

Улрих Цвингли дава началото на Реформацията в Швейцария през 1523 г., като Цюрих
и още 5 кантона приемат протестантството, а другите остават католически. Това
довежда до кратки междуособни войни между кантоните, познати като Капелови
войни – първата е през 1529 г. и е почти безкръвна, докато по време на втората
(през 1531 г.) се водят активни сражения между протестанския Цюрих и
католическите Цуг, Швиц и Ури. Победата на католиците във Втората Капелова война
дава началото на контрареформаторски политики в Швейцария. Схизмата между
католици и протестанти на практика парализира външната политика на държавата до
18 век. Въпреки това Швейцария успява да запази неутралитет по време на
Тридесетгодишната война, отчасти заради зависимостта на европейските държави от
швейцарските наемници. Законодателният орган на швейцарската конфедерация по
това време – т.нар. Тагзатцунг се обявява против участие на конфедерацията във
военни действия и отказва преход на войски от други държави през територията си.
Единственото изключение е направено за Анри дьо Роан, комуто е позволено да
премине през протестантските кантони, за да стигне до Граубюнден. Граубюнден
остава единственият швейцарски кантон, засегнат от войната, най-вече защото по
това време не участва в Конфедерацията. Останалите кантони съумяват да избегнат
военни действия, и успешно отразяват шведско нападение край Бодензее през 1647
г.

Договорът от Вестфалия през 1648 Швейцария най-накрая получава официална
независимост от Свещената Римска империя. Страната обаче не остава стабилна.
През 1653 г. избухва селско въстание заради проведена валутна девалвация.
Правителството успява да потуши селските бунтове, като същевременно провежда
данъчни облекчения и избягва налагането на абсолютистки режим, както се случва
по-късно в повечето други европейски държави. Напрежението в обществото обаче се
запазва, и нови опити за въстания са направени при двете Вилмергенски битки
(1656 и 1712 година).

По време на Революционните войни Франция превзема Австрия, обграждайки напълно
Швейцарската конфедерация. През 1798 г. французите я превземат и създават на
нейно място единна Хелветска република. Уповаването на френски войници за
териториална защита, както и премахването на кантоните правят това държавно
формирование непопулярно сред швейцарците, и то остава нестабилно по време на
краткото си съществуване. През 1803 г. Наполеон частично възстановява
автономията на кантоните; към страната са присъединени дотогава съюзните
територии Ааргау, Тургау, Граубюнден, Сен Гален, Во и Тичино като пълноправни
кантони. Виенският конгрес през 1815 година възстановява независимостта на
Швейцария, която бива призната от европейските държави. Тогава се състои и
последното териториално разширение на страната с присъединяването на Ньошател,
Вале и Женева.

През 1847 година католическите кантони сформират собствен съюз вътре в
конфедерацията, което довежда до кратка гражданска война с протестантите (т.нар.
Зонербундска война), която трае един месец и взима по-малко от 100 жертви. Това
е последният значителен конфликт на територията на страната. На следващата
година е приета федерална конституция, към която са нанесени поправки през 1874
г. Оттогава започва период на стабилност и икономически подем.

През Първата световна война европейските държави не поставят под въпрос
неутралитета на Швейцария. През Втората световна война Нацистка Германия
разработва планове за инвазия, но се отказва. Въпреки това страната се подготвя
за нападение и създава добре организирана отбранителна мрежа. Швейцарската
националсоциалистическа партия призовава за аншлус с Германия, но въпросът дори
не бива поставен на дневен ред в политическите среди. По време на войната
Швейцария е предпочитано място за стартиране на шпионски мисии и водене на
преговори. Страната също си осигурява неутралитет и като снабдява Германия с
висококачествени машини, оптически прибори за самолети, часовници,
електроенергия и млечни продукти. Във военновременните години швейцарският франк
остава единствената значима свободно конвертируема валута в света, вследствие на
което Съюзниците и Оста продават големи количества злато на Швейцарската
национална банка.

След края на Втората световна война и при нарастващата мощ на ядрените суперсили
САЩ и СССР, Швейцария започва работа по своя програма за атомно оръжие.
Мнозинството от населението подкрепя инициативата, а Федералният технологичен
институт в Цюрих се заема със същинската работа по проекта. Сформираният през
1968 година Договор за неразпространение на ядрените оръжия обаче е видян като
по-изгодна и мирна алтернатива, и ядрената програма за военни цели е прекратена.

През 1963 г. Швейцария става членка на Съвета на Европа. На жените е дадено
право на глас едва през 1971 година, а участието на страната в ООН е официално
ратифицирано през 2002 година, което я прави единствената държава, присъединила
се към организацията чрез референдум. Швейцария не е член на Европейския съюз,
но е част от Шенгенското пространство.

Швейцария е федеративна парламентарна република, като всеки кантон има свое
правителство, парламент и конституция. Според федералната конституция страната е
конфедерация, но реално с оглед на държавното си устройство тя е по-скоро
федерация с много широка автономия за федералните си субекти. Тя е съставена от
26 равноправни федерални единици, наричани кантони. Поради историческото си
развитие има три двойки от кантони, които са по-тясно свързани помежду си и
неофициално са наричани полу-кантони. Това разграничение не е отразено във
федералната конституция и е въведено за удобство, за да покаже, че тези кантони
имат по един представител в Кантоналния съвет. Това са Базел-град и Базел-окръг,
Вътрешен и Външен Апенцел и Обвалден и Нидвалден. Останалите 20 кантона имат по
двама представители в Кантоналния съвет.

Законодателната власт се състои от Федерално събрание с две
равнопоставени камари – Национален съвет (Nationalrat) от 200 депутата, избирани
на всеки четири години на общонационален принцип съгласно населението на
Конфедерацията, и Кантонален съвет (Ständerat, буквалният превод е Съвет на
субектите), избиран на кантонален принцип с 46 депутата.

Федералният съвет е органът на изпълнителната власт, избиран на всеки 4 години,
но ако всеки един от седемте федерални съветници в него има желание, мандатът му
може да бъде продължен.

Всяка година от Съвета се избира президент на Конфедерацията по принципа на
старшинството – длъжност, която реално не дава особена власт над останалите, а е
чисто представителна.

Въоръжените сили на Швейцария са организирани в Швейцарската армия, подчинена на
Федералния департамент за отбрана, гражданска защита и спорт.

Швейцария е разделена на 26 кантона, но централното правителство контролира
армията, железниците, пощите и международните връзки. Седалищата на над 150
международни организации се намират в Швейцария, включително на Червения кръст,
който е основан през 1863 г.

Кантонът представлява полунезависима малка държава в рамките на Конфедерацията
Швейцария.

Отговорностите на кантоните са дефинирани в техните „Kantonsverfassung“
(кантонални конституции, и обхващат: образование, транспорт и транспортна
инфраструктура, социални служби.

Швейцария е страна без излаз на море, и според различните дефиниции се намира в
Западна или Централна Европа. Според статистическата служба на ООН и нейната
регионова класификация на континента, Швейцария (заедно със съседна Австрия) е
разположена в Западна Европа. Според CIA World Factbook и Енциклопедия Британика
пък страната се намира в най-западната част на Централна Европа. Тя влиза и към
културно-историческият регион Мителеуропа (Mitteleuropa), възприеман като област
със силно влияние на немския език и култура. От географска гледна точка
Швейцария се намира на 15 градуса дължина от най-западните точки на континента,
и на 50 градуса дължина от Уралските планини, считани за източна граница на
Европа.

Страната граничи с 5 държави: Австрия и Лихтенщайн на изток, Франция на запад,
Италия на юг и Германия на север. Държавните граници с всяка са съответно 165,
41, 572, 734 и 346 километра, което прави 1858 километра обща дължина на
границите. Част от тази с Франция минава през Женевското езеро, а с Австрия и
Германия – през Боденското езеро.

Платото се намира в низина, но по-голямата му част е разположена на повече от
500 m над морското равнище. Състоящите се от гористи хребети (до 1600 m)
младонагънати планини Юра продължават и във Франция и Германия. Най-високият
връх в Швейцария, а също и в западна Европа, е Дюфур (4634 m). Най-ниската точка
са бреговете на Лаго Маджоре (193 метра над морското равнище).

Швейцария има пазарна икономика, една от най-развитите, стабилните и
капиталистическите в света; през по-голямата част от 20 век това е най-богатата
страна в Европа. По отношение на икономическата свобода страната се нарежда на
второ място в Европа за 2010 година. Номиналният БВП на глава е по-висок от този
на големите европейски икономики и Япония и в това отношение само Люксембург,
Норвегия, Катар, Исландия и Ирландия имат по-добри показатели. Швейцарският
франк е една от най-силните световни валути и има най-нисък процент на инфлация.
Според Световния икономически форум, швейцарската икономика е
най-конкурентноспособната в света.

Разпределението на работната ръка е характерно за страна от Първия свят – малък
брой работници в първичния сектор (земеделие и селско стопанство), голям брой
във вторичния сектор (производство и преработка) и най-голям брой работници
(73,2%) в третичния сектор (услуги). Дори в условията на финансова криза,
безработицата в страната остава по-ниска от тази в останалите европейски
държави – под 4%.

Швейцария има протекционистки закони по отношение на селскостопанския си сектор
въпреки икономическата си обвързаност с Европейския съюз. Почти 70% от
земеделието в страната е субсидирано от държавата, в сравнение със средното за
ЕС ниво от 35%. Така се стимулира вътрешното производство, дори да няма
гаранция, че консумацията ще бъде осъществена вътре в страната. Между 90 и 100%
от картофите, говеждото, свинското и млечните продукти се произвеждат в
страната. Селскостопанският сектор задоволява 65% от търсенето на вътрешния
пазар. Субсидирането на земеделските работници обаче може да бъде отпуснато само
ако се спазват определени екологични норми: „балансирана употреба на торове;
поне 7% от обработваната територия да се използва за екологична компенсация;
редовна оран; адекватни мерки за опазване на животните и почвата; ограничаване
употребата на пестициди“, както е дефинирано по закон.

Вследствие на това законодателство броят на фермите с органично и екологично
производство се увеличава, като към 2004 г. производството на тези селски
стопанства възлиза на $ 979 милиона.

Страната има добре развит промишлен сектор и компании с обширна дейност по целия
свят, като Нестле, Новартис и Давидов. Основните промишлени сектори са
машиностроенето, химическата промишленост, фармацевтиката, текстилната,
хранително-вкусовата промишлености, металодобивът и производството на часовници.

В Швейцария се намират редица световноизвестни курорти като Санкт Мориц и
Гринделвалд и др.

Към 2003 година финансовият сектор генерира 11,6% от БВП, а в него работят 196
000 души (от които 136 000 в областта на банкирането) или 5,5% от общата работна
ръка. Към 2009 г. в швейцарски банки се намират активи на стойност 5,4 трилиона
франка, а през 2005 г. чуждите банки в страната държат 870 милиарда франка
активи.

В страната функционират около 4 000 финансови институции, включително много
филиали на чуждестранни банки. Швейцарските банки държат 35 – 40% от световното
управление на собствеността и имуществото на частните и юридическите лица. Те
имат добра репутация сред клиентите си благодарение на стабилната
вътрешнополитическа обстановка, твърдата швейцарска валута и стриктното спазване
на банковата тайна. Като едър износител на капитали Швейцария заема четвърто
място в света след САЩ, Япония и Германия. Преките инвестиции в чужбина са 29%
от швейцарския БВП (при среден показател в света около 8%). Националната валута
има златно покритие в размер на 130/100.

Населението на Швейцария е около 7 782 900 души (2006 г.), а средната му
гъстота – около 181 д./km2. Около 30% от населението е родено извън Швейцария, а
почти една трета – в Италия. От началото на XX в. населението на Швейцария се е
удвоило – от 3,3 милиона през 1900 г. до 7,59 милиона през 2007 г. Нарастването
на населението достига своя пик през периода 1950 – 1970 г. След 1981 г. този
процес става по-бавен и населението расте главно поради големия брой чужденци,
които се заселват в страната. През 2005 г. очакванията за продължителността на
живота на жените са за 82,8 години, а за мъжете – 77,2 години. Детската
смъртност през 2005 г. е 0,44%.

Швейцария има четири официални езика – немският е майчин език на 63,7% от
населението, най-вече в северните и централни части, френският на 20,4% на
запад, италианският на 6,5% на юг и ретороманският на 0,5% в югоизточния кантон
Граубюнден. 9% от населението има друг майчин език. 

Най-разпространената религия в Швейцария е католицизма, чиито последователи са
43% от населението, 35% са протестантите. Има и имигранти, изповядващи исляма
(около 4%), също и православни (2%). Останалата част от населението принадлежи
на различни малцинствени религиозни групи или не принадлежат към никоя религия.

Характерна за Швейцария е липсата на хомогенна култура – френското, немското и
италианското влияние са много силни. Ретороманската култура е с малко влияние и
е ограничена само в югоизточната част на страната. Въпреки различията си,
различните езикови и културни региони споделят обща история, възгледи и
традиции. Национален герой на страната е Вилхелм Тел, и неговият образ оказва
голямо влияние върху идеалите на швейцарците. Характерно за страната е добре
запазеният фолклор, който, за разлика от другите западноевропейски страни, е
неизменна част от ежедневието и възгледите на хората.

Фолклорното изкуство е най-добре изразено в танците, музиката и дърводелството.
Традиционен за страната музикален инструмент е алпийският рог или алпхорн, който
е бил използван и от някои класически композитори, като Леополд Моцарт и Йоханес
Брамс. Народните песни са различни според региона, като в по-равнинните
местности на Швейцарското плато те са бавни, пасторални, но с широк тонов обем,
докато в планинските региони песните са по-динамични и бързи като мелодия, но с
по-малки тонови амплитуди. Основни сюжети в народните песни са родината,
любовта, природата и ловът. Стереотипното за Швейцария йоделно пеене е
ограничено само до няколко региона.

Дърворезбата е традиционно швейцарско изкуство. Във всички части на страната
майстори умело изработват дървени декорации и фигурки, които намират приложение
от украса за столчета за доене до орнаментиране на цели фасади на дървени къщи.

Алпийските спортове се практикуват от много швейцарци. Страната редовно е
домакин на световни и европейски първенства по ски-спортове, биатлон, сноуборд и
др.

Швейцария е наричана страната на шоколада заради голямото количество и
разнообразие от шоколад, който произвежда. Добре познати са шоколадите на
Нестле, Сушард (Милка), Линдт и Тоблерон, познат със специфичната си форма.

Всеки кантон отбелязва свои празници. Единствените, който се отбелязват
едновременно от всички кантони, са 1 август – Националният ден, Възнесение
Господне, Нова година и Коледа.

През 2015 г. Швейцария е на 20-то място по свобода на пресата в света по данни
на Репортери без граници (-5 места спрямо предходната година).



https://bg.wikipedia.org/wiki/%D0%92%D1%80%D1%8A%D0%B7%D0%BA%D0%B8

„Връзки“ е български комедийен сериал, излъчващ се по bTV. Продуцент е „Емо
Вижън“. В него участват актьорите Михаил Билалов, Лилия Маравиля, Любен Чаталов,
Анета Сотирова, Валери Йорданов, Яна Маринова, Николай Ишков, Анжела Недялкова,
Лорина Камбурова, Алек Алексиев, Николай Урумов. През януари 2016 г. FOX
Networks Group придобива правата за излъчване на първия сезон на „Връзки“ за 8
територии, в които оперира. Fox Life излъчва епизодите от втория сезон на
сериала. Премиерата е на 4 април 2016 г. от 22:00 ч. Сериалът се излъчва
едновременно в България, Сърбия, Хърватия, Словения, Македония, Босна и
Херцеговина, Черна Гора, Косово и Албания.



https://bg.wikipedia.org/wiki/%D0%91%D0%B5%D0%BB%D0%B3%D0%B8%D1%8F

Кралство Белгия (на нидерландски: België; на френски: Belgique; на немски:
Belgien) е държава в Западна Европа. Тя граничи с Нидерландия, Германия,
Люксембург и Франция, а на северозапад – със Северно море

Белгия се намира на културната граница между германска и романска Европа.
Географски и културно Белгия е на кръстопътя на Европа и в продължение на
последните 2000 години е била свидетел на непрестанни приливи и отливи на
различни раси и култури. Вследствие на това в Белгия са се претопили келтската,
римската и германската култури, а по-късно се е добавило влиянието на Франция,
Нидерландия, Испания и Австрия.

В Белгия се говорят два основни езика – нидерландски (често наричан и
фламандски) във Фландрия на север и френски във Валония на юг. В източните
райони има официално признато малцинство, говорещо немски език, а столицата
Столичен регион Брюксел официално е двуезична. Това езиково разнообразие, което
често води до политически конфликти, е оставило своя отпечатък в сложните
институции и политическа история на Белгия.

Белгия е 148-та по площ страна в света с територия от 30 528 km². Тя се намира в
Западна Европа и граничи с Франция (556 km) на югозапад, Люксембург (130 km) и
Германия (133 km) на югоизток и Нидерландия (478 km) на север, а на северозапад
има излаз на Северно море (67 km). Разположена е между 49°30 и 51°30 северна
ширина и 2°33 и 6°24 източна дължина.

Белгия включва няколко физикогеографски района: по-голямата част от страната
попада в Средноевропейската равнина, на югозапад са ниските планини Ардени, а в
най-югозападния ъгъл е хълмистата област Белгийска Лотарингия, която в геоложко
отношение е част от Парижкия басейн.

Средноевропейската равнина в Белгия се разделя на три части. Фламандската низина
на северозапад включва Морска и Вътрешна Фландрия. Морска Фландрия е ивица,
разположена на 8 до 15 km от Северно море и заета главно от пясъчни дюни и
полдери, защитени от морето с диги или отводнени с канали. Вътрешна Фландрия има
надморска височина 25 до 90 m и се отводнява от реките Лейе, Схелде и Дендер,
течащи на североизток към устието на Схелде.

На изток Фламандската низина преминава в гористата низина Кемпен, която има
надморска височина 50 – 100 m и разделя басейните на Схелде и Маас. Централната
част на Белгия е заета от хълмиста равнина с височина 50 – 200 m. Тя има сложен
релеф, пресичан от притоците на Схелде Дендер, Сене и Дейле. В най-западния ѝ
край е платото Ерве, а на юг достига до долината на Маас и нейния приток Самбр,
която я отделя от предпланините на Ардените.

Ардените са най-северозападния клон на Средноевропейските херцински планини. Те
представляват ниска планина, много скалиста и не много подходяща за земеделие,
която продължава и в северна Франция. Надморската им височина нараства от
северозапад на югоизток – от хълмистите предпланини южно от долината на Мьоза и
Самбр и платото Кондроз до най-високата точка в Белгия – Синял дьо Ботранж на
694 m надморска височина.

Климатът на Белгия, както и на по-голямата част от северозападна Европа, е
океански (Cfb по Кьопен), със значителни валежи през всички сезони.

Въпреки че има четири обособени сезона, времето е меко през цялата година със
средни максимални температури през юли и август около 23 °C и средни минимални
температури през януари и февруари около 1 °C. За периода 2000 – 2006 г.
средната дневна минимална температура е 7 °C, максималната – 14 °C, а средните
месечни валежи са 74 mm. Максималната регистрирана температура в страната е
40 °C (в Кемпен), а минималната – -30 °C (в долината на Лес).

Средните валежи варират от 54 mm през февруари или април и 78 mm през юли.
Годишното количество на валежите е около 850 mm. Снеговалежите през зимния сезон
не са изключение, но снегът рядко се задържа задълго, тъй като средните
минимални температури са над 0 °C.

Белгия е гъсто населена страна с интензивно селско стопанство и по-голямата част
от дивата природа е концентрирана в Ардените. Горите заемат около 20% от
територията на страната, като преобладават буковите, дъбовите и брястовите гори,
както и изкуствено залесени борови гори. Биогеографската система на Световния
фонд за дивата природа отнася цялата територия на страната към Палеарктика, като
основната част попада в областта на Атлантическите смесени гори, а югозападните
райони – в тази на Западноевропейските широколистни гори.

Фауната за Белгия включва главно видове, обичайни за Западна Европа. В страната
се срещат около 71 вида бозайници, 450 вида птици, 100 вида риби и 20 вида
земноводни и влечуги. От едрите бозайници характерни са благородният елен,
сърната, дивата свиня, лисицата. Вълците се смятат за изтребени през 1886 г., но
в наши дни се предполага, че отделни екземпляри навлизат през границата с
Германия. Пет животински вида са критично застрашени в световен мащаб – мидата
Margaritifera auricularia и рибите европейска змиорка, атлантическа есетра,
морски ангел и обикновен скат. Към 2015 г. в страната има 3 865 защитени
територии с различен статут, заемащи 14% от общата площ на Белгия. Сред тях е
„Хоге Кемпен“, първият национален парк в страната, основан през 2006 г.

Сголямата си гъстота на населението и разположението си в центъра на
индустриализираната Западна Европа Белгия има проблеми със замърсяването на
околната среда. Сравнително изследване от 2006 г. я поставя на 39-о място между
133 включени страни по общо състояние на околната среда, но на последно между
включените страни от Европейския съюз. Според друг доклад от 2003 г. състоянието
на водите в Белгия е най-лошото между 122 изследвани страни.

Най-ранните данни за заселване на днешната територия на Белгия са останки от
неандерталци на възраст около 100 хиляди години. Неолитната Култура на
линейно-лентовата керамика достига източните части на страната около 5000 г. пр.
Хр., като свързваните с нея останки от селища имат защитни стени. През този
период от северозападна Франция до Нидерландия е разпространена характерна
керамика, която някои автори свързват с културата на линейно-лентовата керамика,
а други – с преднеолитно население, съжителстващо с нея в региона. С по-късно
неолитно население се свързват Неолитните кремъчни мини в Спиен. Изглежда през
следващите столетия земеделието изчезва от територията на днешна Белгия и отново
се възстановява с разпространението на Михелсбергската култура.

Населението на днешна Белгия започва да нараства по-съществено през бронзовата
епоха във II хилядолетие пр. Хр. Страната е в обхвата на три последователни
археологически култури – културата на полетата с погребални урни, халщатската
култура и латенската култура. Последните две, отнасяни към желязната епоха, се
свързват с индоевропейско население и по-конкретно с келтите или техни преки
предшественици. Около V век пр. Хр. се появяват и първите исторически сведения
за келтско население в региона, което по това време установява контакти със
Средиземноморието, а в средата на II век пр. Хр. започват да се използват
монети.

Наименованието на съвременната държава идва от името на белгите – група келтски
народи (макар при някои от тях да има видимо германско влияние), обитаваща
региона при завоюването му от римляните. През 57 г. пр. Хр. белгите са подчинени
от римския военачалник Юлий Цезар, който оставя първите подробни свидетелства за
тях, изброявайки няколко десетки обособени народа. Територията на Белгия попада
в северната част на образуваната малко по-късно римска провинция Галия Белгика,
а през I век най-североизточният ѝ край става част от новосъздадената Долна
Германия. Най-значимият градски център в съвременната територия на Белгия е
Атуатука, днешният Тонгерен. Градът е седалище на един от първите християнски
епископи в региона – свети Серватий (починал през 384 г.).

От края на III век на днешната територия започват да проникват франките
(германски народ, живеещ североизточно от границата на Империята), доброволно
или принудително заселвани от римските власти. През 358 г. император Юлиан
Апостат заселва голяма част от салическите франки като федерати в областта
Токсандрия.

Римската власт в днешна Белгия е разтърсена с пробива на рейнската граница от
вандали, свеви, бургунди и алемани през 406 г. През следващите десетилетия
страната е под властта на Соасонското кралство, фактически независим ексклав на
Западната Римска империя, и на набиращата сила франкска династия на Меровингите.

Територията на днешна Белгия е сред първоначалните владения на Франкското
кралство на Меровингите, което през VI век се разпростира върху значителна част
от Западна Европа. През 496 година меровингският крал Хлодвиг I официално приема
халкидонското християнство, допринасяйки за утвърждаването на католицизма в
региона. В рамките на франкските владения Белгия е част от Австразия, която през
следващите столетие периодично е самостоятелна държава.

През VII век властта на меровингските крале постепенно отслабва за сметка на
придворните служители – майордоми. Особено влияние получава родът на Пипинидите,
чиито семейни владения са в днешна източна Белгия – те постепенно монополизират
поста на майордомите, а през 751 година Пипин Къси и формално се обявява за
крал, поставяйки началото на династията на Каролингите. Неговият син Карл Велики
разширява франкските владения в Централна и Южна Европа и е коронован за
император на Свещената Римска империя.

При разделянето на франкските владения през IX век Фландрия в северозападната
част на днешна Белгия става част от Западнофранкското кралство (по-късно
Франция), а останалите райони остават в Свещената Римска империя. Последвалият
период на политическа нестабилност, съпътстван и от нападенията на викингите,
довежда до формирането на относително самостоятелни феодални владения. Към XI
век в Белгия се утвърждават няколко такива владения – Лиежкото княжество,
херцогствата Брабант и Лимбург и графствата Фландрия, Ено, Люксембург, Намюр.

През XII-XIV век нараства значението на градовете в днешна Белгия – много от тях
получават специални привилегии, някои, като Брюге, Гент или Ипер, се превръщат в
търговски центрове с международно значение, произвеждащи висококачествени тъкани
от внасяна от Англия вълна. В самото начало на XIV век Фландрия с големи
трудности предотвратява опита на Франция да наложи и на практика формалната си
власт в графството, а в последвалата Стогодишна война регионът е сцена на
съперничество между Франция и Англия.

През XIV-XV век херцозите на Бургундия, потомци на френската кралска династия
Валоа, които създават собствена самостоятелна държава, поставят чрез
династически бракове, покупки, военни и дипломатически ходове под свой контрол
повечето феодални владения в днешна Белгия. През 1384 година са присъединени
Фландрия и Мехелен, през 1429 година Намюр, година по-късно Брабант и Лимбург,
през 1432 година Ено и през 1443 година Люксембург. Лиежкото епископство остава
формално самостоятелен анклав, но херцозите имат силно влияние и там. След
консолидират властта си в Нидерландия, в средата на XV век те фактически
пренасят столицата си в Брюксел. Херцозите се стремят да модернизират
управлението, като премахват някои местни привилегии, създават централна
администрация и свикват първите Генерални щати.

След смъртта на последната наследница на бургундските херцози Мария Бургундска
през 1482 година техните владения преминават към Хабсбургите. Първоначално в
Нидерландия управлява синът на Мария Филип Хубави, който наследява и трона на
Испания, а след него синът му Карл V, който освен това е и император на
Свещената Римска империя. Карл V консолидира личната уния на отделните
нидерландски провинции, обособени в рамките на империята в Бургундски имперски
окръг, и централизира донякъде управлението им с Прагматическата санкция от 1549
г. През 1555 година Карл V предава бившите бургундски владения на сина си Филип
и по този начин територията на днешна Белгия преминава към испанския клон на
Хабсбургите. През XVI век Хабсбургите управляват Нидерландия като обособена
област с общи губернатори, като постът е заеман най-дълго от Маргарета
Австрийска (1507 – 1515, 1519 – 1530), Мария Унгарска (1531 – 1555) и Маргарита
Пармска (1559 – 1567, 1578 – 1582).

Периодът на възход на региона при Хабсбургите приключва в края на 60-те години,
когато бунтове на нидерландските провинции срещу испанците поставят началото на
Осемдесетгодишната война (1568 – 1648). След интензивна гражданска война, през
1581 година северните провинции се обособяват в самостоятелна република
Съединени провинции, а южните остават под испанска власт и запазват католическия
си характер, като така се оформя днешната граница между Белгия и Нидерландия.
Освен преките поражения от войната, провинциите на днешна Белгия губят и
значителна част от икономически активното си население, емигрирало на север, а
Антверпен губи позицията си на главно търговско пристанище в региона за сметка
на Амстердам.

През целия XVII век, особено при управлението на френския крал Луи XIV (1643 –
1715), днешната територия на Белгия е сцена на военни сблъсъци между Франция и
други европейски сили, най-често Испания, Съединените провинции и Австрия.
Военните действия нанасят тежки материални щети, като при разрушаването на
Брюксел от французите през 1695 година. Въпреки това градове като Антверпен
запазват активния си културен живот и са сред центровете на бароковото изкуство.

С Ращатския договор от 1714 година територията на Испанска Нидерландия преминава
под контрола на австрийския клон на Хабсбургите. Австрия не проявява голям
интерес към областта, която е създадена под британски натиск като буферна
държава срещу възможната експанзия на Франция. През следващите десетилетия
австрийското правителство правителство прави няколко опита да я замени за друга
територия, по-близка до нейната основна територия, като Бавария или Силезия.

През втората половина на XVIII век Австрийска Нидерландия е обхваната от
либералните реформи, провеждани от император Йозеф II. Тук те срещат сериозна
съпротива от страна на църквата и традиционните институции на провинциите, която
достига своята кулминация с Брабантската революция и обявената независимост на
Съединените белгийски щати през 1790 година.

През 1795 година, в хода на Революционните войни, цялата територия на Белгия е
анексирана от Франция. С анексията дотогавашната Австрийска Нидерландия е
обединена с формално самостоятелното Лиежко княжество и е разделена на девет
департамента, съответстващи на днешните девет белгийски провинции.
Присъединяването към Франция е свързано с утежнено данъчно облагане, масови
мобилизации и репресии срещу католицизма и фламандската култура, които
предизвикват масова емиграция и Селската война от 1798 година. В същото време
през този период градовете преживяват относителен стопански подем,
корабоплаването между Антверпен и морето е възстановено и са поставени основите
не Индустриалната революция.

Селд поражението на Франция в Наполеоновите войни и окончателния разгром на
Наполеон I край брабантското село Ватерло през 1815 година територията на Белгия
става част от новосъздаденото Обединено кралство Нидерландия. През следващите
години южните провинции на Обединеното кралство бързо се индустриализират, но
управлението на крал Вилем I предизвиква масово и засилващо се недоволство – на
потисканата католическа църква, на културно дискриминираната френскоезична
общност, на недоволните от централизацията на управлението либерали.
Нарастващото напрежение довежда до Белгийската революция от 1830 година и
отделянето на южните провинции в независима белгийска държава – католическа,
буржоазна, неутрална и с официален френски език.

Независима Белгия става конституционна монархия, начело с крал династията
Сакс-Кобург и Гота, който има ограничени правомощия, и парламентарна демокрация
със светско държавно управление. Основните политически партии през XIX век са
Католическата и Либералната, като либералите губят позиции след въвеждането на
общо избирателно право за мъжете през 1893 година.

През XIX век в Белгия бързо протича Индустриалната революция, превръщайки
страната в един от европейските центрове на въгледобива, тежката промишленост и
финансите. Първоначално френският е единствен официален език, използван широко
от аристокрацията и буржоазията от всички етнически групи, но с усилията на
печелещото популярност Фламандско движение постепенно нидерландският също
получава признание – през 1898 г. той е приет за официален език.

Със своето създаване Белгия е превърната в буферна държава между Франция и
Прусия, като получава международни гаранции за своя неутралитет. Този
неутралитет е нарушен през 1914 година, когато в началото на Първата световна
война Германия окупира по-голямата част от Белгия при изпълнението на плана
„Шлифен“. През следващите години страната е сцена на едни от най-активните
сражения на Западния фронт, а след нейния край към нея са присъединени група
германски селища – зоната Ойпен-Малмеди.

Още на Берлинската конференция през 1885 година белгийският крал Леополд II
получава като лично владение Свободната държава Конго, която през 1908 година
преминава под управлението на белгийското правителство като Белгийско Конго.
През Първата световна война Белгия окупира част от Германска Източна Африка,
която след войната става основа на нейната подмандатна територия Руанда-Урунди.

След войната избирателните права на всички мъже са изравнени – това дава тласък
на Белгийска работническа партия, която започва да участва в управлението на
страната. Във външната политика, след период на съюз с Франция, Белгия се опитва
да се върне към неутралитета през 30-те години, но отново е нападната от
Германия през 1940 година, в началото на Втора световна война. След битката за
Белгия цялата страна е окупирана от Германия, а между септември 1944 и февруари
1945 година в Белгия отново се водят тежки боеве.

Още в хода на Втората световна война политиката на неутралитет е изоставена за
сметка на търсенето на многостранни решения за стабилността в Европа. Белгия е
сред основателите на Бенелюкс (1944), НАТО (1949), Европейската общност за
въглища и стомана (1951), Европейската общност за атомна енергия (1957) и
Европейската икономическа общност (1957) – предшественик на днешния Европейски
съюз. Много от ръководните структури на тези организации се намират в
белгийската столица Брюксел. През 60-те години страната се отказва от
колониалните си амбиции – Белгийско Конго получава независимост през 1960
година, последвано две години по-късно от Руанда-Урунди.

Непосредствено след Втората световна война Белгия преживява най-тежката
политическа криза в своята история във връзка с т.нар. Кралски въпрос. В центъра
на конфликта, противопоставящ както левицата на десницата, така и двете
етнически общности, е съдбата на намиращия се в изгнание крал Леополд III,
обвиняван в колаборационизъм с германците. Положението се успокоява, след като
през 1951 година кралят абдикира в полза на сина си Бодуен.

През следвоенните десетилетия политическият живот в страната е доминиран от
Християнската народна партия, но социалисти и либерали също често участват в
коалиционни правителства. В центъра на вътрешната политика през 50-те години е
Втората училищна война, противопоставяща левицата на десницата по въпроса за
държавната подкрепа за католическите училища.

През 60-те години се активизира Фламандското движение, което довежда до
нарастващо обособяване на двете основни етнически общности в страната –
създадени са езикови зони, някои големи университет и основните политически
партии се разделят на езикова основа. След 1970 година поредица от държавни
реформи превръщат страната във федерална държава в търсене на баланс между
интересите на двете общности.

Към 1 януари 2015 година общото население на Белгия според административните
регистри е 11 190 845 души. Гъстотата на населението е 367 души на квадратен
километър – най-висока е около агломерацията Брюксел-Антверпен-Гент-Льовен,
както и около други важни градски центрове като Лиеж, Шарлероа, Кортрейк, Брюге,
Хаселт и Намюр, а най-ниска е в Ардените. През 2014 година 97,8% от населението
е градско.

В Белгия демографският преход завършва през 70-те години на XX век, когато
прирастът на населението спада до стойности около 0,1%. През следващите години
продължителността на живота продължава да се увеличава, достигайки през 2016
година 81,4 години. Прирастът на населението нараства след 90-те години, като в
началото на XXI век е около 0,6%, съществен принос за което има имиграцията.

През 2015 година 7 града в Белгия имат повече от 100 хиляди жители – столицата
Брюксел (1,2 милиона), Антверпен (514 хиляди), Гент (253 хиляди), Шарлероа (202
хиляди), Лиеж (196 хиляди), Брюге (118 хиляди) и Намюр (111 хиляди).

Около 11% от жителите на Белгия имат чуждо гражданство, а 13% не са родени в
страната. Към 2012 година около една четвърт от населението (2,7 милиона души)
са родени в чужбина или техни потомци – сред тях най-много са дошлите от Италия
(452 хиляди), Мароко (412 хиляди), Франция (268 хиляди), Турция (219 хиляди) и
Нидерландия (216 хиляди).

В Белгия католицизмът е преобладаваща религия. Около 72% от населението са
християни, почти всички от тях католици, 5% са мюсюлмани, а 22% са нерелигиозни,
атеисти или агностици.

Белгия има три официални езика – нидерландски, френски и немски. Говорят се и
няколко неофициални малцинствени езика. Няма официални статистически данни за
разпределението на трите официални езика, но по оценки, базирани на косвени
данни, около 60% от населението има за майчин език нидерландски, а около 33% –
френски.

Говорещите нидерландски са около 6,23 милиона души, концентрирани в северния
Фламандски регион, докато говорещите френски са 3,32 милиона във Валония и около
870 хиляди (или 85%) от жителите на официално двуезичния столичен регион
Брюксел. Немскоезичната общност включва около 73 хиляди души в източната част на
Валония, като други 23 хиляди немскоезични живеят извън географските граници на
общността.

Както официалният нидерландски, говорен в Белгия, така и белгийският френски,
имат малки лексикални различия от разновидностите, говорени в Нидерландия и
Франция. На местно ниво мнозина фламандци говорят съответния традиционен
диалект. Валонският, определян от различни автори като диалект на френския или
като самостоятелен романски език, в наши дни се говори рядко, главно от
по-възрастни хора. Четирите диалекта на валонски, заедно с тези на пикардския и
шампанския в някои гранични райони, не се използват в обществения живот и са
изместени от френския, но имат специален защитен статут на регионални езици.

Белгия е федерална държава и демократична конституционна парламентарна монархия.
Държавен глава е кралят на белгийците, наследствена длъжност, която от 2013 г.
се заема от Филип от династията Сакс-Кобург и Гота.

Федерализмът в Белгия е резултат от поредица компромиси между етническите
общности в страната и е свързан с усложнена структура от институции. Освен
федералното правителство е въведено разделение по език на общности (Френска
общност, Фламандска общност и Немскоезична общност) и отделно разделение по
региони (Валонски регион, Фламандски регион и Столичен регион Брюксел, като
Фламандската общност и Фламандският регион са свързани и имат общо правителство.

Отговорността за различните сфери на управлението е разпределена между
различните нива:

Белгия е сред европейските държави с най-трайно установена либерална демокрация,
като страната се управлява демократично без прекъсване от своята независимост
насам. Всички нива на федерацията, както и общините, се управляват от пряко
избирани парламенти или съвети. Федералният парламент има петгодишен мандат и се
състои от две камари – Камара на представителите от 150 пряко избрани депутати и
Сенат от 71 члена (40 от тях се избират пряко, 21 от парламентите на общностите,
а останалите 10 – от първите 61 сенатори). Федералната изпълнителна власт се
упражнява от министър-председател и правителство, формално назначавани от краля,
но на практика излъчвани от коалиция с мнозинство в парламента.

Партийната система на федерално ниво е фрагментирана, тъй като в средата на XX
век традиционните партии се разделят на френскоезична и фламандска част. Във
френскоезична Белгия водещите партии са либералното Реформаторско движение и
Социалистическата партия, а във Фландрия в началото на XXI век най-голямо
влияние има консервативния Новофламандски алианс. От 2014 година федералното
правителство на Шарл Мишел е коалиция на Реформаторското движение,
Новофламандския алианс, Християндемократически и фламандски и Открити фламандски
либерали и демократи.

Правната система на Белгия е континентална, базирана на Конституцията от 1831
година. Съдебната система включва няколко инстанции и обособени наказателни,
търговски и трудови съдилища, като най-висша инстанция е Касационният съд с 16
членове, назначавани пожизнено от краля.

Поради своето разположение в сърцето на Западна Европа, в миналото Белгия често
е бойно поле за армиите на по-големите си съседи. Лишена от естествена защита,
страната по традиция се стреми да избегне зависимостта си от по-силните страни в
региона чрез дипломатически средства, а в наши дни е активен поддръжник на
европейската интеграция. Още през 1922 година страната се включва в
Белгийско-люксембургския икономически съюз, разширен през 1944 година в
Бенелюкс. Белгия е сред основателите на Европейския съюз и НАТО, като седалищата
на тези организации се намират в нейната столица Брюксел. Белгия поддържа
специални отношения със своите бивши колонии – Бурунди, Демократична република
Конго и Руанда.

Въоръжените сили на Белгия наброяват около 31 хиляди души. Те са организирани в
обща структура с четири главни подразделения – сухопътни войски, военновъздушни
сили, военноморски сили и медицински компонент. Оперативните командвания на
четирите подразделения са подчинени на Щабния отдел по операции и обучение на
Министерството на отбраната и на началник на отбраната. През 2013 година
бюджетът за отбрана е 3,94 милиарда евро (1,03% от БВП).

Белгия е съставена от петте северни нидерландскоговорещи провинции на Фландрия,
петте южни френскоговорещи провинции на Валония и двуезичния Столичен регион
Брюксел.

Провинциите се подразделят на по няколко окръга, между един и осем, общо 42 на
брой.

Основна единица на местно самоуправление в страната са 589-те общините. 134 от
тях имат право да се наричат градове (вижте Списък на градовете в Белгия).
Повечето общини имат географски подразделения със собствени имена, които обаче
нямат административни функции. Част от тях са подобщини – бивши самостоятелни
общини, които днес са интегрирани в по-големи общини. Антверпен, най-голямата по
население община в страната, е и единствената, която има свои
административно-териториални подразделения – 9 района. Столицата и най-голям
град Брюксел е съставен от 19 самостоятелни общини.

С брутен вътрешен продукт (БВП) около 532 милиарда долара за 2014 година Белгия
е деветата по големина национална икономика в Европейския съюз и 25-а в света.
Нейният БВП (по ППС) на глава от населението е 40 885 долара, което я поставя на
осмо място в Европейския съюз и на 22-о място сред страните в света.

Към края на 80-те години на XX век белгийският държавен дълг достига 120% от БВП
и през 90-те години правителствата полагат усилия за неговото намаляване, за да
покрият критериите за въвеждане на еврото. Към 2006 година бюджетът е балансиран
и държавният дълг е намален до 90% от БВП.

Към 2015 година около 83% от брутната добавена стойност (БДС) в белгийската
икономика се пада на сектора на услугите, като основните подсектори са
търговията (12,3%), професионалните и научно-технически услуги (9,5%), услугите,
свързани с недвижими имоти (8,5%), публичната администрация (7,8%) и
здравеопазването (7,6%).

На промишлеността се падат около 16% от брутната добавена стойност, като
основните подсектори са химическата (2,4%), хранително-вкусовата (2,2%) и
фармацевтичната промишленост (1,6%) и енергетиката (1,4%).

В селското стопанство и свързаните с него сектори, като горско стопанство и
риболов, се създават едва 0,7% от брутната добавена стойност.

В географско отношение съществуват значителни икономически различия между
Фландрия и Валония. В миналото Валония е по-богатият регион, главно заради
традиционната тежка промишленост, но упадъкът на черната металургия през втората
половина на XX век довежда до упадък, докато през същия период Фландрия се
развива бързо в нови и по-динамични сектори на промишлеността. Така през 2007
година безработицата във Валония е над два пъти по-висока, отколкото във
Фландрия.

Белгийската икономика е силно глобализирана, страната е на 19-о място в света по
обем на износа и на 17-о по обем на вноса (2015), а износът на глава от
населението е сред най-високите в света.

Бедна на естествени ресурси, Белгия е принудена да внася значителни количества
суровини и да изнася големи обеми готови стоки, което прави икономиката ѝ
необичайно зависима от световните пазари. Основните вносни продукти са суровини,
машини и оборудване, химически продукти, необработени диаманти, метали и храни.
Главните износни продукти са: автомобили, храни, стомана, диаманти, текстил,
пластмаси. Най-важните търговски партньори на Белгия са: Германия, Нидерландия,
Франция, Обединеното кралство, Италия, САЩ и Испания.

Над 98% от възрастното население е грамотно. Образованието е задължително от
шест до осемнайсет годишна възраст, но повечето белгийци продължават обучението
си до двайсет и три години. Въпреки това скорошни изследвания посочват
функционална неграмотност от над 10%!

Навлязла в Индустриалната революция в началото на 1800-те, сред първите страни в
континентална Европа, Белгия развива отлична транспортна инфраструктура от
пристанища, канали, железопътни линии и пътища, за да интегрира промишлеността
си с тази на своите съседи. През 1999 година Белгия има най-голямата гъстота на
железопътната мрежа в Европейския съюз (113,8 km/1000 km²), а гъстотата на
автомагистралната мрежа – 55,5 km/1000 km² r 16,5 km/1000 жители – е значително
над средната за Европейския съюз.

Белгия често е наричана „сърцето на Европа“. Причина за това са не само
географското ѝ положение, но и множеството европейски и международни институции
със седалище в Брюксел. Това, от своя страна се дължи на отличната транспортна
система. Страната има съвременна и безплатна пътна система, свързана е с
европейската железопътна мрежа, а Антверпен е второто по големина пристанище в
Европа.

Белгия е известна със своето изкуство, великолепната си архитектура, своята
бира, своята храна и своя шоколад.

Белгия разполага с разнообразие от известни художници, като Рогир ван дер
Вейден, Петер Паул Рубенс, Рьоне Магрит, Ян ван Ейк, Брьогел, Мемлинг, Енсор,
Пол Делво. В Белгия има множество музеи и временни експозиции. Най-важните са
Кралският музей на изкуствата в Антверпен с внушителната си колекция творби на
Рубенс, както и Белгийския кралски музей на изкуствата в Брюксел.

В музиката Адолф Сакс е известен с изобретяването на саксофона. Фламандските
музиканти Жил Беншоа, ЙоханеОкегем, Якоб Обрехт, Жоскен де Пре и малко по-късно
Орландо ди Ласо съществено повлияват развитието на светската и духовна музика
със стила арс нова. В архитектурата името на Виктор Орта е добре известно. Той е
сред създателите на Art Nouveau, архитектурен стил с голямо влияние през 20 век.

Белгия е добре представена в света на спорта, като футболът е много популярен.
Освен това две белгийски тенисистки са сред първите 20 в света – Ким Клайстърс и
Жюстин Енен-Арден. Белгия се представя добре и в колоезденето. Един от
най-великите колоездачи в историята, Еди Меркс, който печели пет пъти Обиколката
на Франция, пет пъти Обиколката на Италия, веднъж Обиколката на Испания, два
пъти Обиколката на Белгия и веднъж Обиколката на Швейцария, е белгиец. Белгия
има и световни шампиони по мотокрос, джудо и тенис на маса.

Мнозина гастрономи смятат, че белгийската кухня е най-добрата в Европа. Марки
белгийски шоколад като Neuhaus, Côte d'Or, Leonidas, Godiva са световноизвестни,
а пралините са изобретени в Белгия. В Белгия има над 450 вида бира, като тези на
монасите траписти са най-престижни. Белгийците са известни и със страстта си към
пържените картофи.

Празниците играят важна роля в културния живот на Белгия. Почти всеки град има
свой празник, някои датиращи от векове. Два от най-големите са тридневният
карнавал в Бенш, близо до Монс, и Процесията на Светата кръв, провеждана в Брюж
през май.

Важен празник, макар и неофициален, е 6 декември. Това е Sinterklaas dag на
нидерландски или la Saint-Nicolas на френски (Свети Николай). Той представлява
нещо като ранна Коледа. На 5 декември вечерта, преди лягане, децата слагат
обувките си при огнището с малко вода или вино и морков за коня или магарето на
Свети Николай. Очаква се, че той идва през нощта и влиза през комина. След това
той взима храната и водата или виното, оставя подаръци, връща се обратно,
нахранва коня или магарето и продължава пътя си. Той също така знае дали децата
са били добри или лоши. Този празник е особено популярен сред децата в Белгия,
Нидерландия и Германия.

През 2015 г. Белгия е на 15-то място по свобода на пресата в света по данни на
Репортери без граници (+ 8 места спрямо предходната година).



https://bg.wikipedia.org/wiki/%D0%99%D0%BE%D0%B0%D1%85%D0%B8%D0%BC_%D0%9B%D1%8C%D0%BE%D0%B2

Йоахим „Йоги“ Льов (на немски: Joachim Löw) е германски треньор по футбол и бивш
футболист.

Като футболист Льов играе в Шьонау, Айнтрахт (Фрайбург), Фрайбург (три пъти),
Щутгарт, Карлсруе, Шафхаузен, Винтертур (и треньор на юношите), Фрауенфелд (като
играещ треньор). Играе 4 мача за младежкия национален отбор на Германия, 52 мача
в Бундеслигата (7 гола) и 252 мача във Втора Бундеслига (81 гола). 

Играе във Фрайбург от 1978 до 1980 г. във Втора Бундеслига. Преминава в Щутгарт,
където изиграва четири мача в Първа Бундеслига в рамките на сезона. Следва една
година в Айнтрахт Франкфурт преди да се върне във Фрайбург. През сезон 1984/85
играе в Карлсруе, след което се връща отново във Фрайбург. Играе в швейцарските
Шафхаузен и Винтертур, където приключва кариерата си на футболист през 1995 г. 

Стилът му е определян като перфекционист, който се стреми към подобрение на
играта постоянно. 

Треньор е на юношите на Винтертур (и играч), Фрауенфелд (играещ треньор),
Щутгарт (помощник-треньор и треньор), Фенербахче, Карлсруе, Аданаспор, Тирол
(Инсбрук), Аустрия (Виена) и националния отбор по футбол на Германия
(помощник-треньор и треньор). 

През 1995 г. е поканен за помощник-треньор на Щутгарт от тогавашния треньор Ролф
Фрингер. През август 1996 г. Фрингер напуска и бива наследен от Льов.  Остава в
Щутгарт до 1998 г.  През 1997 г. печели Купата на Германия  и играе финал за
Купата на носители на национални купи срещу Челси, който губи с 0:1. 

През сезон 1999/2000 е треньор на Карлсруе. Отборът печели само един от 18 мача
и завършва последен във Втора Бундеслига. 

През 2000 г. става треньор на турския клуб Аданаспор.  Там е треньор на
българските футболисти Здравко Здравков, Ивайло Петков и Росен Кирилов и е
определян като „треньорът-джентълмен“. 

През 2004 г. Йоахим Льов става помощник-треньор в националния отбор по футбол на
Германия, в щаба на Юрген Клинсман.  Става треньор на националния отбор по
футбол на Германия на 12 юли 2006 г., след Световното първенство в Германия.
Заменя Юрген Клинсман. Първоначално подписва договор за две години.  Подкрепен е
от капитана Михаел Балак и вратаря Оливер Кан.  Заплатата му е 2,5 млн. евро
годишно.  Печели първите си пет мача като треньор на отбора, което е рекорд за
треньор на националния отбор на Германия. 

Отборът на Германия се класира за европейското първенство четири кръга преди
края на квалификациите – непостигано постижение в историята на отбора до този
момент.  Преди първенството отборът е сочен за фаворит от букмейкъри и
анализатори. 

Германия започва турнира с победа над Полша с 2:0, играейки с трима нападатели.
Победата е първа за отбора на европейски първенства от 1996 г.  Във втория мач
отборът губи от Хърватия с 1:2.  В последния мач от групата Германия побеждава
Австрия безлично и по този начин се класира за четвъртфиналите.  По време на
мача с Австрия Льов е изгонен и е наказан да не ръководи отбора в
четвъртфиналния мач срещу Португалия. 

В четвъртфинала Германия побеждава Португалия с 3:2 в мач, в който отборът играе
по-добре, отколкото предполага резултатът.  Отборът на Льов играе полуфинал
срещу Турция, който печели с 3:2. Отборът търпи критики за слабата си защита и
печели с гол в последната минута. С победата си Германия се класира на шести
финал на европейско първенство по футбол (три спечелени през 1972, 1980 и 1996
г. и два загубени през 1976 и 1992 г.).  Във финала срещу Испания, Германия губи
с 0:1. 

На световното първенство в ЮАР Германия играе защитно и с контра-атаки. Този
стил на игра спомага за победите на Англия и Аржентина.  Германия завършва на
трето място след като губи от Испания на полуфинала с 0:1.  Льов и 23-мата
играчи са наградени с орден от президента на страната Кристиан Вулф. 

При започването на квалификациите за европейското първенство през 2012 г.
футболистите на германския национален отбор по футбол и Йоахим Льов поставят
като цел титлата от европейското първенство.  През 2011 г. преподписва договора
си с националния отбор до 2014 г.  Отборът на Германия печели всичките десет
квалификационни срещи. 

От 2008 г. Льов има спонсорски договор с „Байерсдорф“ и е рекламно лице на
марката „Нивеа“. 



https://bg.wikipedia.org/wiki/%D0%9C%D0%B0%D0%BD%D1%83%D0%B5%D0%BB_%D0%9D%D0%BE%D0%B9%D0%B5%D1%80

Мануел Нойер (на немски: Manuel Neuer) е немски футболист, вратар, роден на 27
март 1986 в Гелзенкирхен. В момента играе за отбора на Байерн Мюнхен и е един от
най-талантливите вратари в света.

Мануел Нойер произлиза от футболната школа на Шалке 04, където играе до сезон
2010/2011.

В периода август-октомври 2011 Нойер не допусна гол за повече от 12 мача през
есента, а серията свърши при 1147 минути без допуснат гол (19 часа и 7 минути) –
с 36 минути повече от предишния рекорд, поставен от Оливер Кан.

Избран е за футболист на годината 2011 на Германия от списание „Kicker“. В
сегашно време Мануел е един от лидерите както в Байерн, така и в немския
национален отбор.



https://bg.wikipedia.org/wiki/%D0%9F%D0%BE%D0%B4_%D0%BF%D1%80%D0%B8%D0%BA%D1%80%D0%B8%D1%82%D0%B8%D0%B5

„Под прикритие“ (на английски: Undercover) е български криминален драматичен
сериал на БНТ, чиито снимки започват през март 2011 година.

Сериалът започва излъчване на 17 април 2011 г. по БНТ 1, всяка неделя от 20:45.
Първият сезон завършва на 3 юли. На 20 ноември 2011 г. започва вторият сезон
излъчван в същия часови пояс на телевизията и приключва на 5 февруари 2012 г.
Третият сезон на сериала се излъчва от 25 ноември 2012 г., отново всяка неделя
от 20:45 ч. по БНТ 1и приключва на 17 февруари 2013. Повторенията се излъчват в
петък от 23:30 по БНТ 1, както и по Фокс Крайм в събота от 22:20 и във вторник
от 22:00.

Четвърти сезон започва на 19 януари 2014 г., всяка неделя от 20:45. На 29 юни
2015 г. започва повторение на сериала по БНТ1, от понеделник до четвъртък от
23:00 часа. Петият сезон започва на 20 март 2016 г., всяка неделя от 20:45.
Последният епизод е излъчен на 4 юни, събота, като той е предаван едновременно
по БНТ 1, в зала 1 на Националния дворец на културата и на голям екран пред
сградата.

При сделката с Фокс Крайм за продажба на сериала, се обмисля и продажбата в
Румъния, Словения, Босна и Херцеговина, Македония, Хърватия, Черна Гора, Албания
и Русия. През 2011 г., New Films International купуват правата за излъчване на
сериала в САЩ.

След като в началото на октомври 2011 г. БНТ продава правата за разпространение
на първи сезон на световния филмов дистрибутор „Ню Филмс Интернешънъл“, от
телевизията обявяват, че са сключени сделки за излъчването на сериала в Китай,
Виетнам, цяла Латинска Америка, Германия, Франция, Великобритания и Турция.

По информация на Actualno.com, американският дистрибутор има желание да превърне
„Под прикритие“ в първия 3D сериал в света.

Сериалът е вдъхновен от американския филм на Мартин Скорсезе „От другата страна“
(„The Departed“), самият той вдъхновен от хонконгския „Дяволски дела“ („Infernal
Affairs“). Още в първия си сезон, филмът печели две награди Златен чадър – за
най-добър сериал, както и за най-добро операторско майсторство. Същевременно
някои критици упрекват Митовски, че твърде неотлъчно се придържа към сюжетната
канава на „От другата страна“, а нея считат за неподходящо вдъхновение при
пресъздаване на българската действителност.



https://bg.wikipedia.org/wiki/%D0%91%D1%83%D1%80%D0%B3%D0%B0%D1%81

Бургас е най-големият град в Югоизточна България и вторият по големина на
българското Черноморие, а със своята площ от 253,644 km² той е и един от
най-големите в страната. Според последното преоброяване на НСИ към 31 декември
2015 година населението е 203 017 жители и така става четвъртият по големина
град в страната. Бургас е най-важният стопански, транспортен, управленски и
просветен център в Югоизточна България. Градът е административно средище на
едноименната община и област, както и седалище на регионални и национални
институции.

До Бургас се намира най-голямата в Югоизточна Европа химическа и нефтена
рафинерия, която е и най-големият работодател в България. Там се намират
международното и второто по натовареност българско летище, най-голямото
българско пристанище и единственото нефтено пристанище в страната. В Бургас е
разположен Черноморският риболовен флот, част от Българския военноморски флот и
бреговата охрана.

Няколкото природни резервати и защитени местности, антични и средновековни
селища, Черно море и ежегодните фестивали привличат множество туристи.
Бургаската катедрала, носеща името на славянските апостоли Кирил и Методий, и
защитената местност Пода са сред 100-те национални туристически обекта.
Манастирът „Света Анастасия“ на едноименния остров във водите на Бургаския залив
е единственият запазен средновековен островен манастир в Черно море.

Градът е разположен в източната част на Бургаската низина, която се намира на
изток от Горнотракийската низина. Разположен в най-западната точка на Черно
море, Бургас дава името на едноименния залив, който е най-големият и
най-вдаденият в континента на Българското Черноморие. Градът е заобиколен от
езерата Бургаско, Атанасовско и Мандренско на запад, североизток и югозапад, и
на изток от Черно море. Между Бургаското и Мандренското езеро на височина 209 m
се издига връх Върли бряг. Той е и най-високата точка на Бургас.

В Бургас се намират две пясъчни коси: Кумлука, разположена между Бургаското
езеро и Черно море, която е дълга около 3 km и широка около 1 km; и Атанасовска
коса, разположена между Атанасовското езеро и Черно море и дълга около 1 km. В
акваторията на Бургаския залив се намира черноморският остров Света Анастасия,
който също е част от града. Той е отдалечен на 6,5 km от брега и е изграден от
вулканични скали. В най-високата си точка е висок 12 метра, а площта му е 0,022
km².

Бургас се състои от централната част, жилищни комплекси, квартали, вилно и
рибарско селище. Една част от тях исторически се срастват с града, други са били
преди това съставни селища на Община Бургас, трети стават част от града след
административни реформи. Освен централната градска част (ЦГЧ), като централни се
числят комплексите Братя Миладинови, Възраждане и Лазур. Другите части на града
са жилищните комплекси Меден рудник, Петко Славейков, Зорница, Изгрев, както и
кварталите Акациите, Банево, Ветрен, Горно Езерово, Долно Езерово, Лозово,
Победа, Сарафово, Крайморие. Ексклави на Бургас се явяват рибарското селище
Ченгене скеле в парк Росенец, вилно селище Отманлии в местността Алатепе и
остров Света Анастасия.

През юли 2011 година е приет нов Общ устройствен план (ОУП), според който градът
трябва да се отвори към морето и езерата и включва няколко нови жилищни
комплекса.

През 1980-те години замърсяването на въздуха и водата причиняват сериозни
проблеми. Причините са както липсата на адекватна политика в областта на
околната среда, така и неспазването на екологичните стандарти, от страна на
изградената през социализма индустрия. Съществуващите пречиствателни съоръжения
за отпадните води не се разширяват и след бързия растеж на населението по време
на плановата икономика са под допълнителен натиск и постепенно занемаряват.
Промишлени отпадъчни води заедно с тези на бившите бежански лагери водят в края
на 1980-те години до екологична катастрофа в Бургаското езеро. Животинският свят
в най-богатото на риба езеро в България е почти напълно унищожен. Черноморското
крайбрежие многократно се замърсява допълнително от малки количества суров
петрол, които изтичат от петролните танкери и от отпадъчни води от
нефтохимическата промишленост. През този период целият град е изложен на
постоянно замърсяване на въздуха, чрез прекомерна концентрация на сероводород
(H2S), прахови частици и серен диоксид (SO2), причинено главно от изхвърлените
емисии от близката рафинерия и други заводи от химическата промишленост. До 1996
година в града се провеждат протести срещу екологичната обстановка.

С края на социализма се осъществяват проекти за подобряване на екологичната
среда на града и непосредствената околност. През 1992 година в общинската
администрация е създадена дирекция Екология, която координира и контролира
проектите в тази област. От началото на 1990-те се изграждат стационарни и
мобилни звена за наблюдение и контрол. „Работещите“ в Бургас пет стационарни
станции за мониторинг на въздуха са сред малкото такива в страната. Изградената
система за наблюдение и контрол е единствената в България, която има възможност
да разпознава отделните замърсители. Последствията и ефективните действия в
резултат от това са твърде съмнителни. В периода от 1980 година до края на
1990-те години са създадени няколко защитени територии и осъществени проекти за
опазване на биологичното разнообразие в района на Бургаските влажни зони. От
2005 година до днес са инвестирани повече от 220 милиона лева в проекти за
изграждане и подобряване на съществуваща вече канализация, подобряване на
водоснабдяването и пречистването на отпадните води. Наред с други проекти, през
2010 година е изградена допълнителна пречиствателна станция в най-големия
комплекс на града – Меден рудник, а други, по-малки квартали са свързани с
централната канализационна система. През 2012 година трябва да започне
разширението на канализационната система в Меден рудник, изграждането на такава
в квартал Горно Езерово, както и да заработи допълнителна система за мониторинг
на въздуха и водата в пристанищния район.

Тези мерки, в допълнение на изменението на икономическата структура на града,
инвестициите на фирмите в този сектор и преминаването на ТЕЦ на „Лукойл
Нефтохим“, „Кроношпан“, „Хемусмарк“, „Победа“ и други производства към
използване на газ през годините на прехода (намаляващо замърсяването на въздуха
от съответните предприятия), водят до значителното подобряване на екологичното
състояние на града и околността. Независимо от това днес, особено в кварталите
Долно Езорово и Лозово, все още се измерват превишения над средните норми на
концентрация във въздуха на сероводород и серен диоксид. Специализираните
компетентни контролни органи, в лицето на Регионалната инспекция по околната
среда и водите, Регионалната здравна инспекция и общинската администрация в
Бургас не предприемат истински ефективни действия за защита на обществения
интерес в тази толкова важна област. Тези високи стойности се обясняват от
„експерти“, чрез конкретна метеорологична ситуация, в която вятърът пренася
прахови частици във въздуха от близката рафинерия. „Лукойл Нефтохим“,
„Кроношпан“ и други производители на мебели и нарастващият автомобилен трафик са
днес сред най-големите източници на вредни емисии в града. Тъй като Бургас е
важен транспортен възел, а след изграждането на автомагистрала Тракия се очаква
и допълнително увеличаване на транзитния трафик, се планира извеждането на този
трафик извън границите на града.

През 2008 година в Бургас се провежда референдум „за“ или „против“ изграждането
на Нефтопровода Бургас – Александруполис. 96,75% от взелите участие в
референдума, или 49 552 души, се обявяват против неговото изграждане. При
избирателна активност от 27,09 процента (51,225 участвали при 188 774 души имащи
право на глас) първият референдум в най-новата история на България е обявен за
невалиден.

През 2010 година градската управа печели проект за интегрирано развитие на
обществения транспорт, подкрепен от ЕС със 70 млн. евро. Това предоставя
възможност на общинския превозвач Бургасбус да обнови автобусния си парк, да
бъде разширена и обновена действащата тролейбусна мрежа, да се обособят до 20 km
велосипедни алеи, с което Бургас заема водеща роля в тази област в страната и ще
е част от велоалея „Несебър-Поморие-Бургас-Созопол“. През 2009 година Бургас се
присъединява към така нареченото Споразумение на кметовете и през ноември 2011
година обявява намерението до 2020 година да намали енергийната консумация с
27%, да съкрати парниковите емисии с 25% и да увеличи употребата на възобновяеми
източници с 26%. През същата година, благодарение на ангажиментите за опазването
на околната среда, Бургас е обявен от кампанията „Зелена България“ на
Министерство на околната среда и водите за „Най-зеления български град“ в
категорията за градове с над 200 000 жители.

На територията на Бургас текат реките Айтоска, Русокастренска, Изворска и
Чарлийска. Първите две се вливат в Бургаското езеро, Изворска в Мандренското
езеро, а Чарлийска в Атанасовското езеро. От трите езера, които ограждат града,
Атанасовското е с най-високата соленост, последвано от Бургаското езеро.
Мандренското езеро в по-голямата си част е сладководно, въпреки че е свързано с
Черно море чрез канал.

Бургаско (остаряло Ваякойско) и Мандренското (остаряло Язеклийско) езеро са
морски лимани. Те са образувани при покачване на морското равнище в
следледниковия период, което води до наводняване на устията на реките и
образуване на залив. С отдръпването на морското равнище в края на късното
Средновековие голяма част от най-западната част на Бургаския залив се заблатява
от наносите на реките Русокастренска и Мандренска. Образуваните заблатени площи
били известни под името Ваякойско и Язеклийско блато, които при най-малкото
прииждане на водите на реките или при източен морски вятър са ставали
непроходими. След Освобождението блатата пречат на развитието на Бургас в тази
посока. Пресушаването на част от блатата и възпиране водите на реките, вливащи
се в тях, започва през 1921 година. Прокопаването на околовръстния на
Язеклийското блато канал продължава до 1928 година със средства по бежанския
заем. Окончателното укрепване и заскаляване на брега на езерата се извършва през
втората половина на 1940-те Днес Бургаското езеро е най-голямото българско езеро
и заема площ от 27.6 km², а Мандренското – 10 km². Водният обем на двете езера е
19 и 11 милиона кубически метра.

Атанасовското езеро е естествена лагуна. Езерото е разделено на две (Северно и
Южно Атанасовско езеро) в посока север-юг от изкуствена дига. На дигата е
построен път, който свързва централната градска част с квартал Сарафово, Летище
Бургас и Варна. Двете езера са свързани както помежду си, така и с Черно море,
чрез множество канали. Въпреки че Северната част на езерото е обявена за
поддържан резерват, носещ същото име, а Южната му част (бившата буферна зона към
същия резерват) сега е защитена местност Бургаски солници, производството на сол
от Черноморски солници не е забранено, а археологически находки доказват добив
на сол от Античността.

Южно от Мандренското езеро се простира Странджа планина. Езерото днес е
разделено на две, вследствие на укрепителните работи през 1940-те години, поради
което сладководните води от по-голямата му западна част не се вливат чрез
естествения отток в Черно море. Водите на езерото се използват предимно за
напояване на селскостопански земи. След язовирната стена в посока изток, езерото
следва естествения си отток, който образува в защитената местност Узунгерен
лиман. Чрез естествения канал Пода в едноименната защитена местност, водите на
езерото се вливат в черноморския залив Форос.

В непосредствена близост до кварталите Ветрен и Банево са разположени Бургаските
минерални извори. Източниците на водоснабдяване на Бургас са язовирите Камчия в
Стара планина и Ясна поляна в Странджа планина, както и по-малки локални
подземни водоизточници.

Множеството защитени територии и природно уязвими зони, разположени в
околностите на града, като защитената местност Пода, Мандренското, Бургаското и
Атанасовското езеро, са обособени в така наречения проект Бургаски влажни зони.
Бургаското и Атанасовското езеро и местността Пода са включени в Рамсарския
списък за защита на влажни зони с международно значение и по-специално като
местообитание на водолюбиви птици. В езерата край Бургас зимуват защитени видове
птици като къдроглав пеликан, чапли (нощна, гривеста, малка бяла, голяма бяла и
червена чапла) и корморани, голяма белочела гъска, червеногуша гъска, бял ангъч,
саблеклюн и др.

Бургаският езерен комплекс е разположен на прелетния път Виа Понтика и е място с
тесен фронт на миграция за прелетните реещи се птици от значителна част на
Северна, Източна и Централна Европа. До 300 000 щъркела и до 60 000 грабливи
птици прелитат ежегодно над езерата по време на есенната миграция. Това е
мястото с най-голяма концентрация в Европа по време на прелет за розовия и
къдроглавия пеликан, на тръстиковия блатар и на второ място (след Босфора) по
концентрация на малкия креслив орел. По време на прелет е установяван и
изключително световно застрашеният тънкоклюн свирец.

В Бургаския залив и Бургаските езера са документирани около 140 различни вида
риби, част от които могат да бъдат разгледани в природонаучния музей в града. В
южния край на Бургас, в защитената местност Пода е изграден център за наблюдение
на птиците. Там има документирани над 255 вида птици, което представлява 67% от
птичия свят на България. В природния резерват на Атанасовското езеро са
документирани 317 вида птици. От тях 83 са вписани в Червената книга на
България, а над 170 вида са от европейско значение. Там се среща и най-малкият
бозайник в света, етруската земеровка, а от 2010 година се наблюдават популации
на розово фламинго.

В землището на Бургас са обявени един природен резерват и няколко други защитени
територии и защитени зони. Поддържан резерват е Атанасовското езеро. То е
обявено през 1980 година и след няколко разширения заема площ от 1002,3 хектара.
През 1997 година най-западният край на Бургаското езеро с бреговата ивица с обща
площ от 379 хектара, е обявен за защитена територия от типа защитена местност.

Други защитени природни територии са: от 1989 година защитената местност Пода, с
площ от 100.7 хектара; от 1995 година защитената местност Ченгене скеле, с площ
от 191.19 хектара; местността Корията с площ от 11,6 хектара от 1995 година е
защитена, през 2005 година е обявена за защитена местността Узунгерен, а през
2007 година местността Бургаски солници. – бившата Буферна зона на поддържан
резерват Атанасовско езеро. Като място със защитен статут е обявената през 1995
година за природна забележителност, с обща площ от 73,6 хектара местност
Водениците. Южно от Бургас е разположен най-голямата българска защитена
територия – природен парк, парк Странджа.

В някои от защитените територии и зони се изпълняват международни природозащитни
проекти, а с влизането на България в ЕС, части от тях влизат в европейската
екологична мрежа Натура 2000. Въпреки това, контролът по спазването на
природозащитните режими в района на Бургаските влажни зони е нищожен и далеч не
е на необходимото ниво. Липсва така нужната подвижна охрана, която ефективно да
противодейства на нерегламентирания лов и риболов (особено през зимните месеци).

Днешното име на града произлиза от латинската дума Burgus/Бургос — кула. Според
местни предания името идва от римски пътен стълб, така наречен бург, който бил
положен в района на днешното Бургаско пристанище. Византийският поет Мануел Фил
споменава Бургас като Пиргос в своите творби. В индоевропейските езици гръцкото
пиргос и латинското бургос са идентични, като имат и за основа общ
индоевропейски корен. Според проф. Кирил Влахов „пюргос“ е дума от тракийски
произход, който също е индоевропейски. Според него „пюргос“ означава на
тракийски „укрепление от дебели дървени греди“. Сходен произход има името на
испанския град Бургос.

Чак до края на 19 век градът е наричан както Бургас, така и Пиргос, а в стари
руски карти е срещан и като Порос и Форос. През 19 век е наричан и Ахело Бургас,
за да се разграничи от Люле Бургас и други населени места със сходни имена.

В землището на Бургас са разкрити няколко праисторически и антични селища от
каменно-медната до късната бронзова епоха. В началото на лятото на 2008 година
археолози от Бургаския музей откриват на 10 километра северно от града в
местността „Солна нива“, близо до Атанасовското езеро праисторическа могила и
предмети, датирани към епохата на ранния халколит. Изкопани са над 250 вещи, за
най-ранните от които се предполага, че са използвани 6000 години пр. Хр. Те
свидетелстват за земеделие, скотовъдство и добив на сол, като поминък на
древните обитатели на местността. Открити са и ритуални съдове на царя-жрец.
Счита се, че артефактите са най-старите, намирани изобщо по крайбрежието на
Черно море, включително в Турция и Кавказкия регион. Това дава повод на
директора на регионалния музей Цоня Дражева да определи района на днешен Бургас,
между трите езера Мандренско, Бургаско и Атанасовско и Черно море като
„…кръстопът на най-древните цивилизации…“.

Сред първите жители на региона са траките, които около 6 век пр.н.е. създават
редица селища на територията на днешен Бургас, наред с близките градове
Аполония, Месемврия, Анхиало. От 6 до 2 век пр. Хр. тракийско селище, вероятно
емпорион (пазар) на Аполония съществува и в района на „Сладки кладенци“, на
територията на днешния квартал Победа. Селището е разполагало с пристанище и
водопровод. На хълма Шилото в квартал Меден рудник се е намирала тракийска
крепост, която защитавала близките медни рудници на тракийските князе при Върли
бряг. След инвазията на Филип II Македонски на нейно място се е намирало
светилището на Аполон Карнесос (Пречистия Аполон), важна част от съществувала
редица светилища на този бог, изградена северно от Аполония. Турсис е друго
тракийско селище, което се намирало западно от Бургас и е разрушено в началото
на 2 век пр. Хр. Поради активното строителство в по-късни епохи, не са запазени
останките от античното селище в местността „Сладки кладенци“. Въпреки това
наличието на пристанище, пазарно средище и археологически находки дават
основание на историка Иван Карайотов да локализира Пристанището на тракийските
царе на територията на Бургас. Археологически проучвания на по-късните минерални
бани Акве Калиде също доказват тракийски селища и най-почитаното „светилище на
Трите нимфи“. По времето на шах Дарий I тракийските селища в района на Бургас са
под персийска власт, но след отблъскването на персийската инвазия и основаването
на Одриското царство те отново са тракийски.

Наред с изброените селища Бургас е смятан най-вече за приемник на Деултум, Акве
Калиде и средновековния Пиргос, а според някои автори и на Скафида и
Русокастрон. Деултум възниква на западния бряг на Мандренското езеро при устието
на реката Средецка, на територията между езерата Бургаско и Мандренско, а
съвременните езиковеди превеждат името на града като двублатие. Между 383 и 359
година пр. Хр. селищата при Бургас са под контрола на тракийския цар Котис I.
Значението на близките градове Аполония и Месамврия пречи на развитието на
малките селища между тях, а до 340 година пр. Хр. регионът е превзет от
македонския цар Филип II.

След превземането на Южното Черноморие от римския пълководец Луций през 72
пр.н.е император Веспасиан основава източно от тракийското селище Девелт или
Дебелт едноименната колония Деултум (лат. Colonia Flavia Pacis Deultemsium) за
ветерани на VIII Августовски легион, която се разраства до важен център на
провинция Хемимонтус. Там са се срещали едно североизточно разклонение на
римския път Виа Милитарис и крайбрежният Черноморски път Виа Понтика. Заедно с
Деултум през римско време се развиват и минералните бани при Акве Калиде,
посещавани в следващите векове от множество императори и царе. В центъра на
Бургас римските следи са документирани чрез множеството намерени монети от 1 до
4 век, а южно от днешната Централна гара се намират останките на римско статио.

В края на 1 век, по времето на римския император Антонин Пий на полуостров
Порос/Форос край днешния квартал Крайморие са построени двойната крепост Бургос
или Порос и пътна станция (statio milliaria) с пристанище. Те са охранявали
подстъпите към крепостите Деултум и Скафида, както и Виа Понтика. При
археологически разкопки през 2009 година са разкрити част от крепост, останките
на манастир от 13-и век и древно селище в близост до тях, датиращо от късната
античност (V век след Христа). Според някои автори споменатите в историческите
извори Порос и Пиргос са една и съща крепост. Крепостта на п-в Форос
най-вероятно е използвана като наблюдателница. Нейните останки са съществували и
през XIX век, за което свидетелстват различни европейци, посещавали района през
този период. Отделни автори смятат, че селището е наследник на античната пътна
станция, спомената като Пудизо в Певтингеровата карта. Не се знае дали Деултум и
крепостта на Форос са превзети и разрушени както Акве Калиде и целия регион по
времето на готските нашествия през втората половина на 260-те години. През 376
година изворите споменават отново Деултум, край който готите разбиват елитна
римска военна част.

Сред разделянето на Римската империя през 395 година, регионът на днешния Бургас
влиза в пределите на Източната Римска империя (по-късно Византия), а по времето
на Юстиниан I (527 – 565) около Акве Калиде са изградени крепостни стени. През
708 година кан Тервел разбива източно от Акве Калиде в Битката при Анхиало
византийските войски начело с Юстиниан II, а имперските бани и Деултум влизат за
първи път в границата на България. При кан Крум областта Загоре влиза трайно в
пределите на България, а при неговия наследник Омуртаг от бреговете на
Бургаското езеро до река Марица се изгражда граничният вал Еркесия. Според едно
от преданията през 863 година кан Борис I приема тайно християнството при
Деултум (виж Покръстване на България). Тази теория се подкрепя и от
археологически находки от 2005 година, когато до днешното село Дебелт е открит
ритуален комплекс с базилика от IX век. Борис изоставя стария си титул и приема
славянската титла княз, а заедно с това получава името на кръстника си –
византийския император Михаил III.

От около 970 година регионът е отново под византийска власт, като през 1093
година император Алексий I Комнин разполага в Термополис, средновековния
наследник на Акве Калиде, отряд за отбрана на източните старопланински проходи.
В следващото столетие Бургаският регион е оспорван от Българската и
Византийската империя. През 1206 година латинците, предвождани от Хенри
Фландърски, брат на Балдуин Фландърски, превземат и опожаряват Термополис. През
1270 година крепостта Порос е спомената в документ на константинополския
патриарх, а през 1304 южно от нея се състои Битката при Скафида, при която цар
Тодор Светослав превзема Южното Черноморие. През 1332 година Иван-Александър
побеждава император Андроник III Палеолог западно от днешния Бургас в последната
голяма битка между Българското царство и Византия – Битката при Русокастро. В
началото на 13 век регионът е опустошен от Каталанската компания.

Деултум, Скафида и Порос са завладени от османските турци, начело със султан
Мурад I през 1367/1368 година, но превзети по-късно от Амадей VI Савойски, който
ги предоставя на Византия. В началото на 1453 година, малко преди падането на
Константинопол те, заедно с други градове по Южното Черноморие, са последните
български територии, които падат под османско владичество. Деултум е окончателно
разрушен и не може да се възстанови пред следващите столетия. Термополис и
Пиргос са запазени, а първият турски султан Сюлейман I (1520 – 1566) заповядва
изграждането на нова баня (хамам) върху полуразрушените римски басейни. При
Порос, който става част от Анхиалската кааза, султан Баязид II изгражда за
нуждите на султанския двор чифлик, а за корабоплаването – фар.

Най-ранният писмен документ, споменаващ Бургас точно на мястото на днешния
център, е османският регистър (дефтер) от 1603/4 година. В него се споменава за
пристанището Пиргос (искеле-и Пиргос), което е част от вакъфа на Искендер паша и
се намира в Айтоската кааза (околия), където е до вилаетската реформа от 1864
година. През 1639 и 1646/47 отново е споменато пристанището. Въпреки
разрушаването на античната водопроводна мрежа и недостига на вода, Пиргос е
използван за база на османския флот. Сладководна вода се пренасяла с каруци или
на гръб от близки извори и съхранявала в големи съдове в близост до
пристанището.

Едно от първите писмени сведения за града през този период оставя османският
пътешественик Хаджи Калфа, посетил града в средата на 16 век и го отбелязал с
името Бургас. В периода след Битката при Лепанто през 1571 година Пиргос е важен
корабостроителен център. Пътешественикът Евлия Челеби споменава през 1656 година
за две пристанища в селището: едно при Порос за големите и другото при Пиргос, в
района на днешното пристанище, за по-малките кораби. Както османският хронист
Хаджи Али пише в своя походен дневник (Fethname-i Kamaniçe), султан Мехмед IV
посещава през 1672/73 година Термополис на път за Полша (виж Полско-турска война
(1672-1676)). През 1673 година една част от арменците, депортирани от района на
бойните действия, се заселват в Бургас. Те са посетени две години по-късно от
арменския архиепископ Мардирос Кримечи, оставил кратко описание на града.

В средата на 17 век градът започва да се разраства благодарение на търговията и
износа на зърно. Лафит-Клаве, който посещава региона през 1784 година, определя
Бургас като стратегически важен, най-голям град в залива и определя първи името
на залива като Бургаски, със забележката, че преди това е известен като Порос.
Езерото западно от града той нарича Бургаско, а неговата река-отток Бургаска.
Няколко западни дипломати, между които Венцел Едлер фон Брогнард (1786) и Шарл
дьо Пейсонел (1787) описват Бургас в този период като касаба (малък град) с
1100 – 1200 къщи и като важен търговски център и място за претоварване на
селскостопански продукти от източната част на Тракия. Бургас е по това време
център на крайбрежието от Ахтопол до Гюзекен и разполага с Бургаското киле –
собствена мерна единица за измерване на зърно.

С оттеглянето на руските войски след края на Руско-турската война от 1828 – 1829
г. по-голямата част от българското населението на Странджа и крайбрежието
напуска родните си домове и, следвайки армията извън пределите на България, се
заселва в Украйна, Молдова, Бесарабия и други територии на Руската империя. В
следващите години се завръща част от турското население, избягало преди войната.
В изоставените селища постепенно се заселват българи от вътрешността на
страната, които под влиянието на гръцките учители и свещеници постепенно се
погърчват.

Между 1854 и 1864 Бургас е част от Анхиалската кааза в Силистренския санджак. По
време на Танзимата (1840 – 1864) се обособява самостоятелна кааза с център
Бургас в Сливенския санджак. За целта към каза Пиргос се прехвърлят селищата от
Ахиалската и Русокастренска кааза. Като административен център Бургас се
управлява от каймакам, към който според Закона за вилаетите се създава и
околийски съвет, в заседанията на който според Хатихумаюна участват и
немюсюлманските общности, включително и българи. Този административен статут се
запазва до Освобождението.

По време на борбата за българска църковна и държавна независимост през 1869
година в Бургас се откриват българско училище и църква на мястото на днешния
храм „Св. св. Кирил и Методий“. Въпреки че населението на Бургас не взема
участие във въоръжените борби за освобождението на България, през града минават
важни канали за комуникация и пренос на оръжие на Вътрешната революционна
организация, а революционерите Васил Левски и Панайот Хитов на няколко пъти
посещават града.

По време на Руско–турската война от 1877/78 година Бургас е използван от
османската армия като логистичен център. Към края на войната през пристанището
се изтегля и многобройно турско и черкезко население, сред което и това на
Бургас. Последните 2000 турски войници и 4 оръдия са били натоварени на гемии в
края на декември 1877 година. С подписването на Одринското примирие Бургас
остава извън границите на бъдеща България, като за демаркационната линия между
двете армии било определено билото на Източна Стара планина, което достига Черно
море северно от Несебър. Така в началото на 1878 в Бургас и околните селища вече
няма официални представители на турския султан, което води до безчинствата на
башибозушките и черкезки банди. На масови кланета са подложени жителите на
Карнобат и Българово. Бургас е спасен благодарение на Руфат Ефенди, османския
комендант на Бургаското пристанище.

На 6 февруари 1878 година, „летящ отряд“ под командването на полк. Лермонтов,
имащ за задача да осигури на руския флот достъп до бургаското пристанище, като
заеме позиции в Бургаския залив и спре нахлуващите от север през Дюленския
проход черкези и дезертирали турски войници, освобождава Бургас. По това време в
него живеят около 2950 души, основно арменци, евреи, българи, гърци и гъркомани.
За първи кмет на освободения град е назначен Нико Попов. На бургаския бряг
руските войски изграждат в следващите месеци военна болница, която е под
ръководството на Александра Лермонтова и остават в града до средата на 1879
година.

С изпълнението на Берлинския договор от 1878 година Бургас става един от 6-те
административни центрове на османската провинция Източна Румелия. По силата на
договора в града се завръща и част от турското население. Решенията на Общината
са обявявани на български, гръцки и османски. Въпреки липсата на вода, градът е
важен търговски център и единственото голямо пристанище на Източна Румелия, а
икономическото развитие привлича бежанци от Източна Тракия и Странджа планина –
територии, които остават под османска власт. През 1880 година е открито читалище
Пробуда, а на 20 юли 1885 година в Бургас излиза Бургаски вестник – първият
бургаски седмичник.

Градът остава османски до септември 1885 година, когато след военен преврат
Източна Румелия се съединява с Княжество България. Съединението на България е
посрещнато с неодобрението на Русия и е срещу интересите ѝ да контролира
Балканите. В последвалата Сръбско-българска война взимат участие и граждани от
Бургас. Въпреки че Букурещки договор от 19 февруари 1886 година възстановява
статуквото, руският цар Александър III. не е удовлетворен и отказва да признае
Александър Батенберг за владетел на Обединена България. Така в следващите месеци
и години руската дипломация организира и подпомага организирането на заговори
срещу България. Турското правителство от своя страна иска като предварително
условие за нормализиране на отношенията, поставянето на бургаското пристанище
под турска администрация, което е отхвърлено от българския княз.

В началото на май 1886 година е осуетен заговор в Бургас под ръководството на
руския офицер Николай Набоков срещу Александър Батенберг, който е на посещение в
града. След разкритието заговорниците успяват да се укрият в руското
представителство в града и да избягат ненаказани. Въпреки че проруските
политически групи в страната (цанковисти и лъжесъединисти) успяват през август
да отвлекат Александър Батенберг в Русия, с помощта на Стефан Стамболов и
румелийската войска, той успява да се върне отново на трона. През октомври
същата година в Бургас избухва отново под ръководството на Набоков военен бунт,
подкрепен от руски военен кораб. За смазването на бунта Стамболов изпраща Коста
Паница, който с помощта на Айтоския отряд успява да сложи край на русофилските
заговори срещу Съединението в Бургас.

След Освобождението Бургас застава на първо място след София по относителен дял
на темпове и мащаби на развитие в сравнение с други български градове.
Развитието намира израз в приетия през 1891 година първи строителен план на
Бургас. Той затвърждава изграждането на нови обществени сгради по западен
образец в града, което променя неговия ориенталски облик. Още през 1881 година е
изградена градската библиотека, през 1891 Морската градина и през 1897
катедралата Св. св. Кирил и Методий. 1895 година Георги Иванов отваря първата
печатница в Бургас, последван от печатницата на Хр. Велчев, която е преименувана
през 1900 на Печатница Братя Велчеви. На 27 май 1890 година княз Александър I
Батенберг тържествено открива в Бургас жп линията Бургас – Пловдив. Важен етап
от икономическото развитие на Бургас бележи и изграждането на морското
пристанище, което е открито на 18 май 1903 година. През тези години в Бургас се
създават 151 индустриални предприятия, между които Фабрика за захарни изделия и
растителни масла на Аврам Чальовски, Големите Български Мелници на Иван
Хаджипетров, сапунената фабрика Камбана, Фабрика за рибни консерви и др.

Редица красиви сгради в Бургас – хотел „Империал“, „Модерен театър“, къщите на
Йови Воденичаров, Йонидис, Иван Хаджипетров, Исак Презенти, братя Калиманови,
Стефан Родев и др., катедралата „Св. Св. Кирил и Методи“, сградата на музея
„Петя Дубарова“ са проектирани от италианския архитект Рикардо Тоскани (между
1897 и 1926 г.).

Със създаването на Българската екзархия през 1870 година Българската православна
църква успява да възстанови своята независимост, но няколко градове на западния
бряг на Черно море остават под управлението на Цариградската патриаршия. През
1900 година Цариградската патриаршия предава последните църкви и манастири, но
това не навсякъде става мирно. През 1905 година след дълги протести манастирът
„Света Анастасия“ е предаден на българската патриаршия. Преди този акт игуменът
на манастира прави опит да продаде манастирското съкровище, което предизвиква
брожение и протести в Бургас и само намесата на жандармерията предпазва гръцкото
население от погроми.

След Съединението за десетилетия градът и окръгът се превръщат в най-големия
бежански лагер на България. След Илинденско-Преображенското въстание и особено
след Междусъюзническата война от 1913 година градът и регионът се напълват с
бежанци от Източна Тракия. Още на 29 януари 1895 година бежанци от Македония
създават в Бургас Македонско дружество, наречено Пирин планина, в което членуват
и емигранти от Одринско. На 12 май 1896 година, по подобие на него и по
инициатива на Капитан Петко войвода и братята Петър и Никола Драгулеви във Варна
се създава Одринско преселенско дружество Странджа. През месец декември същата
година се изгражда и негов клон в Бургас. На 2 септември 1902 година двете
организации в Бургас се обединяват в Македоно-одринско дружество. В Бургас се
основават и Македоно-одринското опълченско дружество, Македонското
благотворително братство „Димитър Михайлов“, Македонското женско
културно-просветно и благотворително дружество Менча Кърничева, Македонският
младежки сговор Пелистер и други организации. Като организационен център на
бежанците по това време служи Минковият хан, разположен на днешната улица
„Фердинандова“ № 63.

През 1906 година действията на гръцките андарти в Македония водят до безредици и
погроми срещу гръцкото население в пренаселения с бежанци град и регион. В
Бургас гръцката църква и училище са отчуждени, а гръцкото население емигрира
през следващите години основно в Константинопол. През 1906 г. създадената година
по-рано Търговска гимназия се премества в бившите помещения на гръцкото училище.
По това време в града работят още по едно арменско, турско и френско частно
училище.

При избухването на Балканската война в Бургас от 65 доброволци е сформирана
Първа рота на 12-а Лозенградска дружина от Македоно-одринското опълчение под
ръководството на Луи Айер. На 18 октомври 1912 година градът е обстрелван от
османския флот, който изгражда в Бургаския залив морска блокада. Блокадата е
снета на 8 ноември през същата година.

След загубената Междусъюзническа война и след загубата на Първата световна война
броят на бежанците в Бургас отново нараства, като по непълни данни на бившата
Дирекция за настаняване на бежанските семейства в България, до 1931 година в
Бургаски окръг са заселени най-много – 12 155 семейства, като общият им брой
възлиза на над 60 хиляди души, две трети от които от Източна Тракия. Останалата
част са бежанци от Егейска Македония, основно от района на Енидже Вардар. Те
пристигат в периода 1923 – 25 година и са заселени в Бургас и по крайбрежните
селища на север от града. На тяхно място за Гърция заминават по-голямата част от
гърчеещите се жители от региона.

През 1918 година Цистерцианския орден, който се грижи за бежанците в Бургас,
отваря девически интернат в града. Въпреки тежкото икономическо състояние на
бежанците започва икономически подем в града. През 1920 година Бургас наброява
около 21 000 души и е отново главното българско пристанище за износ на зърно и
български продукти, а до средата на 1930-те изпреварва Варненското и при вноса.
През 1922 година швейцарското дружество AG für Handel und Industriewerte
получава 25-годишна концесия за индустриален добив на сол в Атанасовското езеро.
Две години по-късно, през 1924 година в Бургас е открита с Девеко (днес
ХемусМарк АД) единствената фабрика за моливи в Югоизточна Европа, а година
по-късно отваря врати Държавното механотехническо училище.

През зимата на 1928/29 година Бургаският залив замръзва, което позволява в края
на януари и началото на февруари 1929 преминаването от Бургас до остров Света
Анастасия с файтони. Няколко години по-късно, през 1934 година жителите на града
наброяват 34 260 души.

На 9 септември 1944 година Бургас е окупиран от Съветски войски, които завземат
бургаското летище и пристанище, а представители на царската власт биват
екзекутирани. Сред жертвите на последвалите два състава на Народния съд в Бургас
се отличават представителите на всички богати и състоятелни бургаски фамилии,
бургаската интелигенция и членове на Бургаската адвокатска колегия. По това
време в града работят заедно с Бургаските минерални бани шест частни бани и една
общинска морска баня. След края на Втората световна война еврейската организация
Хагана организира корабни конвои за преживелите Холокоста, които отплават от
Бургас в посока Палестина. С тези конвои се изселва и еврейското население на
Бургас. В следващите години комунистическото управление на БКП национализира над
160 фабрики и частни предприятия, баните, магазините, а неспособността на
комунистите да ги управляват води до недостиг на храна, дрехи, топливо и друго
продоволствие. Затварят се народният университет, синагогата, немската и
италианската гимназия. Тоталната национализация нарушава естествения ритъм на
стопанското развитие в Бургас, а политическите репресии продължават и след това.

През 1950-те и 1960-те са построени заводи от химическата и
нефтопреработвателната индустрия, най-голям от които е Нефто-химически комбинат.
Индустриализацията води до допълнителен прираст на населението и през 1960-те
отново е отворена немската гимназия. Между 1970 и 1973 година архитектурното
студио ИПП Главпроект изработва нов план за развитие и разширение на града по
„социалистическия модел“. През следващите години по него са изградени жилищните
комплекси Изгрев, Зорница, Славейков и Меден рудник, където и днес доминират
сгради от този период. В комплекс Славейков през 1980 година е построен с 52
входа и 482 м най-дългият жилищен блок в България и удостоен със званието
„социалистическа гордост“. В този период централните общински Хали са заменени
от нова двуетажна сграда и преименувани на Краснодар. Друга емблематична сграда
от този период е жилищният блок 77 в квартал Лазур, известен в Бургас като
Краставицата.

През 1976 година към Бургас е присъединено селото Меден рудник, като в
следващите години до него е построен най-големият бургаски квартал, който е
отделен от останалата част на Бургас чрез Бургаското и Мандренското езеро, а
бившето село става един от микрорайоните на новия комплекс. На 9 септември 1982
година Тайната армия за освобождение на Армения извършва атентат в Бургас срещу
Бора Сюелкан, турски генерален консул в града, и убива неговото административно
аташе. Населението на Бургас към 4 декември 1985 година по данни на НСИ е
182 338 жители. От 1987 до 1991 година към Бургас са присъединени други пет
общински села. Те са различно отдалечени от центъра на Бургас, причина за която
е географското положение на Бургас, разположен между три езера на запад и Черно
море на изток.

След падането на комунизма през 1989 година настъпва промяна на архитектурата и
облика на града. Въпреки това архитектурата на Бургас, особено в периферията, е
белязана от разширяването на града по време на комунистическата епоха, когато
бившите бежански лагери са трансформирани в модерни жилищни комплекси, а в
по-младите квартали все още могат да се срещнат така наречените Шаронски къщи.
През зимата на 1996/97 година в Бургас, както в цялата страна се организират и
провеждат протести срещу правителството на Жан Виденов и хиперинфлацията. През
1998 година пристанищният град става седалище на едно от петте административни
съдилища.

На 28 февруари 2008 година бургаският общински съвет признава геноцида над
арменския народ в Османската империя в периода 1915 – 1922 година. През декември
същата година пред Бургаския административен съд за първи път в България е
заведено дело по електронен път.

През пролетта на 2010 година дъжд и усиленото снеготопене са причина за
наводнение на кварталите Победа, Долно Езерово и Меден рудник.

През 2011 година Бургас печели приза Най-добър град за живеене в България, както
и Най-зеленият български град. През 2013 година Бургас за втори път печели приза
Най-добър град за живеене в България.

Бъдещото развитие на града е свързано с отваряне на Бургас към морето и езерата.
В този контекст се дискутира проектът Супер Бургас. През следващите години
трябва да се реализират също проекти за обществен велосипеден транспорт, за
извеждането на тежкия трафик от централната част на града, за възстановяването
на остров Света Анастасия и мостика, както и за рехабилитирането на историческия
център. Предвидено е изграждането на два нови парка в комплекс Меден рудник,
нови спортни игрища в квартал Долно Езерово и в Борисовата градина и нов спортен
комплекс на открито в Меден рудник, който ще е най-големият в града. През 2012
година в Бургас трябва да бъдат открити още два мола, спортен тенис комплекс и
нова индустриална зона.

Със своите над 200 000 жители (данни по настоящ адрес) Бургас се нарежда на
четвърто място по численост на населението в страната след София, Пловдив и
Варна. Но според данните на НСИ към 1 януари 2009 година Бургас има 188 861
жители. Подобна разлика има и за цяла България, която по настоящ адрес има
8 042 905 жители, но реално живеещите в страната са 7 606 551 жители по данни на
НСИ към 1 януари 2009 година. За една от причините може да се счита миграцията
на част от населението на Бургас в чужбина или други български населени места,
които обаче не са променили бургаската си регистрация. Въпреки това за периода
между двете преброявания през 2001 и 2011 година Бургас е един от четирите
областни градове, които имат положителен прираст на населението.

На 12 ноември 1987 година са присъединени 4 села – Горно Езерово, Лозово,
Крайморие и Сарафово. През 1991 година е присъединено село Долно Езерово с
население 5685 души. С решение на Министерски съвет през 2009 година се одобрява
решението на общинския съвет в Бургас за присъединяване на общинските села
Банево и Ветрен като квартали на града. Някои от новоприсъединените квартали на
Бургас като Сарафово, Крайморие, Меден рудник са били в миналото бежански
лагери, като са приютявали тракийски и македонски българи след Балканските войни
(1912/13).

Според първото преброяване, проведено в България след влизането на страната в ЕС
през 2011 година, за първи път запитващите имат възможност да отговорят
доброволно на въпросите за етническа и религиозна принадлежност, както и за
майчин език. Така в Бургас на въпроса за етническата принадлежност отговарят
само 181 116 души, 171 898 от тях се определят като българи, 3800 като турци,
1330 като роми и 666 посочват, че имат друга етническа принадлежност (немска,
руска или друга).

Страхувайки се от широката дискриминация спрямо ромите, те предпочитат често да
посочват етническа принадлежност към мнозинството на местното население. По този
начин те влияят върху броя на турците и по-малко върху този на българите в
Бургас. От данните също не може да се определи действителният брой на арменците.

В Бургас се намира архиерейско наместничество на Сливенската епархия. Бургаската
духовна околия е с център гр. Бургас. Архиерейски наместник в Бургас е
ставрофорен иконом Борис Игнатов.

Най-голямата религиозна общност е тази на българските православни християни,
следвана от мюсюлманската, като Бургас е единственият голям български град, в
който тази общност няма собствен храм. Други религиозни общности в града са
българските католици и православните арменци, както и евангелистите.

Катедралният храм „Свети Кирил и Методий“ е най-старата българска църква в града
и носи името на славянските равноапостоли свети свети Кирил и Методий. Тя е
разположена в централната градска част на едноименния площад. Построена е в
периода 1897 – 1907 година по проект на работилия в града италиански архитект
Рикардо Тоскани. Тя се различава от изградените по времето на българското
Възраждане църкви и отличава от тези, строени през първите години след
Освобождението. Храмът е трикорабна кръстовидна църква, тип базилика и построена
по оста изток-запад, типична за католическите църкви. Централната апсида с
олтара и богато украсеният иконостас се намират в източната част на църквата.
Наосът разделя вътрешността на катедралата на три кораба чрез пет двойки, носещи
мраморни колони. Над главния кораб на църквата е изграден централният и
най-голям купол; над двата странични кораба са изградени други четири по-малки
куполи. Главният купол се извисява върху висок дванадесетостенен барабан с
прозорци. Нартексът в западната част на храма е по-висок от централния кораб.
Централният вход е от западната фасада, като други по-малки входове при
северната и южната страна са отворени само при специални церемонии. При
изграждането на храма взимат участие и майстор Митьо Цанев от Дряново и Кузман
Димитров от Македония. Върху красивия стъклопис на главния вход на катедралата
са изобразени светите братя Кирил и Методий. Катедралата е изографисана от
художниците Гюдженов и Кожухаров, изографисали и софийския Храм-паметник „Свети
Александър Невски“.

Православният храм „Успение на Пресвета Богородица“ (накратко Света Богородица)
е най-старата православна църква в Бургас. Негов предшественик, изграден в
началото на 17 век, е разрушен по време на Руско-турската война (1828 – 1829).
Със завръщането на християнското население след 1840 година, в тогавашната
гръцка махала е изграден сегашният храм. До църквата се построява и гръцкото
училище, наследник на което е днешният Икономически техникум. Богослужението на
гръцки език продължава до 1906 година, когато българското население изземва
църквата в отговор на подобни събития в Гърция. Църквата впоследствие е
конфискувана, поставена под управлението на Българската православна църква и
преименувана от „Успение на Пресвета Богородица“ в „Преображение Господне“. В
църквата се съхраняват икони, изографисани от монаси в Света гора. През 1927 –
28 година са построени двете кули на храма и в едната са поставени три камбани.
След Втората световна война църквата е обявена за паметник на културата. На 16
март 1952 година църковното настоятелство връща старото име на храма, а от
ноември 1957 до края на 1958 година храмът е изцяло изографисан от художника
Николай Ростовцев.

Строителството на православния храм „Свети Иван Рилски“ е тясно свързано с
разширяването на града след Освобождението и последвалия поток от бежанци след
Балканските войни (1912 – 13). През 1913 година Александър Георгиев
Коджакафалията завещава земи в района на днешния квартал Братя Миладинови на
бедни и безимотни жители на града, както и средства за построяването на къщи и
храм. Година по-късно започва неговият строеж. Комитетът по построяването на
храма получава и големи парични помощи от Съюза на запасните подофицери, както и
от други дарители и бургаски църкви. На 1 април 1934 година е тържествено открит
новият храм, носещ името на Иван Рилски. През 1951 година старата дървена
камбанария е заместена с нова, която днес се намира вляво от входа на храма. В
камбанарията са окачени четири различни по големина камбани, тежащи 100, 60 и
две по 40 килограма. Иконостасът на храма е изработен още по време на градежа.
Той е висок 3 метра и дълъг 11,5 метра. За изписване на иконостасните икони е
избран Николай Кожухаров, участващ със седем икони. На 1 ноември 1973 година при
освещаване на храма в Светия престол се поставени части от мощите на Св. Мъченик
Вакх.

През 1673 година е спомената първата арменска апостолическа църква, построена от
арменската общност с подкрепата на българите в града и носила името „Сурп
Степанос“. Тя е била преустройвана няколкократно, за последно през 1853 година,
откогато носи и днешното си име „Сурп Хач“ (на бълг. Свети кръст). С
преустройството е изградена камбанария, а фасадите са облицовани с плочи.
Църквата е еднокорабна, еднопространствена и носи основните белезите на
арменската църковна архитектура. Външният архитектурен образ не дава точна
представа за първоначалната сграда. Църквата е призната за паметник на
културата, а на западната страна на църквата през 1990 година е издигнат
Паметник на геноцида над арменския народ в Османската империя, изработен от Хари
Арабян.

Други храмове в града са българските православни църкви „Св. Троица“, „Св.
Атанасий“, „Cвети Пимен Зографски“, римокатолическа църква „Дева Мария
Богородица“ и източна католическа църква „Свето Успение Богородично“. Манастирът
„Света Анастасия“ е последният оцелял средновековен островен манастир по
Западното Черноморие; манастирът „Света Богородица“ е разположен между
кварталите Горно Езерово и Меден рудник, а манастирът „Свети Атанас“ се намира в
ж.к. Изгрев.

След демократичните промени през ноември 1989 година за кмет на град Бургас е
назначен през декември Никола Александров. Той остава в длъжност до септември
1990 година, когато е сменен от Атанас Демирев. Демирев ръководи временната
управа на Бургас до смъртта си през май 1991 година. На първите демократични
избори през октомври същата година за кмет на Бургас е избран Продан Проданов от
листата на Съюза на демократичните сили. Неговият мандат, който свършва през
ноември 1995, се запомня с политическата конфронтация с бившите комунисти и
централната власт, както и с бюджетния дефицит на община Бургас. На местните
избори през 1995 година Проданов е победен от представителя на бившите
комунисти, Йоан Костадинов.

Костадинов е преизбран на местните избори през 1999 и 2003 година и е един от
най-дълго управлявалите кметове на България. На изборите за местен парламент
през 2007 година Костадинов се явява като независим кандидат, подкрепен от Съюза
на тракийските дружества в България, но не успява да спечели. Изборите са
спечелени от младия Димитър Николов във втори тур, където успява да победи
кандидата на националистите Валери Симеонов. На местните избори на 23 октомври
2011 година Димитър Николов печели втори мандат още на първи тур със 70,86 на
сто от гласоподавателите. Втори с 11,25 на сто остава отново Валери Симеонов. На
изборите от 25 октомври 2015 година Димитър Николов печели трети мандат на първи
тур със 84,00 на сто от гласоподавателите. Втори с 6,17 на сто остава кандидатът
на НФСБ д-р Бойко Миразчийски.

Според „Закона за местното управление и местната администрация“ управлението на
Община Бургас е със структура, съставена от кмет и общински съвет от 51
съветници. Съставните населени места имат изборен кмет или кметски наместник.
Общинският съвет приема основните наредби и правилници, които действат на
територията на Община Бургас. Общинските съветници и кметът имат право на
инициатива за внасяне на предложения. Обсъждането е в постоянните комисии на
Общинския съвет и неговата сесия. Изпълнението на взетите решения от Общинския
съвет се осъществява от общинската администрация. На всеки четири години се
избира нов общински съвет и кмет, като следващите избори са предвидени за 2019
година. Разпределението на местата в общинския съвет след последните избори от
25 октомври 2015 година, е следното:

Гербът на Бургас съчетава на син щит някои исторически факти за града. Така
изобразеният лъв символизира смелостта на хората, които са се заселили в това
трудно за живеене място, а рибната му опашка – изобилието на риба. Лъвът държи в
ръцете си кула, като символ на кулата, от която произлиза името на Бургас. Над
синия щит са изобразени две каравели, които символизират Бургас като старо и
едно от най-важните пристанища на Черноморското крайбрежие.

В Бургас се намира генерално консулство на Турция и почетните консулства на
Беларус, Грузия, Индия, Румъния, Русия, Сиера Леоне и Украйна. През 2004 година
в града е открит Черноморският граничен координационен и информационен център,
който осъществява сътрудничество между органите за гранична охрана на държавите
от Черноморския басейн по отношение на граничния контрол.

Бургас е член в 12 международни организации, между които Конвент на кметовете,
Eurocities, ICLEI и BALCINET. Градът има свое представителство и в Брюксел.

Бургас днес е един от важните икономически и индустриални центрове на България.
Градът, наред със София, е един от основните елементи в България на бъдещата
опорна европейска транспортна мрежа (TEN-T) на ЕС, която включва изграждането на
жп и шосейна инфраструктура и развитието на Пристанище Бургас. Пристанищен град,
със собствено международно летище, както и много добре развита наземна
инфраструктура, напълно завършено пристанище от индустриална гледна точка, добър
достъп до суровини, както и близката рафинерия, той се отличава с високо ниво на
индустриализация. Структурата на икономиката е доминирана от търговията,
промишленост (хранително-вкусова, нефтопреработвателната, дървопреработвателната
и машиностроене), услуги, туризъм и транспорт. Заради развитата индустрия,
търговия, туризъм и промишленост, градът предлага конкурентно заплащане и
възможности за професионално развитие, характерни за София, Варна и Пловдив.

Бургас е център на българската риболовна и рибопреработвателната промишленост.
80 процента от българския риболов се извършва от бургаски фирми. В ареала на
бургаското пристанище са построени за тази цел едни от най-големите хладилни
складове в България. Консервната фабрика Славянка, Черноморски Риболов и
Atlantic Group са от по-големите представители на рибопреработвателния бранш.
Други по-големи фирми от хранително-вкусовата промишленост са производителят на
захарни изделия Победа АД, производителите на хляб и хлебни изделия Бургас хляб
и Хляб и хлебни изделия, Бургаско пиво и Феста Холдинг.

След вълната на национализация в края на 1940-те, довела до затварянето на
фабрики и въвеждането на плановата икономика от средата на 1950-те, в Бургас се
изграждат предимно заводи от химическата и нефтопреработвателната индустрия. От
по-големите фирми в този сектор са ХемусМарк и Нефтохомическия комбинат (НХК).
ХемусМарк е наследник на фабриката за моливи Девеко, създадена през 1924 година
и станала от 1937 година придворен доставчик. През 2007 година ХемусМарк АД е
закупена от Кох-и-ноор, бургаското дружество е поставено под управлението на
софийския клон на чешката компания, а производството в Бургас преустановено. С
капацитет за обработка 176 800 барела петрол на ден, построеният през 1964
година НХК (днес Лукойл Нефтохим Бургас) е най-голямата рафинерия в Югоизточна
Европа. От 1999 тя принадлежи на руската компания Лукойл, която в края на януари
2012 година обяви допълнителни инвестиции до 2015 година в размер 1,5 млд.
щатски долара и създаването на 3000 нови работни места.

В Бургас е седалището на производителя на стомана, стоманени елементи и
стоманени ребра Промет АД. Стоманодобивният завод има капацитет от 0,8 милиона
тона годишно. По-големите компании в машиностроенето включват: Булярд –
Корабостроителна индустрия, Бургаски корабостроителници, Кораборемонтен завод
Бургас, производителя на товарни вагони Трансвагон, Елкабел и др. Фирми от
дървообработващата промишленост са Кроношпан, Детелина и Дограма, които
обработват дървесина от близките Стара и Странджа планина. Строителството не е
сред основните сектори на Бургас. Въпреки това седалищата на някои от
по-големите български фирми в този бранш: Понс Холдинг, Трансстрой – Бургас АД и
Евробилдинг Инженеринг, се намират в града.

Планирано е изграждането и на няколко големи индустриални зони, в които да се
привлекат международни и фирми от „зелената икономика“. Инвестиционни намерения
на австрийската Voestalpine с обем до пет милиарда евро, са замразени от
началото на икономическата криза през 2009 година. Като допълнение към
индустриалните зони се изгражда интермодален терминал, който ще е част от
интегрираната транспортна мрежа на ЕС. С изграждането на „Супер Бургас“ ще бъде
изграден и първият за страната интермодален пътнически терминал.

Търговията в града е силно развита, с изградени характерните за страната
търговски центрове и филиали на всички национални търговски вериги. Голяма
промяна в развитието на градския пейзаж и на градската среда с дългосрочни
последици за качеството на живот оказва разширението на града в източна посока и
изграждането на търговски центрове от нов тип (мол) като Бургас Плаза, Galleria
Burgas и Strand в тази част на града. Наред с тях в централната градска част
продължават да функционират няколкоетажни търговски центрове като Трия, Пиргос и
Безистена. Свободна безмитна зона в Бургас е единствената на българското
Черноморие. През 2010 година е открит с площ от 16 дка един от най-модерните
пазари на плодове и зеленчуци в България, като покритите площи са 3.5 дка и са
построени според стандарти на ЕС.

В Бургаските езера се добива сол от праисторически времена. Днес той е
единственият регион в България, където се добива морска сол. В близост до Бургас
се намира един от най-големите винарски региони в страната, солници, мини за
медна и желязна руда, за кафяви въглища и златни мини.

В последните години в Бургас се развиват културният и фестивалният туризъм и
градът изпреварва като туристическа дестинация Варна. Според Euromonitor
International градът е посетен през 2009 година от около 1,71 млн, а през 2010
година от около 1,54 млн туристи.

Пристанище Бургас, с 19 корабни места с максимално допустимо газене от 12.3
метра, е второто по големина пристанище в България. Пристанищен район Бургас в
миналото е обработвал 60 % от товарите по море., но в последните години
Пристанище Варна обработва над 50 % от всички товари (морски и речни).

Пристанищният комплекс в Бургас е разделен на три: Пристанище Бургас, Рибно
пристанище и Нефтено пристанище (или пристанище Росенец, което е разположено на
юг от града в залива Ченгеле скеле). Пристанище Бургас е разделено на няколко
терминала, като там са разположени също контейнерен терминал, Бургаските
корабостроителници и Кораборемонтният завод. Пристанищата на последните два,
както и пристанището на фирма Трансстрой, са със специален режим на работа.

Други по-малки пристанища има в кварталите Сарафово и Крайморие, както и в така
нареченото Рибарско селище в местността Ченгене скеле, което е най-голямата
лодкостоянка на Черноморското крайбрежие и осигурява укритие при лошо време на
повече от 1 000 рибарски лодки. Предвижда се изграждането на рибарско пристанище
и рибна борса в квартал Сарафово.

Южно от Бургас се намира Военноморска база Бургас, в която е разположен част от
Българския военноморски флот.

Летище Бургас е отворено за гражданската авиация през 1947 година, когато на 29
юни е открита първата редовна въздушна линия между София и Бургас. Тази дата се
счита и за рождената дата на българската гражданска авиация. Полетът с номер
LZUNL r е осъществен с Junkers Ju 52/3m и летателен екипаж на Дирекция Въздушни
съобщения – пилоти Никола Александров и Стефан Тосунов, борден механик Тодор
Гургулиев и борден радист Павел Александров. По същото направление излита с
официални лица и втори самолет Ли-2п с полетен номер LZ-LIA с екипаж Никола
Дюлгеров, Иван Шивачев, Методи Наков и Георги Сергиев. Между 1962 и 1963 година
се изгражда стоманенобетонна писта с дължина 2600 метра, която между 1977 и 1979
година е удължена на 3200 м. Преди отдаването на концесия през 2010 година,
Летище Бургас заема площ от 2600 дка. Сградите за вътрешните линии и терминал
изпращащи са изградени през 1974 година, а терминал пристигащи – през 1992. През
2011 година стартира ново разширение и изграждане на нов терминал.

Бургас разполага с добра шосейна инфраструктура, като през града преминават
важни транзитни пътища. Той е начална точка на паневропейски транспортен коридор
8, който свързва Черно и Адриатическо море и на републиканския път I-6, който
свърва Бургас през София с македонската граница. Градът е изходен пункт на
автомагистралите Тракия и строящата се Черно море и разпределителен пункт на
туристическия поток на Южното Черноморие. През града минават европейските пътища
E87 и E773, както и републиканският път I-9. През 2012 година е подновен
строежът на 4-лентовия път от Бургас-Сарафово до Слънчев бряг, който е част от
I-9 и E87.

Общественият транспорт в Бургас е добре развит. В града съществуват две
тролейбусни (T1 и T2), 26 автобусни и 6 маршрутни линии. Общата дължина на
трасето на градския транспорт е 490 km. Регионални, национални и редица
международни дестинации за превоз на пътници се осъществяват от двете автобусни
гари в града. Автогара Юг, която се намира в непосредствена близост до
Централната жп гара, е начална спирка на междуградските връзки с всички населени
места по Черноморското крайбрежие в областта, на автобусна линия 15 към Летище
Бургас и на междуградските връзки с Варна. Автогара Запад обслужва пътниците от
и за населените места от вътрешността на Бургаска област и страната, както и
преминаващите през града автобуси, извършващи междуобластни превози. Автобусните
връзки със София, както и международните дестинации като Истанбул, се извършват
от двете автогари.

В системата на градския пътнически транспорт основният превозвач е общинската
Бургасбус. Други транспортни фирми, които обслужват вътрешноградски линии, са
„Компфорт ООД“, „Бургасволан 95“, както и фирмите „М-Бус“ и „Ентуртранс“, които
извършват междуградски превози.

Железницата достига до града през 1890 година, две години след основаването на
БДЖ, но първоначално влаковете, идващи от София, минават по сложен маршрут:
София-Септември-Пловдив-Симеоновград-Нова Загора-Ямбол-Бургас. През 1910 г. е
завършена директната линия София-Пловдив-Стара Загора-Бургас, която скъсява
разстоянието и времето за път до София. През 1920-те години в Бургас се строи
новата челна пътническа гара, а до нея Сточна гара, коловозни групи за
обслужване на пристанището и голямо ветрилообразно локомотивно депо. През 1925
г. е построена теснопътна жп линия от Бургас до Поморие, която през 1939 е
заменена с нормална. През 1980-те години пътническото движение до Поморие е
преустановено и днес линията се използва за превоз на товари от близките рудници
и солници. Също през 1980-те години е открита жп линия от Бургас до Средец.

Днес Бургас разполага с шест пътнически гари: Централна, Владимир Павлов, Долно
Езерово, Сарафово, Солници и Товарна гара; една разпределителна и една
техническа гара с 5 коловоза. Всекидневни жп линии от Бургаската централна гара
до повечето големи български градове се допълват от международни линии до
Москва, Прага, Будапеща и Краков. През 2011 г. започна модернизацията на жп
линията Пловдив-Бургас, която трябва да е готова до 2013 година.

Наред с националните печатни медии, които имат приложения за Бургаския регион, в
Бургас се печатат редица регионални вестници и списания. Между тях са
всекидневниците Черноморски Фар, Компас и Бургас, Днес и Утре; седмичниците
Десант, Фактор, Компас и Ало Бургас; и списанията Море и Вирджиния.

Сред локалните радио- и телевизионни станции се откроява телевизия СКАТ, една от
най-големите в България. Други локални медии са кабелните телевизии Канал 0, PT
SAT и RN-TV и радиостанциите Радио Мая, Power FM и Радио Бургас.

Бургас е главен здравен център в Източна България. Обслужва със спешна и
токсикологична помощ Южното Черноморие, както и Югоизточна България. Разполага с
квалифицирани кадри от всички сфери на медицината. По-големите здравни заведения
сега в града са многопрофилните болници за активно лечение (накратко МБАЛ) със
специализирани кабинети „Бургас“ (с над 680 легла); МБАЛ „Дева Мария“ (с над 130
легла); МБАЛ „Д-р Маджуров“ (с над 70 легла); МБАЛ „Лайф Хоспитал“ (с 60 легла),
Военна болница, няколко поликлиники, онкодиспансер, психодиспансер, очна
болница, специализирани стоматологични клиники и болници по кардиология и
псиахитрични заболявания, както и други здравни звена. В момента (март 2012) в
града, в комплекс Меден рудник се строят детска болница и нова многопрофилна
болница.

През 1924 година бургаското просветно и благотворително женско дружество
„Самосъзнание“ открива по инициатива на Жени Божилова-Патева така наречения
Народен университет. В университета са се обучавали безплатно деца на крайно
нуждаещите се и на бежанци и в него са се преподавали литература, музика,
философия, обществени науки, земеделие, здравеопазване, наука и техника. С
идването на комунистите на власт Народният университет е затворен.

- Бургаски свободен университет (БСУ) е създаден с решение на Великото народно
събрание от 18.09.1991 г. и е един от първите частни университети в страната.
Университетът е акредитиран от Националната агенция за оценяване и акредитация и
е носител на Международен сертификат за качество ISO 9001:2008.

- „Асен Златаров“ е основан през 1963 година като Висш химико-технологически
институт. Днес той включва в структурата си също 3 автономни колежа: Колеж по
туризъм, Технически и Медицински колеж. Колежът по туризъм е открит през 1967
година и е първото учебно заведение по туризъм в България.

В Бургас са представени всички видове учебни заведения. В града функционират 22
основни, девет средни общообразователни училища и гимназии, 11 професионални
гимназии, шест специализирани гимназии. Наред с тях функционират няколко частни
училища, които обхващат също всички видове учебни заведения.

Най-старото училище в Бургас е създаденото през 1869 година СОУ с
хуманитарно-естетически профил „Св. св. Кирил и Методий“. Немската езикова
гимназия „Гьоте“ работи със специалисти и учители от Германия. Търговската
гимназия, която е открита през 1905 година, работи заедно с австрийското
Министерство на образованието и немския град Бенсхайм по няколко екологични
проекти. Учениците на Природо-математическата гимназия „Акад. Н. Обрешков“
редовно печелят отличия от международни олимпиади и конкурси. Други по-важни
училища са Руската езикова гимназия ; Английската езикова гимназия „Гео Милев“;
Гимназията за романски езици „Г. С. Раковски“; Гимназията по строителство,
архитектура и геодезия; Музикалното училище „Панчо Владигеров“; както и
професионалните гимназии по механика, по електроника и електротехника, по морско
корабоплаване и риболов и тази по химични технологии.

Наред с университетските библиотеки в Бургас се намира създадената през 1888
година градска библиотека. Тя носи от 1978 година името на поета-революционер
Пейо Яворов и е една от най-старите в страната. От 2000 година е със статут на
регионална. В кварталите и комплексите съществуват малки читални и над десет
читалища, които също разполагат с малки библиотеки.

В Бургас е разположена Териториалната дирекция „Държавен архив“, една от
регионалните дирекции на държавната агенция „Архиви“. Тя е създадена през 1952
година и разполага днес с читалня, библиотека, фотолаборатория, лаборатория за
микрофилмиране, консервация и реставрация на документи. Фондовата наличност на
архива към 2005 г. е: общ брой на архивните фондове – 4157 с 286505 архивни
единици, 661 – частични постъпления, 524 – спомени, над 6800 – отделни снимки и
103529 негативи от ДП „Фотография“ – Бургас.

Историческият музей се намира на ул. „Лермонтов“ 31, срещу Първо районно
управление на МВР. Музеят е създаден през 1925 година и има експозиции, свързани
с новата и най-новата история на Бургас, сбирка от антични монети и иконна
галерия с творби от Южна България и Северна Турция.

Етнографският музей в Бургас се намира в някогашната къща на търговеца Димитър
Бракалов. Възрожденската къща, запазена в оригиналния си вид, е построена през
1873 година и се намира в близост до катедралния храм „Св. св. Кирил и Методий“.
Там се помещават сбирките от български носии и накити, характерни за населението
на Бургас. Голяма част от експозицията са типичните за родните краища на
множеството бежанци от Гърция и Турция носии.

В Археологическия музей се намират експозиции, свързани с града, региона и
морската тематика от дълбока древност, античността до падането на региона под
османска власт. Тук са изложени и находките от засилените в последните години
археологически разкопки в региона. Централната изложбена зала на музея се намира
на ул." Алеко Богориди" в пешеходната зона. Музеят е основан през 1912 година
като археологическо дружество „Дебелт“.

Разнообразието на флората и фауната на Бургас и региона е събрано в
Природонаучния музей в трите постоянни изложби „Магичният свят на камъка“,
„Флора и фауна на планината Странджа“, „Птичи ресурси на Бургаските влажни
зони“. Най-новият музей е Къща-музей на поетесата Петя Дубарова. Той е основан
през 1995 година и е организатор на ежегодния Национален литературен конкурс
Петя Дубарова.

Бургас разполага с драматичен, детски и куклен театър, опера, концертна зала и
много художествени галерии. Морският град е един от малкото градове в България,
които разполагат с Театър за драма, опера и балет (Бургаска опера), разположен в
близост до пешеходната зона в централната градска част. През 2000 година
Държавната опера и филхармония на Бургас са обединени в една институция.
Бургаската филхармония е създадена като държавна институция през 1947 година, но
нейното начало е положено през 1910 година с основаването на Музикално дружество
„Родни звуци“ в Бургас, като сред основателите е композиторът Георги Шагунов.
Филхармонията използва днес както своята концертна зала „Проф. Иван Вульпе“,
така и сцената на Бургаската опера. В сградата на операта е разположен и
Държавният детско-куклен театър на Бургас, който е създаден през 1954 година.
Драматичният театър Адриана Будевска се намира до Стария съд (днес „Агенция по
вписванията“) в запазената стара градска част на града. Началото на театралното
дело в Бургас е положено през 1882 година с постановката на Малакова на писателя
Петко Славейков, но чак през 1914 година Общинският съвет взима решение за
построяването на драматичен театър, който днес носи името на българската актриса
Адриана Будевска.

Бургас е един от малкото български градове, в които функционира Младежки
културен център. Той се използва и от фолклорния ансамбъл „Странджа“.
Ансамбълът, който е основан през 1965 година, се състои от хор, оркестър и
танцова формация. През 2011 година старото морско казино е обновено и превърнато
в културен център. Прояви от различен тип и изложби се организират и в
„Културния дом на Нефтохимика“, а за изложби на военна тематика често се
използва Гарнизонният военен клуб. Като малки културни домове с място за прояви
и клубни дейности функционират и кварталните читалища.

Градът е известен на българската художествена сцена с множеството си галерии.
Художествените колекции на града са настанени в градска художествена галерия
„Петко Задгорски“. Тя се помещава в бившата синагога на града, изградена между
1905 и 1910 година по проект на австрийския архитект Фридрих Грюнангер. След
завземането на властта от комунистите и изселването на еврейското население на
града след Втората световна война сградата е национализирана и на 7 април 1947
година е преоткрита като градска художествена галерия. Други известни галерии в
града са галерията на Дружеството на бургаските художници, галерия Неси, галерия
Бургас, галерия Ети и други.

Наред с празника на Бургас, който се празнува ежегодно на 6 декември в деня на
религиозния празник на св. Николай Чудотворец, в Бургас се провеждат предимно
през лятото фестивали и културни събития от различно естество. Някои от
фестивалите като София филм фест на брега, Бургас и морето, Бургас Блус & Jazz
Festival и Spirit of Burgas, литературни дни Петя Дубарова, мотосъбора в
Крайморие и традиционните празници в чест на покровителя на града се провеждат
всяка година. В края на март 2012 година за първи път се проведе фестивалът за
съвременно изкуство Включи града.

В края на април се провежда Фестивалът на немската и австрийска класическа
музика. През май се провеждат панаирът за флористика Флора, националният
литературен конкурс Петя Дубарова, международният театрален фестивал Ерата на
водолея, а през третата седмица на месеца – Международната ветроходна регата
Port Burgas Sailing Week. На 24 май се провеждат като в цялата страна шествия в
чест на Българската азбука и първоапостолите Св. св. Кирил и Методий.

Месец юни започва с откриването на Фестивала на пясъчните фигури в парк Езерото,
който трае до края на септември. Също така през юни се провеждат Летни културни
празници „Бургас – лято, море“, международният турнир по спортни танци Burgas
Cup и фестивалът за класическа и оперна музика Емил Чакъров. На вечерта на 30
юни хората се събират на брега на Черно море, за да се насладят на изгрева на
сутринта на 1 юли. Тази реликва от времето на хипитата от 70-те години се
посреща традиционно в града на централния плаж и се нарича също July Morning.

През юли се провеждат поетичните дни „Пейо Яворов“, а през последния уикенд на
месеца – плувния маратон Бургас.

В началото на август са музикалните фестивали Бургас Блус & Jazz Festival и
Националният конкурс за забавна песен Бургас и морето. На втория уикенд на
месеца на бургаския плаж и в южната част на Морската градина се изграждат
сцените на фестивала за съвременна музика „Духът на Бургас“ (виж Spirit of
Burgas). От 19 до 20 август се отбелязва годишнината от
Илинденско-Преображенското въстание, като основните чествания са в местността
Петрова нива, южно от Бургас. В края на месеца Бургас е домакин на Националната
седмица на морето и на Международния фолклорен фестивал.

През последния уикенд на ноември се провежда Фестивалът за метъл музика Haunted
Shores.

На 6 декември, деня на св. Николай Чудотворец, покровител на града, на морето и
моряците, се провеждат различни събития и се награждава Почетен гражданин на
Бургас. Една седмица преди Коледа се обявяват носителите на наградата за
литература Хеликон.

Бургас разполага с множество спортни съоръжения, някои от които са най-модерните
в България. По-важните спортни зали, които са намират в града, са зала „Бойчо
Брънзов“ (зала „Изгрев“), зала „Богориди“, баскетболна зала „Нефтохимик“ и зала
„Младост“, като последната е многофункционална. През 2009 година в жилищен
комплекс Меден рудник отваря врати друга многофункционална зала с площ от 2.585
m². Тя носи името на първия български олимпийски медалист, Никола Станчев. През
2010 година е открит спортен комплекс „Изгрев“, а на следващата година спортен
комплекс „Славейков“, където се намира и най-голямата изкуствена стена за
катерене на открито. През януари 2012 г. общинската управа обявява намерения за
строителството на нова многофункционална спортна зала „Арена Бургас“. Тя трябва
да е със 7 000 места и с възможност за провеждане на международни спортни
състезания.

В Бургас са разположени двата големи стадиона Лазур и Черноморец, колодрум и
една писта за картинг.

Бургас разполога с осем действащи плувни басейни. От 2007 година са построени
два нови в Морската градина и един на Минерални бани, основно са ремонтирани и
пуснати в експлоатация два училищни басейна и два в детски градини, както и
басейнът в Младежкия културен център.

Колоездачен Клуб Бургас е създаден през 1905 година и е един от най-силните не
само в България, а и на целия Балкански полуостров. Той има успехи както в
състезания на шосе, така и на писта. Едно от последното отличия, постигнато от
колоездачите на клуба, е първото място на Обиколката на п-в Халкидики в Гърция
през юли 2008 година. Етапи на Обиколката на България редовно преминават през
Бургас.

Бургас има два футболни отбора с традиции. Това са ФК Черноморец и ФК
Нефтохимик. ФК Черноморец играе в А ПФГ, разполага със собствен стадион, но
играе мачовете си на стадион „Лазур“. ФК Нефтохимик, вицешампион на България за
1996/97 година и трикратен носител на купата на България завърши сезона 2012/13
в Б ПФГ на първо място и домакинства на стадион „Лазур“.

Наред с големите футболни клубове в града има и малки клубове със собствени
по-малки стадиони в кварталите Крайморие, Банево, Долно Езерово и Сарафово. Сред
тях са ФК „Мастер“, ФК „Олимпик“, ФК „Ветрен“, ФК „Спарта“, СФК „Свети Никола“ и
ФК „Албион Атлетик“. Други бивши футболни клубове, достигнали до В Група, са ФК
„Морска Фауна“, „ФК Порт“ и „ФК Космос“.

През март 2012 година Бургас е избран заедно с Пловдив за регионален център и за
домакин на Европейското първенство по футбол за юноши до 17 години през 2015
година. През май същата година Българският футболен съюз решава финалът за
купата на България и мачът за Суперкупата да се провеждат до 2015 година на
стадион Лазур.

През 1971 година в Бургас се провежда Младежкото първенство по баскетбол, а през
следващата година градът е домакин на Европейското първенство по баскетбол за
жени. Мъжкият баскетболен клуб БК Черноморец (Бургас) се състезава години наред
сред елита в българския шампионат. Носител е на бронзови медали от Държавното
първенство през 1981 и 1991 година, както и на Купата на България през 1965 и
1975 година. Баскетболен клуб „Лукойл-Нефтохимик“ е сред водещите женски клубове
в България.

В мъжката волейболна лига Бургас е представен от Волейболен клуб
„Лукойл-Нефтохимик“, шампион за 2007 година и носител на купата на България
2007/2008.

Ежегодно в Бургаския залив се провежда международната регата, която е
организирана от Яхт клуб „Порт Бургас“ и община Бургас. На 30 юли 2011 година,
след 15-годишно прекъсване е възстановен международният плувен маратон Бургас.

От 10 до 19 септември 2011 година в акваторията на Бургас се провеждат
състезания от международната RS:X-Уидсърф регата, част от европейския шампионат
в олимпийската класа и квалификации за световното първенство в Пърт, Австралия.
В северната част на градския плаж се намира Уиндсърф клуб Бургас.

През 1924 година в Бургас се провежда първото състезание по гребане в България.
Десет години по-късно за първи път в Бургас на състезанията по гребане участват
и жени. Днес там се намират два от малкото гребни клубове в България, „Гребен
клуб Бургас“ и СК „Лукойл Нефтохимик“. Тренировките на гребците от „Гребен клуб
Бургас“ често могат да бъдат наблюдавани във водите на Бургаското езеро.

През 2007 година е основан спортен клуб по водна топка Черноморец. В него
членуват около 80 деца, които са разделени в четири възрастови групи.

Бургас има дълги традиции в спорта борба, като е дал първия олимпийски шампион
на България. Сред по-важните клубове за спортна борба са СКБ „Продан Гарджев“,
Общински СКБ „Странджа-2001“, СК по борба свободен стил „Черноморец“, СК по
борба класически стил „Черноморец“. Други спортни клубове, носили отличия, са
боксовият клуб „Победа – Черноморец“ и атлетическият клуб „Бургас '98“.

Бургас е един от малкото градове, които предлагат добра термика за
парапланеризъм. Морската градина е едно от местата, като стартът се намира в
непосредствена близост до централния плаж. Денивелацията на склона е 22 м, а
дължината му е 1,6 км. Друг старт в Бургас се намира в местността „Шилото“.
Мястото за излитане там е на 220 м н.в. е и със северозападно изложение. В града
се намират две мотокрос писти. Едната е разположена в комплекс Меден рудник, а
втората в местността Порой, в близост до квартал Сарафово. В парк „Езеро“ се
намира „Конно-развлекателен и рехабилитационен комплекс за езда“.

Ежегодно в зала Младост се провеждат международните състезания по спортни танци
на IDSF за купа Бургас.

Наред с традиционната българска кухня, Бургаската кухня е повлияна както от
морските ястия, така и от ястия, които са типични за близките Странджа и Стара
планина. Сред различните видове морски ястия, приготвени както от черноморски
риби (цаца, паламуд, зарган), така и от „морски дарове“, се отличават Мидите по
бургаски. Сред местните ястия и предястия са характерните за този край Кебап по
бургаски, Пиле по бургаски и колбасите Бабек и Дядо. Сред аламинутите е така
наречената Странджанка (или Страндженка), известна в другата част на страната
като Принцеса с кайма, но различаваща се от нея както в дължината, така и в
използването на повече подправки. Типичните напитки за Бургас са бирата Бургаско
пиво и ракиите Бургаска мускатова и Бургас 63.

От края на 19 век Бургас е един най-бързо развиващите в икономически и духовен
план български градове. 264 сгради в различни европейски архитектурни стилове и
български традиции са обявени за паметници на културата. По-голяма част от
паметниците на културата са разположени в близост до пешеходната зона на града.
Най-старите сгради в Бургас са баните, построени от Сюлейман I (1520 – 1566), и
манастирът „Света Анастасия“, който се намира на едноименния остров на 6 км
навътре в морето. Като паметник на културата от национално значение, той е
единственият островен и най-добре запазеният морски манастир по Българското
Черноморие.

Бургас днес е модерен град. Наред със съвременната архитектура могат да се
намерят и запазени сгради от началото на XIX век насам. Бургас е дом на известни
личности, свързани с културата и изкуството. Изпети са песни за морето, за града
и прочутите му вечери, които несъмнено през лятото са прохладни и изключително
приятни за разходки из града. Улиците са озеленени, а парковете са поддържани и
красиви. Едни от популярните забележителности на града са Морската градина с
казиното и „Бургаският мост“ (кей за разходки), построен през 80-те години на
миналия век. За разлика от другите големи български градове, където през
последните години ударното строителство на нови сгради е унищожило доста зелени
площи, озеленените площи в Бургас за същия период от време са останали почти
непокътнати.

В близост до Бургас се намират Несебър, единственият български град – част от
Световно културно наследство (ЮНЕСКО); античният и средновековен град Аполония
(днес Созопол) и древното тракийско светилище Бегликташ (близо до Приморско).

Останките от древния град Деултум се намират западно от Бургас, в близост до
село Дебелт. Основаната по време на управлението на римския император Веспасиан
колония за ветерани на VIII Августовски легион е единствената колония на
свободни римски граждани на територията на България. В следващите векове
колонията се превръща в един от най-богатите градове в римската провинцията
Хемимонтус. Първите археологически проучвания се водят от първите
професионалисти в областта на античната история като К. Иречек и братя Шкорпил,
които дават първите му научни описания от края на 19 век. Първите разкопки са
проведени през 1925 година, а мащабните разкопки започват през 1980-те години и
продължават активно днес. Разкрити са некрополът, термите, части на античната и
средновековна крепостна стена, средновековна митническа станция, както и
многобройни монети, статуи, надписи и керамика. Голяма част от находките са
изложени в Бургаския археологически музей. През 1965 година Деултум е обявен за
архитектурен и исторически паметник, а през 1980 година районът е обявен за
национален археологически резерват „Деултум-Дебелт“. От 1980-те години към
основната площадка на разкопките има изграден малък музей.

На оттока на Мандренското езеро е било разположено пристанището на големия
център Деултум, което е било пазено от двойната крепост Бургос. Там е
локализирана и пътната станция Пудизо, отбелязана в Певтингеровата карта, а под
името Поро (проток) или Порос и присъстваща в старите италиански и каталунски
карти от 13 и 14 век. Именно тази крепост, наричана днес Порос или Форос, и
нейното пристанище се смятат от някои автори за исторически предшественик и
символ на град Бургас. През 1453 година крепостта била превзета заедно с цялото
Черноморско крайбрежие, като османските завоеватели оценили защитеното
пристанище Пиргос и го използвали активно през следващите векове. За нуждите на
корабоплаването на най-високата част на брега бил построен фар, който дал името
на полуостров „Форос“ при днешния квартал Крайморие. Останките на крепостта са
разположени в местността Пода и на полуострова. Дълги години територията на нос
„Форос“ е недостъпна поради наличието на военна база, като поради тази причина
все още е проучена напълно. При първите археологически проучвания в района в
края на 2008 година се откриват части от югоизточната и северозападната
крепостна стена. Зидарията е от 4-ти век и с дебелина от 2,10 до 4,20 метра. В
най-високата точка на района са открити останките на манастир от 13-ти век,
които някои историци свързват с манастира „Свети Георги“ (V-XIII век), описан от
византийските хронисти и чиито ктитори са членове на византийската императорска
фамилия. Сред намерените артефакти, изложени в Археологическия музей на Бургас,
е древногръцки надпис на римския император Гордиан III.

Останките от античната и средновековна крепост Акве калиде – Термополис се
намират в района на днешните Бургаски минерални бани в квартал Банево, в
подножието на Стара планина. Под името Акве калиде, по-късно Термополис, този
голям балнеологичен център процъфтявал с векове, посещаван е от Филип II
Македонски, византийските императори Юстиниан I и Константин IV Погонат,
българския хан Тервел. През 1206 година латинските рицари от Четвъртия
кръстоносен поход под ръководството на Хенри ІІ Фландърски опожаряват града и го
разрушават. След този пожар Термополис не можал да се възстанови повече. В
следващите години баните били възстановени, но не и градът. Първите разкопки на
Акве Калиде са проведени през 1910 година под ръководството на Богдан Филов. От
2008 година се провеждат мащабни археологически разкопки, които през 2010 година
разкриват площ от 3800 м², включително и древните терми, северната порта и част
от крепостните стени с дебелина от 5 метра. През юли 2011 година античният и
средновековният град и площ от 36 000 м² са обявени за археологически резерват
Акве калиде – Термополис. През 2012 година започна нов етап от проект за
археологически разкопки, консервация, реставрация и социализация на древния
град.

Еркесията е прабългарско гранично съоръжение (вал с ров в южното му подножие).
То е маркирало границата между България и Византия, установена с подписването на
мирния договор между хан Омуртаг и император Лъв V Арменец през 815 или 816
година. Съоръжението е свързвало Черноморското крайбрежие с долината на река
Марица. Общата дължина на съоръжението от брега на Бургаското езеро (южно от
днешния квартал Горно Езерово), през Русокастрон и Деултум до левия бряг на река
Сазлийка, срещу село Калугерово е 142 км. Днес е паметник на културата с
национално значение, като една добре запазена част се намира между Горно Езерово
и археологическия резерват Деултум.

В близост до Бургас са разположени и крепостите Скафида и Русокастрон. В
праисторическото селище от ранно-енеолитната епоха в гр. Бургас по костни
останки от палеоорнитолога проф. Златозар Боев са установени 3 вида диви птици,
обект на лов – малка белочела гъска (Anser erythropus), недоопределена до вид
гъска (Anser sp. /cf. A. anser), бял щъркел (Ciconia ciconia) и лиска (белочела
водна кокошка)(Fulica atra). Последната е била представена от изчезналия през
холоцена, описан и известен единствено от България подвид – понтийска
(черноморска) лиска (Fulica atra pontica).

В града има изградени множество паркове и зелени площи. Морската градина е
белият дроб на града и паметник от национално значение. Тя е един от
най-големите паркове в града и е създадена с първия план за развитие на Бургас
от 1891 година. Морската градина се простира по продължението на градския плаж,
дълга е около 5 км и заема площ от около 600 дка. Значителен принос за
развитието на парка в центъра на Бургас има Георги Духтев, назначен през 1910
година за управител на Морската градина и бъдещ управител на Борисовата градина
в София. Тя е засадена с декоративни дървета и храсти, като сред тях са
разположени скулптури и бюстове на известни български и чуждестранни
възрожденци, борци за свобода, писатели, актьори и личности, създадени главно по
време на Летните пленери по скулптура в Бургас. От градината се открива широка
гледка към Бургаския залив, както и към Поморие в северната част на залива и
Созопол и северните поли на Странджа планина в южната част на залива.

В Морската градина са изградени Морското казино, 2000-местният Летен театър с
подвижен покрив и лятната естрада „Охлюва“. Там през лятото се провеждат
събития, като например Международният фолклорен фестивал, Джаз фестивал, оперни
и театрални представления, концерти на поп и рок изпълнители. Ежегодно в края на
април там се провежда Национална изложба за цветя с международно участие „Флора
Бургас“. В близост до изложбените площи се намира монументът „Пантеон“ –
паметник-костница на загиналите във войните. Той е открит през 1981 година и
негов автор е скулпторът Валентин Старчев, а проектант на градоустройството е
архитект Владимир Милков. В парка е запазена и къщата на Георги Духтев, която е
днес паметник на културата.

В централната градска част се намира и Борисовата градина, наричана още Княз
Борисова градина. Тя е разположена в днешния квартал „Възраждане“ и е заключена
от улиците „Уилям Гладстон“, „Александър Стамболийски“, „Княз Борис I“ и „Цар
Калоян“. Паркът носи името на княз Борис I и е с правоъгълна форма, а алеите са
изградени във формата на котва. В северната част на парка се намира Младежкият
дом, а в южната част – тенис корт и футболно игрище. Близо до парка е
къщата-музей на поетесата Петя Дубарова.

Освен с Морската и Борисовата градина, Бургас разполага и с други големи
паркове: парк Изгрев и парк Славейков в комплекс Славейков; парк Велека в
комплекс Изгрев; парк Сарафово в едноименния квартал, който е естествено
продължение на Морската градина; парк Капчето (87 хектара) на източния склон на
рида Върли бряг; парк Крайморие (412.6 хектара) по брега на Черно море в
едноименния квартал; парк Брястовец-Драганово-Изворище (818.3 дка) в южните
склонове на Стара планина; Парка на здравето при Бургаските минерални бани; парк
Езерото северно от Морската градина, който също се явява нейно естествено
продължение, между Атанасовското езеро и жилищните комплекси Изгрев и Зорница. В
парк Росенец (остаряло Отманлии), разположен южно от града в северните склонове
на Странджа планина и на Черноморското крайбрежие, се намират туристическата
хижа Странджа, рибарското селище Ченгене скеле и вилното селище Алатепе.

Морското казино е разположено в Морската градина, а Бургаският мост източно от
нея. Първият кей, или по-известен сред бургазлии като мост, е със стоманена
конструкция и е построен през 1936 година до новите обществени морски бани. От
моста и крайбрежната алея било изградено каменно стълбище, по което и до днес се
стига до алеите на Морската градина и Морското казино. Казиното е построено по
плановете на архитект Виктория Ангелова и открито през 1938 година, като
откриването му е едно от най-важните събития на годината в Царство България.

През 1980-те години старият железен мост е сменен със стоманобетонен, като в
неговия край са изградени две платформи. Официална му височина е 22 м при
гъбката, на 1-я етаж – 6,19 м, на 2-я етаж – 15,3 м на една от платформите. От
другата платформа потеглят туристическите корабчета до острова Света Анастасия с
едноименния манастир. През зимата на 2010/11 Морското казино изцяло е обновено и
превърнато в културен център с изложбени и заседателни зали. Сградата на
обновеното казино спечелва наградата на Камарата на българските архитекти
„Сграда на годината“ за 2011 година През 2007 година в непосредствена близост до
казиното е открит „Паметник на моряка“. Паметникът представлява моряшки възел, а
стълбището, водещо от него до мостика, е оформено като котва. Проектът е на
скулптора Михаил Николов и на архитект Йордан Иванов.

Сградата на Регионалната митница е национален архитектурен паметник на културата
в Бургас. Тя е построена през 1911 година, като една от последните
административни сгради на новия пристанищен площад. Сградата е построена от
архитекта Георги Фингов, но проектът е дело на известния австрийски архитект
Вайнщайн. Сградата съчетава стиловете на неокласицизъм и еклектиката от началото
на 20 век. През 2005 г. сградата е обновена и изцяло реставрирана. Също в стила
на неокласицизма е построена през 1927 година сградата на Община Бургас. За нея
е организиран конкурс, който е спечелен от екип в състав арх. Овчаров и арх.
Попов. На мястото, на което е изградена Община Бургас, преди това се е
помещавала сградата на Градската библиотека, която при инцидент е изгоряла до
основи. Сградата и до днес е запазена в първоначалния си вид и е обявена за
паметник на културата.

Със строежа на Партийния дом на Българската комунистическата партия, на
Паметника на Съветската армия и на Дома на нефтохимика (НХК) през 1950-те години
започва новото оформление на централния площад „Пазарний“. Дотогава площадът се
е ползвал като пазарно средище. На този площад за гражданите на Бургас е обявена
независимостта на България на 22 септември 1908 година. През 1934 година в
центъра на площада е издигнат висок стълб с 3 осветителни тела, който дава
днешното му име – Тройката. След демократичните промени в бившия партиен дом,
който разполага с няколко заседателни зали, се помещава първоначално
новоучреденият Бургаски свободен университет. Университетът се премества през
2004 година в нова сграда, избрана същата година от Българската камара на
архитектите за Сграда на годината и специалната награда за съвременна адаптация
и реализация на сграда на университет в България,, а сградата на площад Тройката
е превърната в съдебна палата.

Паметникът на Съветската армия, познат още и като Альоша, е построен между 1952
и 1953 година. Той представлява съветски воин на 18-метров висок фундамент с
вдигната лява ръка. В основата на фундамента от двете му страни са разположени
бронзови релефи, посветени на борбата на Червената армия през Втората световна
война. Автори на проекта са архитект Михаил Милков и скулпторите Васил
Радославов и Анна Милкова. На площад Тройката е разположена и сградата на
Търговско-административния център Триа, която през 2005 година спечелва
наградата „Сграда на публиката“ на конкурса Сграда на годината и сградата на
книжарница Хеликон, която е паметник на културата.

На ул. „Дунав“ 1, до Механотехникума, е разположена радиорелейната и
телевизионна станция Бургас (РРТС Бургас). Тя е изградена през 1993 година и е
висока 72 метра. Архитектурният облик на радио- и телевизионната кула наподобява
Айфеловата кула в Париж, поради което е наричана още Айфеловата кула на бетонови
крака.

Пъпа на Бургас е произведение на скулптора Радостин Дамасков, поставено в
средата на Нулевия километър на града, отбелязващ неговите точни координати.
Произведението наподобява щит, на който са изобразени символите на града.
Символите, изобразени на медния диск, са тризъбец (Ψ), символизиращ жезъла на
Нептун; три риби като символ на Исус Христос; корабът на аргонавтите като символ
на пристанището и черноморското корабоплаване; и лавровият венец като символ на
богатата история на Бургас. Произведението е поставено по време на обновяването
на централната градска част през 2011 година и се намира на кръстовището на
улиците „Св. св. Кирил и Методий“ и „Александровска“ в централната пешеходна
зона.

Бургас е родното и творческо място на много известни личности, сред които
оперната примадона Райна Кабаиванска и композиторите Тончо Русев, Стефан Диомов,
Георги Шагунов, Анестис Логотетис и Емил Чакъров. Певци като Кичка Бодурова,
Пламен Ставрев, Тони Димитрова, Ирра, Коста Марков и Найден Милков. Други
интелектуалци, свързани с Бургас, са писателите Агоп Мелконян, Дядо Благо, Петко
Росен, Антон Страшимиров, Антон Дончев, Димитър Костадинов, Недялко Йорданов;
поетите Кръстьо Станишев, Стефан Тинтеров, Христо Фотев, Петя Дубарова, Реджеб
Кюпчю, както и художниците Георги Баев, Дамян Заберски и Генчо Митев. Сред
по-известните спортисти, които са печелили български и международни първенства,
са европейската шампионка на 100 метра бягане с препятствия Светла Димитрова и
най-вече борците олимпийски шампиони Никола Станчев, Продан Гарджев, Георги
Костадинов и Атанас Комчев, както и футболистите Златко Янков, Илия Груев,
Радостин Кишишев и треньорът Димитър Димитров – Херо. Детството си са прекарали
в Бургас актьорите Апостол Карамитев, Георги Калоянчев, Димитър Рачков и Тончо
Токмакчиев, както и поетът Костас Варналис.

Предвид кратките периоди, които заемащите длъжността кмет на Бургас са имали до
20 век, действащите такива нямат съществено влияние върху развитието на града.
Видни политици, които са били активни в пристанищния град, са Иван Хаджипетров,
Димитър Стефанов и евродепутатът Станимир Илчев. Други известни политици, родени
в Бургас, са Румяна Желева (външен министър на България), Румен Овчаров
(министър на икономиката на България) и Гиньо Ганев (първият национален
омбудсман). От завещаните земи и средства на Александър Георгиев Коджакафалията
се изграждат Коджакафалийската махала (днес жилищен комплекс Братя Миладинови) и
църквата „Св. Иван Рилски“.



