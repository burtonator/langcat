https://sv.wikipedia.org/wiki/Cyanobakterier

Cyanobakterier (Cyanobacteria) är fotosyntiserande organismer som forskare antar
spelade en viktig roll vid syresättningen av Jordens atmosfär. Vissa arter av
har förmågan att vid fotosyntes binda kväve som finns i luften, något som kallas
kvävefixering.

Flera arter är giftiga, och vid masstillväxt av vissa planktoniska arter – så
kallad algblomning – ansamlas ofta en grötig massa av cyanobakterier vid kuster
och stränder.

Förr, kallades de felaktigen blågröna bakterier, blågröna alger eller
blågrönalger; då alla arter varken är blågröna eller ens alger.

Cyanobakterier förekommer både i vatten och på land, den största andelen är
vattenlevande. Med en utvecklad anpassningsförmåga kan cyanobakterier finnas på
de mest extrema ställen, t.ex. har de hittats växande i en sten på Antarktis.
Cyanobakterierna kan leva ensamma eller i kolonier, många arter bildar ett slem
som håller ihop kolonin. De kan växa i trådformiga knippen eller sprida ut sig
platt på en yta. I sina celler kan cyanobakterien bilda gasblåsor, med hjälp av
dessa kan de reglera sin flytförmåga.

Cyanobakterierna är mellan 1 μm och 60 μm i diameter. Deras arvsmassa finns i en
ringformad kromosom. Cyanobakterier saknar egentlig cellkärna, men
cellinnehållet är differentierat i ett starkare färgat yttre lager kromoplasma
och ett ljusare mittparti centroplasma. I kromoplasma är olika färgämnen diffust
fördelade mellan bland annat klorofyll, karoten, fykocyan och fykoetrin.
Cyanobakterier har cellväggar och lameller. De saknar flageller, men flertal
arter kan glida fram på fast underlag. Många cyanobakterier är epifyter, och
några lever symbiotiskt i vävnader hos högre växter. En del av arterna utgör
exempelvis gonidierna i lavarnas bål.

Cyanobakterierna var tidigare inlemmade i divisionen Cyanophyceae, vari de
tillhörde en av ordningarna Chroococcales, Chamaesiphonales och Hormogonales.
Sedan dess har cyanobakteriernas systematik genomgått flera revideringar och är
idag omdiskuterad, men cyanobakterierna räknas strikt morfologiskt som en
övergångsform mellan alger och eubakterier.

De för människan äldsta fossilerna är stromatoliter som är cirka 3,5 miljarder
år gamla. Nybildning av stromatoliter sker fortfarande vid Shark Bay, västra
Australien men även på Exuma-öarna, Bahamas . Genom studier av dessa har det
iakttagits att de är uppbygga av förstelnade skikt av bland annat
cyanobakterier.

Man kan med säkerhet säga att cyanobakterier funnits i åtminstone 2.5 miljarder
år, detta då olika mikroorganismer, däribland cyanobakterier producerar syre som
biprodukt. Syret möjliggjorde en miljö där flercelliga celler kunde överleva
vilket i sig var starten för livets utveckling på jorden.

Syret i atmosfären bildades initialt av cyanobakterier som använde vatten
istället för vätesulfid som en källa för elektroner och väte för att fixera
koldioxid i en process med syre som restprodukt.

Cyanobakterien klassas som en enklare fotosyntetisk organism och hur denna
syrebildande process uppkommit har gett upphov till flertalet hypoteser,
däribland Jin Xiong (2006) som diskuterar flertalet scenarios. Den av de olika
hypoteserna som har flest anhängare är att en ”sammansmältning” av två
organismer varav den ena är en svavel-/heliobakterie med liknande fotosyntes som
cyanobakterierna(och växternas) och den andra, exempelvis bakterien
Chloroflexus,dock enbart då man ser till fotosyntesen och ej till
cyanobakteriens andra egenskaper och uppbyggnad.

Vissa arter producerar s.k. toxiner vid algblomning. Dessa kan vara av olika
typer och mer eller mindre giftiga. I Sverige är mellan en tredjedel och hälften
av algblomningarna toxiska.

Toxinerna som bildas i cyanobakterier är sekundära metaboliter. Det betyder att
de inte bildas i organismen hela tiden, utan bildas under vissa omständigheter.
Toxinerna finns inne i cyanobakterierna men kan frisättas i omgivande vatten när
organismerna dör. Om en person dricker sjövatten som innehåller toxiska
cyanobakterier, blir toxinerna tillgängliga för kroppen under matsmältningen och
kan då tas upp av kroppen och utöva giftverkan.

Toxinerna ger sjukdomssymtom om man antingen badar i vatten med algblomning
eller förtär vatten eller fisk från sjöar med algblomning. Symtomen beror på
vilket toxin det handlar om.

Mikrocystiner och nodulariner anses vara de vanligast förekommande toxinerna i
svenska vatten.

Toxiner från cyanobakterier bryts främst ner via mikrobiell nedbrytning, vilket
betyder att andra vattenlevande mikroorganismer bryter ned dem. Mikrocystiner
och nodulariner är mycket stabila och påverkas inte av kokning. De kan dock
långsamt brytas ned i solljus.

I reningsprocessen i vattenverk har det visat sig att cyanobakterier minskar i
vattnet via konventionella processer som sandfiltrering och kemisk fällning.
Fritt toxin har i laboratorieförsök inte kunnat tas bort helt med hjälp av de
vanligaste reningsstegen, men kunde elimineras med aktivt kol. Mindre
partikelstorlek på kolet och längre kontakttid med vattnet förbättrade
resultatet.

En undersökning som rörde effektivitet av olika beredningssteg i vattenverk
visade att alla steg minskade toxinhalten i vattnet. De mest effektiva stegen
var kolfilter, sedimentering och flockning.

Den kallas som sagt ofta felaktigt för "blågrön alg". Blågrön alg är dock en
helt annan flercellig organism, en tångalg som endast lever i saltvatten.

Problemet angrips bäst biologiskt, genom att försämra bakteriens livsvillkor. En
av få framgångsrika behandlingar är att använda PMDD (Poor Man's Dupla Drops
eller Poor Man's Dosing Drops). Detta är enkelt förklarat en särskild
växtnäring, som gör att växterna frodas, och konkurrerar ut cyanobakterierna på
3-6 veckor. Det fungerar inte med traditionell växtnäring för akvarieväxter.



https://sv.wikipedia.org/wiki/Europam%C3%A4sterskapet_i_fotboll_2016

Europamästerskapet i fotboll 2016 var det femtonde Europamästerskapet i fotboll
för herrar och avgjordes mellan den 10 juni och den 10 juli. Den 28 maj 2010
stod det klart att Frankrike blev värdland för mästerskapet.

En intresseanmälan skulle vara inne i februari 2009, och en slutlig ansökan i
februari 2010.

Valet av värdland bestämdes efter omröstning på Uefa:s kongress den 28 maj 2010
i Genève, Schweiz.

Skottland och Wales sökte för 2008 och planerade söka för 2016, men lade sedan
ned planerna. Spanien, Storbritannien, Ryssland och Grekland sökte till
Fotbolls-VM 2018 och flest röster fick Ryssland.

Den 9 december 2009 meddelades att Sverige och Norge drar tillbaka sin ansökan,
då båda staterna sade nej till att bidra med pengar.

Uefa beslutade att turneringen 2016 för första gången skulle omfatta 24
kvalificerade lag, mot tidigare 16. När EM-spelandet inleddes 1960 deltog 4 lag
i turneringen, 1980 utökades antalet lag till 8 och 1996 till 16 lag.

Kvalspelet skulle arrangeras enligt principen "Fotbollsveckan"-modellen, där
vissa veckor under kalenderåret utsetts till särskilda veckor då det spelas
matcher i alla kvalgrupperna. Matchdagar var då från torsdag till tisdag,
huvudsakligen med gemensamma starttider 18:00 eller 20:45 (enligt CET).

Frankrike löste detta med spel på detio arenorna i Bordeaux, Lens, Lille, Lyon,
Marseille, Nice, Paris, Saint-Denis, Saint-Etienne och Toulouse. Där deltog 24
lag i slutspelet som avgjordes på 51 matcher under 32 dagar. Under EM-slutspelet
i fotboll 2016 spelades inte någon bronsmatch.

Kvalspelet spelades från 7 september 2014 till 17 november 2015, med totalt 53
deltagande nationer. De 24 lagen som kvalificerade sig visas nedan.

De 24 lag som kvalificerade sig till turneringen delades in i fyra
seedningsgrupper. Lottningen till grupperna skedde den 12 december 2015 i Paris.
Värdnationen Frankrike var redan tidigare placerad i grupp A. Ett lag från varje
seedningsgrupp drogs så att lag i samma seedningsgrupp inte kunde mötas i
gruppspelet.

Oddsen från spelbolagen talade för att hemmanationen Frankrike var favorit att
vinna guldet, vilket man gjorde senast man arrangerade turneringen 1984.
Världsmästarna Tyskland och de regerande europeiska mästarna Spanien var också
heta guldkandidater. Outsiders var England, Italien och Belgien.

De två främsta i varje grupp samt de fyra bästa treorna gick vidare till
slutspelet.

Om två eller fler lag hamnade på samma poäng avgjordes tabellplaceringarna i tur
och ordning efter följande kriterier:

Uefa redovisade statistik över samtliga matcher, där en spelare (Antoine
Griezmann) utsågs till turneringens bästa spelare.



https://sv.wikipedia.org/wiki/Wales

Wales (kymriska: Cymru) är en delvis självstyrande riksdel (constituent country)
i Storbritannien. Wales (med 8,5 procent av ytan och 5 procent av befolkningen)
är större än Nordirland, men utgör ändå den minsta riksdelen på ön
Storbritannien (alltså mindre än England och Skottland). Omkring 20,5 procent av
alla walesare i Wales talar kymriska som modersmål.

Det engelska namnet Wales kommer från det germanska ordet walha, som betyder
främling eller utlänning. Samma rot finns i Vallonien, Valakiet, Cornwall och
rotvälska. Det kymriska namnet Cymru betyder landsmän och användes av de
britanniska stammarna som namn för sig själva. En del nutida engelska ortnamn,
som Cumberland och Cumbria (där den brittiska folkstammen tidigare levde), är
således besläktade med denna benämning.

Wales har bebotts av människor i minst 29 000 år. Kontinuerlig mänsklig
bosättning kan dateras från slutet av den senaste istiden mellan 10 000 och
8 000 år f.Kr., när mesolitiska jägare och samlare från Centraleuropa började
flytta till Storbritannien. På den tiden var havsnivån mycket lägre än idag och
de låglänta delar av det som nu är Nordsjön var torra land. Den östra kusten av
dagens England och kusterna i dagens Danmark, Tyskland och Nederländerna, som
var förbundna med en tidigare landmassa, kallad Doggerland, bildade den
brittiska halvön på det europeiska fastlandet. Wales var fritt från glaciärer
omkring 8 000 f.Kr. Det varma klimatet gjorde att området blev skogbevuxet.

Den postglaciala höjningen av havsnivån separerade Wales och Irland och
Irländska sjön bildades. Doggerland begravdes i Nordsjön och för 8 000 år sedan
hade den brittiska halvön blivit en ö. I början av den neolitiska tiden (4 000
f.Kr.) var havsnivån i Bristol Channel fortfarande cirka 10 meter lägre än idag.

Neolitiska kolonister blandades med ursprungsbefolkningen och förändrade gradvis
sin livsstil från ett nomadiserande liv, bestående av jakt och samlande, till
att bli bofasta jordbrukare omkring år 4 000 f.Kr. Detta kallas den neolitiska
revolutionen. Man rensade skogarna för att upprätta bete och odla mark,
utvecklade ny teknik såsom keramik- och textilproduktion. Så kallade cromlechs
(megalitiska monument, oftast stendösar), såsom Pentre Ifan, Bryn Celli Ddu och
Parc Cwm uppfördes omkring 1 000–1 300 år före både Stonehenge och den stora
pyramiden i Giza. I likhet med människor som lever över hela Storbritannien
under de följande århundradena, assimilerades människorna som levde i vad som
kom att bli känt som Wales, med invandrande folk och utbytte idéer från
bronsålderns och järnålderns keltiska kulturer. Enligt John T. Koch och andra
var Wales i den sena bronsåldern en del av ett maritimt handelsnät som också
inbegrep andra keltiska nationer: England, Frankrike, Spanien och Portugal, där
keltiska språk så småningom utvecklades. Vid tiden för den romerska invasionen
av Storbritannien bestod det som idag är Wales av stammarna deceangli,
ordovikerna, cornovii, demetae och silurerna.

Wales lyder i likhet med England direkt under det brittiska parlamentet och
regeringen i London. Wales utgör tillsammans med England ett gemensamt
rättssystem och sedan 1955 utfärdas lagstiftning för England och Wales, medan
man tidigare enbart nämnde England. Sedan 1955 är även Cardiff (Caerdydd)
huvudstad i Wales.

Efter en folkomröstning upprättades Wales nationalförsamling (National Assembly
for Wales) 1998. De första valen till nationalförsamlingen hölls 1999, och
Labourpartiet har varit det styrande partiet på regional nivå till dags dato
(2016). Nationalförsamlingen kan inte lagstifta och inte ta ut några skatter men
det innebär ändå att man har en politisk församling genom vilken väljarna kan
utkräva ansvar gentemot den politiska makten.

Den viktigaste administrativa indelningen i Wales är sedan 1996 i kommuner
(unitary authorities), som är baserade på de historiska grevskapen. Kommunerna
betecknas som county eller county borough, och i vissa fall även som city, där
de kommuner som betecknas county i huvudsak motsvarar ett äldre grevskap.

Wales ligger på en halvö i centrala delen av västra Storbritannien och täcker en
yta som är omkring 20 779 kvadratkilometer stor. Wales gränsar till England i
öst och av havet i övriga riktningar: Bristolkanalen i syd, Sankt Georgskanalen
i väst och Irländska sjön i norr. Wales har sammanlagt över 1 200 kilometer lång
havskust. Det finns flera öar utanför Wales fastland; den största är Anglesey i
nordväst.

De största städerna och industricentra ligger i södra Wales, däribland städerna
Cardiff, Swansea och Newport med omgivning. I nordöst finns staden Wrexham och
vid kusten i väster bland annat Aberystwyth.

Mycket av Wales landskap är bergigt, särskilt i de norra och centrala delarna.
De högsta bergen ligger i Snowdonia och inbegriper Snowdon, som är Wales högsta
berg med en höjd på 1 085 meter. Det finns 15 berg i Wales som är över 3 000 fot
(914 meter) höga och kallas tillsammans Welsh 3000s.

Wales har tre nationalparker: Snowdonia, Brecon Beacons och Pembrokeshire Coast
National Park. Landet har också fyra så kallade Areas of Outstanding Natural
Beauty: Anglesey, Clwydian Range, Gower och Wye Valle; Gowerhalvön var det
första området i Storbritannien att få utmärkelsen, vilket skedde 1956.

Wales kust drabbas ofta av kraftiga atlantiska stormar, som genom åren har sänkt
många fartyg. Natten till den 25 oktober 1859 sänktes 114 skepp utanför Wales
kust när en orkan blåste in från Atlanten. Wales är tillsammans med Cornwall,
Irland och Bretagne känt för sina många skeppsvrak. Situationen var särskilt
svår under industrialiseringen då många skepp på väg mot Cardiff förliste.

Den moderna gränsen mot England definierades på 1500-talet, baserat på medeltida
feodala gränser. Den har dock aldrig blivit officiellt erkänd och är
omdiskuterad. Gränsen följer någorlunda Offa's Dyke upp till 64 kilometer från
den norra kusten, och separerar exempelvis Knighton från sin järnvägsstation,
och går rakt igenom byn Llanymynech, vars pub ligger mitt på gränsen.

Järnvägsnätet i Wales är inte fullt lika utbyggt som i övriga Storbritannien.
Ändå når det ut till olika delar av landet. Från Cardiff går det därtill
snabbtåg till London.

I Wales har alla vägar vägmärken som är tvåspråkiga, det vill säga på engelska
och kymriska (walesiska). Tvärs genom Wales går motorvägen M4 som är den
viktigaste vägen i Wales. Den förbinder också Cardiff med London.

De två officiella språken är engelska och kymriska. Kymriska tillhör de keltiska
språken. Det är arvtagare till det gamla britanniska tungomålet, före den
anglosaxiska invasionen och cirka 20 % av befolkningen kan tala det.

I äldre tid hade walesarna det för keltiska folk karakteristiska tillägget "Ab"
till efternamnet, i Skottland "Mac" som i "Macgregor" och på Irland "O" som i
"O'Reilly". Det walesiska "Ab" förbjöds av den engelske kungen, men lever kvar i
namn som "Bevan", ursprungligen "Ab Evan".

De två största idrotterna i Wales är fotboll och rugby union, vilka
representeras av Wales herrlandslag i fotboll respektive Wales herrlandslag i
rugby union. Båda herrlandslagen spelar sina landskamper på Millennium Stadium i
Cardiff, en arena som har fått fem stjärnor (högsta betyg) i Uefas arenaranking.
Även cricket och rugby league är populära idrotter.



https://sv.wikipedia.org/wiki/Juno_(rymdsond)

Juno är en rymdsond från NASA som sköts upp den 5 augusti 2011 för att gå in i
bana runt Jupiter. Rymdsonden inträdde i sin bana runt planetens poler 5 juli
2016 för att studera dess magnetiska fält. Juno kommer också att leta efter
bevis för att Jupiter har en stenkärna och utforska hur mycket vatten som finns
i atmosfären. Den kommer även att studera Jupiters vindar,som kan nå hastigheter
upp till 600 km/h.

Juno är den första sonden till Jupiter som strömförsörjs av solenergi i stället
för radioisotopgeneratorer. Senare tiders framsteg i solcellsteknik har
möjliggjort användandet av solpaneler även vid Jupiter, där solljusets
intensitet är c:a 4% av den vid Jorden. Samtidigt har produktionen av den i
radioisotopgeneratorer använda isotopen, 238Pu nästan upphört.

Juno, som sköts upp den 5 augusti 2011, är en rymdsond i New
Frontiers-programmet. Juno passerade jorden på sin väg till Jupiter för att öka
hastigheten, en så kallad gravitationsslunga. Denna förbiflygning gjordes i
oktober 2013, två år efter uppskjutningen. När Juno anlände till Jupiter den 5
juli 2016, ungefär fem år efter uppskjutningen, tände rymdsonden sin raketmotor
för att minska hastigheten tillräckligt mycket för att lägga sig i omloppsbana
runt Jupiter. Rymdsonden kommer att kretsa runt Jupiter i en polär bana med en
omloppstid av omkring 11 dagar. Uppdraget kommer att vara slutfört 2017, efter
att sonden har kretsat 32 varv. Därefter kommer raketmotorn att användas en
sista gång för att styra in sonden i Jupiters atmosfär för att förstöras.
Dataanalyser kommer att pågå under 2018.

Ombord finns det tre Legofigurer föreställande Jupiter, Juno och Galileo.
Figurerna tillverkades av aluminium och väger 10 gram per figur.



https://sv.wikipedia.org/wiki/Island

Island (isländska: Ísland) är en republik som omfattar ön med samma namn samt
tillhörande mindre öar. Island ligger i norra Atlanten mellan Grönland och
Färöarna, precis söder om norra polcirkeln (förutom ön Grímsey). Trots detta
läge har landet ett mildare vinterklimat än norra Sverige eftersom milda
vattenströmmar förs förbi ön av nordatlantiska driften. Dock kan somrarna vara
ganska kyliga och ha mycket nederbörd.

Island betraktas allmänt som världens äldsta ännu aktiva demokrati. Det
isländska parlamentet Alltinget har sina rötter i det ting som hölls år 930 i
Tingvalla. Island hade 2006 världens högsta levnadsstandard med ett Human
Development Index på 0,968, men har sjunkit i rankningen sedan finanskrisen 2008
och hamnade 2014 på plats 16. 2012 hamnade landet på trettonde plats med 0,906.

Island upptäcktes möjligen redan på 700-talet av iriska eremiter, paper, vilka
hade tillfälliga bosättningar där. Inga bevis finns för detta och det kan vara
en uppdiktad historia. På ön fanns inga paper när, i mitten av 800-talet, en
färing som hette Naddodd och en svensk vid namn Gardar Svavarsson, son till
Svavar den svenske som ägde gods på Själland, upptäckte Island. Gardar uppges ha
varit den som först nådde den isländska ostkusten. Han seglade runt ön och
övervintrade där. Sommaren därefter, vid ankomsten till Norge, prisade han ön:
"härefter blev landet kallat Gardarsholm, och det var på den tiden skogbevuxet
mellan fjäll och strand". Vikingen Floke Vilgerdarson från Rogaland sägs vara
den som namngav Island och den som först odlade upp ett stycke mark, dock utan
framgång. Efter honom kom två norska fosterbröder vid namn Ingolf Arnarson och
Hjörleif till ön. De var ifrån Fjaler i Sunnfjord och lämnade Norge omkring år
870 med två skepp fullastade med folk, husgeråd och boskap. Vid åsynen av Island
vräkte Ingolf sina högsätesstolpar överbord för att låta gudarna anvisa lämpligt
boställe. Dessa hittades efter tre år vid platsen där han byggde sin gård, som
gavs namnet Reykjavik, Rökviken, efter sina heta, rykande källor. Då var
Hjörleif redan död, ihjälslagen av sina trälar. Ingolf var den förste som
bosatte sig på Island på allvar.

Ön koloniserades därefter i snabb takt av norska invandrare, främst stormän som
emigrerade från Norge, när kung Harald Hårfager enade Norge och gjorde sig till
ensam härskare genom det stora sjöslaget vid Hafrsfjord år 872. Norge och Island
bildade 1262 en union.

Genom bildandet av Kalmarunionen 1397 kom Norge liksom Island under danskt
styre, vilket för Islands del fortsatte fram till 1904, då ett självstyre
inleddes. År 1918 fick Island självständighet, fortfarande i union med Danmark,
såsom konungariket Island (Konungsríkið Ísland). Detta innebar bland annat att
Danmark skötte Islands utrikespolitik, medan Island hade självstyre i det mesta
och hade gemensam konung (personalunion) med Danmark. Under andra världskriget
blev Danmark ockuperat av Tyskland, men Island blev i stället ockuperat av
Storbritannien. Den 17 juni 1944 löpte Islands unionsavtal med Danmark ut. Efter
en folkomröstning utropade sig landet som republik.

Från 1952 och framåt har landet utökat sin fiskegräns från 3 till nuvarande 200
nautiska mil; år 1958 (12 nautiska mil), 1972 (50 nautiska mil) och 1975–1976
(200 nautiska mil). Detta ledde till konflikter med Storbritannien, vilka
kulminerade med de så kallade torskkrigen.

Island är en öbildning genom vulkanism och detta präglar landets geologiska
karaktär. Naturen på Island anses vara mycket vacker och lockar många turister.
Det finns även vulkaner på Island och en av de kända är Hekla med en höjd över
havet på 1 491m.

Den södra delen av kusten, från sydöstra spetsen Horn eystra till Ölfusás
utlopp, bildar en tämligen reguljär båge, eftersom här har bildats en sandslätt
av avlagringarna från floderna från Vatnajökull. Här finns bland annat få mera
framspringande uddar och utan andra inskärningar än de ofta vid flodmynningarna
bildade strandsjöarna (lón), som skils från havet av smala sand- och grusrev.

På västra kusten är fjordbildningen däremot stor; här ligger de två stora
bukterna Faxaflói och Breiðafjörður. De ligger mellan de tre halvöarna
Reykjanes, Snæfellsnes och den stora triangelformiga halvön i nordväst, kallad
Västlandet (på isländska Vestfirðir, alltså västfjordarna), vars västpunkt är
Bjargtangar. Den sistnämnda halvön består av en mängd vikar, varav den största
är Jökulsfjörður.

Från norra kusten går fjordarna Húnaflói, Skagafjörður och Eyjafjörður inåt land
liksom de öppna vikarna Skjálfandi, Axarfjörður och Þistilfjörður, varemellan
halvön Melrakkaslétta med Islands nordligaste udde Hraunhafnartangi skjuter
fram. Þistilfjörður begränsas i öster av den smala halvön Langanes, som bildar
Islands nordostliga, långt utlöpande näs (se även Islands ytterpunkter).

Östra kustens fjordar är många, men mindre än vid den västra kusten. Med
undantag av sydkusten, som till största delen är jämn och sandig, är Islands
stränder i allmänhet branta, med en mängd höga brådstupande uddar och långa,
vågräta och i terrasser uppstigande fjällmurar.

Flera jämförelsevis små öar samt en mängd holmar och skär omger kusterna. Bland
öarna finner man Västmannaöarna vid sydkusten (isländska Vestmannaeyjar), varav
endast en ö, Heimaey, är bebodd. Vidare finns Viðey i Faxaflói, de många öarna i
Breiðafjörður (bland dem Flatey), Drangey och Málmey i Skagafjörður, Hrísey i
Eyjafjörður samt, utanför Skjálfandi, norr om polcirkeln, Grímsey.

Islands klimat påverkas i stor utsträckning av de havsströmmar som omger ön.
Havets temperatur omkring landet påverkas av en gren av Golfströmmen,
Irmingerströmmen från sydväst, som värmer upp vattnet. Den längs Grönland
löpande polarströmmen tillför ön däremot stundom stora ismassor, som kan ligga
kvar på norra kusten långt fram på sommaren. Ostkusten berörs av en annan,
nordostlig polarström. De olika strömmarna i förening med ebb och flod
åstadkommer våldsamma strömvirvlar (raustir, plural av raust, "röst") utanför de
mera framspringande uddarna, som jämte isdriften och fruktansvärda stormar kan
göra seglatsen kring Island farlig.

Islands värmerekord är 30,5 °C, och uppmättes den 22 juni 1939 i Teigarhorn på
sydöstkusten. Islands köldrekord är -38 °C och uppmättes den 22 januari 1918 i
Grímsstaðir och Möðrudalur på nordöstra Island. Värmerekordet för Reykjavik är
26,2 °C, och uppmättes den 30 juli 2008. Köldrekordet för Reykjavik är -24,5 °C,
och uppmättes den 21 januari 1918.

Det finns omkring 1 300 kända insektsarter på Island, vilket är ett ganska låg
tal jämfört med andra länder (över en miljon arter har upptäckts världen över).
När det gäller däggdjur är emellertid artfattigdomen påfallande. De flesta
ordningar saknas mer eller mindre helt, som insektsätare, fladdermöss, hardjur,
svin och hjortdjur (utom ren som inplanterades 1771–1787). Det enda inhemska
däggdjuret som fanns när människorna kom var fjällräven, som vid den senaste
istiden invandrat till Island över det frusna havet. Vid sällsynta tillfällen
har fladdermöss färdats till ön på grund av vindarna, men de är inte kapabla att
fortplanta sig där. Bland övriga däggdjur märks minken, som är inplanterad.
Isbjörnar, drivande med isflak, har tillfälligt iakttagits utanför kusten. Även
gnagarna är dåligt representerade, med brun råtta, mindre skogsmus och husmus
som enda representanter. Sälar och valar är däremot vanliga; totalt har Island
17 olika valarter. Det finns inga inhemska eller frilevande groddjur eller
kräldjur på Island.

Tamdjuren på Island inkluderar islandsfåret, kycklingar, getter, boskap,
islandshästar och isländsk fårhund. Island har väldigt mycket får och det finns
fler får än människor.[källa behövs]

Lunnefåglar är vanligt förekommande och Island har ett rikt fågelliv med
åtminstone 300 arter. Förutom lunnefåglar bygger även labbar och kryckjar bo på
havsklipporna.

När ön först befolkades blev den snudd på skövlad. I boken Íslendingabók från
sent 1100-tal beskrevs skogen som "nedhuggen från berg till kust". Den
permanenta bosättningen av människor störde det isolerade ekosystemet bestående
av tunn, vulkanisk jord och begränsade artrikedomen. Skogarna var under
århundraden kraftigt exploaterade för att kunna producera timmer och ved.
Avverkningar, klimatförändringar under lilla istiden och överbetning på grund av
fåren skapade erosion och en förlust av viktig matjord. Idag har många gårdar
övergetts och tre fjärdedelar av Islands hundratusen kvadratkilometer stora
landyta har påverkats av markerosion, av dessa är 18 000 kvadratkilometer så
pass skadade att de anses vara obrukbara. Endast ett fåtal björkar existerar nu
i skyddade områden. Plantering av ny skog har ökat mängden träd, men det går
inte att jämföra med de ursprungliga skogarna.

Island är en republik enligt författningen av år 1944: Stjórnarskrá lýðveldisins
Íslands, ungefär på svenska "republiken Islands regeringsform". I
konstitutionell praxis har parlamentarism utvecklats, även om det inte framgår
av författningens bokstav.

Presidenten (isländska: forseti), som är landets statschef, väljs enligt
författningens § 3 och § 5 genom direkta allmänna val vart fjärde år i juni
eller juli genom majoritetsval. I detta val blir den vald som får de flesta
rösterna, så kallad relativ majoritet (alltså är inte absolut majoritet
nödvändig som i till exempel Frankrikes presidentval) (§ 3 och § 5). Valbara är
isländska medborgare över 35 år som har minst 1500 andra röstberättigade
(myndiga) islänningar bakom sig som kandidat (§ 5). Det händer att en sittande
president blir omvald eftersom inga motkandidater har kunnat eller velat ställa
upp före ett visst datum, varvid presidentval inte behöver hållas det året
(§ 5). Sittande presidenter brukar dessutom väljas om med mer eller mindre stor
majoritet och det finns heller ingen begränsning av antalet gånger en president
kan väljas om som i till exempel USA, Frankrike och Finland.

Presidentens mandatperiod börjar sedan den 1 augusti och slutar den 31 juli fyra
år därefter (§ 6). Avgår eller dör presidenten innan mandatperioden är slut,
skall enligt författningens § 7 en ny president utses, vars mandatperiod tar
slut 31 juli det fjärde året efter detta val. Innan presidenten är utsedd
tillsätts enligt § 8 ett interimsråd med tre personer: 1. Alltingets talman, 2.
statsministern och 3. Högsta domstolens ordförande. Rådet utövar presidentens
befogenheter till dess presidenten tillträder. Talmannen leder och är ordförande
i detta råd. Detsamma gäller om presidenten är förhindrad, sjuk eller dylikt. På
tillträdesdagen avlägger presidenten ed eller försäkran på att hålla
författningen (§ 10). Presidenten skall enligt § 12 bo "i Reykjavik eller dess
närhet" í Reykjavík eða nágrenni, och presidentens officiella residens är
Bessastaðir, en anrik och stor gård som ligger strax utanför Reykjavik.

Presidenten har formellt sett relativt starka maktbefogenheter. Han/hon
stadfäster den lagstiftande församlingen Alltingets lagförslag, vilka senast två
veckor efter beslutet i alltinget skall läggas fram för presidenten (§ 26 och
§ 2). Däremot har presidenten inte vetorätt, men kan när han/hon inte samtycker
till ett lagförslag besluta om folkomröstning om förslaget (§ 26), vilket inte i
praktiken har skett så ofta. Presidenten utser och avskedar formellt också
regeringen och bestämmer om ministrarnas antal (§ 15), sammankallar alltinget
och öppnar årligen det lagtima alltinget (§ 22), ajournerar (högst en gång
årligen) samt upplöser alltinget och utlyser nyval (§ 23 och § 24). Vidare
utnämner presidenten vissa i lag omnämnda ämbetsmän och sändebud (§ 20) och
beslutar i en del andra viktiga regeringsärenden, till exempel när det gäller
överenskommelser med andra stater med flera i utrikespolitiken, vilka skall
godkännas av alltinget om överenskommelserna berör viktiga nationella intressen
(§ 21), benådning, dispenser med mera.

I praktiken har presidenten, delvis på grund av medvetna författningsregler som
inskränker dennes makt, mest representativa funktioner, och flera isländska
statschefer har varit verksamma inom kulturområdet före ämbetsmannautövningen,
till exempel var president Vigdís Finnbogadóttir tidigare teaterchef.
Inskränkningar av presidentens makt är att statsministern och ministrarna
bereder och kontrasignerar presidentens beslut, att alltingets lagar endast kan
avvisas genom folkomröstning, liksom i viss mån också att presidenten kan
avsättas genom en folkomröstning, beslutad av en kvalificerad majoritet i
alltinget.

Det isländska parlamentet Alltinget (Alþing eller Alþingi) har sina rötter i det
vikingatida tinget som bildades år 930 och hölls i Tingvalla (Þingvellir).
Tinget har 63 ledamöter som väljs genom allmänna proportionella val vart fjärde
år (§ 31) och presidenten kan utlysa nyval dessförinnan (se ovan). Valet sker
för närvarande, sedan 2003, i sex (tidigare åtta) valkretsar (se Islands
valkretsar) och uddatalsmetoden tillämpas vid fördelningen av platserna. Minst
åtta platser ska vara utjämningsmandat (§ 31). Rösträttsåldern är 18 år (§ 33).

Under efterkrigstiden har liberalkonservativa Sjálfstæðisflokkurinn
(Självständighetspartiet) dominerat den isländska politiken. Övriga partier är
bland annat socialdemokratiska Samfylkingin (Enhetsfronten), liberala
Framsóknarflokkurinn (Framstegspartiet), socialistiska Vinstrihreyfingin - grænt
framboð (Vänsterpartiet - de gröna) och socialliberala Frjálslyndi flokkurinn
(Liberala partiet).

24 november 2012 startade partiet Píratar (Piratpartiet). I mars 2015 fick
partiet 23,9 procent av väljarsympatierna i den månatliga opinionsundersökning
av Islands opinonsinstitut MMR, vilket är högre än något annat parti.

Island är, jämte främst Norge och Schweiz, ett av få västeuropeiska länder som
inte ingår i EU. Politikerna har varit skeptiska mot medlemskap, i synnerhet
eftersom de har velat behålla en självständig fiskepolitik. Istället har Island
ingått i frihandelsorganisationen EFTA och senare även i den inre marknaden,
Europeiska ekonomiska samarbetsområdet (EES).

I samband med finanskrisen som påbörjades under andra halvan av 2008 ändrades
inställningen till ett isländskt EU-medlemskap markant, både hos folket och
politikerna. Den isländska kronan förlorade kraftigt i värde, vilket ökade
stödet för att införa euron på ön. Finanskrisen medförde också att den dåvarande
regeringen, ledd av Självständighetspartiet, tvingades att avgå. Efter ett nyval
i april 2009 tillträdde en ny regering, ledd av Enhetsfronten och Vänsterpartiet
– de gröna under statsminister Jóhanna Sigurðardóttir. Sigurðardóttir hade under
valrörelsen lovat att leda Island in i EU och införa euron så snart som möjligt.
Regeringen lade fram ett förslag om att ansöka om EU-medlemskap. Detta godkändes
efter en fem dagar lång debatt av det isländska parlamentet, alltinget, med
röstsiffrorna 33 för, 28 emot och 2 nedlagda röster. Islands regering ansökte om
EU-medlemskap den 17 juli 2009.

Island har ingen egen försvarsmakt, men man har soldater. Landets strategiskt
viktiga läge gav det dock en nyckelposition under det kalla kriget. Island var
ett av de länder som var med och bildade Nato 1949. Rättigheten att ha en
militärbas förlagd på Island var då den viktigaste förhandlingsfrågan. Den
löstes genom ett bilateralt avtal mellan Island och USA 1951, där USA mot
rättigheten till en militärbas i Keflavík lovade att bekosta militärbasen, bygga
en internationell flygplats i anslutning därtill och samtidigt ansvara för
Islands militära säkerhet. Försvarsavtalet har förnyats vart femte år och kan
inte sägas upp unilateralt.

Den 8 september 2006 lades United States Naval Air Station Keflavik (NASKEF) ned
och anläggningarna började överföras till de isländska myndigheternas kontroll.
I oktober 2006 drog USA tillbaka all militär personal från Island, men Islands
försvar i krigstid är fortfarande ett Nato-åtagande. I april 2007 undertecknade
Island och Norge ett avtal som innebär att Norge ska sörja för övervakning och
försvar av Islands luftrum.

USA:s tillbakadragande har lett till att Island i allt högre grad bygger upp
egna försvarsresurser. Island har sedan 1920-talet en kustbevakning
(Landhelgisgæslan) och den kompletteras sedan 1987 med en luftbevakning
(Íslenska Loftvarnarkerfið). Det finns också en välbeväpnad och välutbildad
nationell insatsstyrka inom polisen (Sérsveit Ríkislögreglustjóra) vanligen
kallad Víkingasveitin, som också har deltagit i internationella operationer i
Kosovo och Afghanistan.

Island deltar även med beväpnad och uniformerad personal i internationella
fredsbevarande och fredsupprättande operationer genom den isländska fredsstyrkan
(Íslenska Friðargæslan). Styrkan utbildas och utrustas av den norska armén och
personalen rekryteras bland poliser, kustbevakare och civila specialister. Den
högsta tjänstegraden är överste. Styrkan har verkat i Bosnien-Hercegovina,
Kosovo, Makedonien, Afghanistan och Sri Lanka. Personalen är enligt folkrätten
och Nato att betrakta som soldater, men kallas inte så i Island. Oppositionen
har anklagat regeringen för att i smyg skapa en isländsk armé.

Island är indelat i 98 kommuner, 23 sýslur (län) och 8 regioner. För närvarande
finns sedan 2003 sex olika valkretsar.

Island var under många år världens främsta välfärdsland. Men på 90-talet
genomförde regeringen, med Självständighetspartiet i ledningen, omfattande
privatiseringar av isländska företag och banker. Bankerna satsade därefter
internationellt och öppnade upp i andra länder och köpte även upp företag i
bland annat Storbritannien och Skandinavien. Den ekonomiska tillväxten
blomstrade och bankerna fick ihop en omsättning tolv gånger så stor som hela
Islands BNP, men dock fick de ihop en lika stor utlandskuld. När finanskrisen
slog till hösten 2008 sjönk värdet på den isländska kronan, i och med den
stigande inflationen. Ekonomin kraschade och tre banker gick i konkurs, med en
ökande arbetslöshet som följd. Staten tog över bankerna Kaupthing, Landsbanki
och Glitnir i ett försök att stabilisera ekonomin. Staten garanterade
besparingarna för kunder på Island men inte i utlandet. Men statens resurser
räckte inte för räddningsaktionen, och Island tvingades att förhandla om krislån
från internationella valutafonden (IMF). De tog ett lån på 2,1 miljarder dollar,
vilket gör Island till det första nordiska land att ta ett lån i det omfånget.
Men för att få ett lån tvingades Island ge efter för krav från Storbritannien
och Nederländerna om kompensation för de sparare som förlorat sina pengar när
internetbanken Icesave gick i konkurs, vilket ansträngde den isländska ekonomin
ytterligare, och arbetslösheten steg ännu mer.

I nyvalet i april 2009 gjorde det företagsvänliga Självständighetspartiet, som
hade haft makten i 20 år sitt sämsta val någonsin. De hölls ansvariga för krisen
och straffades för det. Alliansen och Vänstern-De gröna fick tillsammans
majoritet i alltinget. Socialdemokraten Jóhanna Sigurðardóttir blev
statsminister och vänsterns ledare Steingrimur Sigfusson utsågs till
finansminister. Under 2010 stabiliserades ekonomin igen, och efter det har det
varit ekonomisk tillväxt. Krisen påverkade EU-opinionen i landet och var en
orsak till att Island ansökte om ett medlemskap i Europeiska unionen. Island var
tidigare inte för något EU-medlemskap på grund av sin protektionistiska hållning
till sin fiskeindustri. Fiskeindustrin bestod fram till år 2000 för 75 % av
exportinkomsten, och de hade kämpat hårt mot andra stater för att få behålla
sitt fisketerritorium för sig själva. EU tillåter nämligen alla medlemsländer
att fiska i varandras havsterritorier. Men på senare år har fiskeindustrins
export sjunkit till 35 %, istället har aluminiumproduktionen ökat och blivit
allt viktigare. Islands billiga tillgång på energi, i form av geotermisk energi
och vattenkraft, har gynnat aluminiumproduktionen, och gjort Island till Europas
center för aluminiumtillverkning.

Under de senaste decennierna har utveckling även skett inom den isländska
bioteknikindustrin, liksom inom den finansiella sektorn. Även turismen på ön
ökar, i och med det stigande intresset för ekoturism och sportfiske i Islands
älvar.

Efter finanskrisen 2007 införde Islands regering den 28 november 2008
kapitalkontroller, som hindrade fri rörlighet av kapital in och ut ur landet.
Den 14 mars 2017 lyftes kapitalkontrollerna igen.

Island har ett förhållandevis väl utbyggt vägnät, särskilt med tanke på den låga
folktätheten, och det innebär att man kan åka till alla delar av landet. Den
viktigaste vägen är väg nr 1, ringvägen som går runt ön längs med kusten och är
cirka 130 mil lång.

Det finns officiellt sett inga motorvägar på Island. Landet har helt enkelt inte
infört regeln om motorvägar i sin lagstiftning. Det finns dock några sträckor
med fyra eller sex filer, med mittremsa och korsningsfrihet, som ser ut som
motorvägar. Dessa vägar finns i och i närheten av Reykjavik; oftast ut till
Keflavíks flygplats. Det finns till och med en fullständig motorvägskorsning, av
fyrklövertyp.

Island har aldrig haft någon reguljär järnväg; dock har det funnits planer på
att bygga en mellan Reykjavik och Keflavik. Lok har endast använts två gånger på
Island. Dels under byggandet av Reykjaviks hamn, då ångloket Minør användes
(loket finns idag utställt i hamnen) och dels när det nya kraftverket
Kárahnjúkavirkjun på Islands östkust byggdes.

Båtpassagerartrafiken har ganska liten betydelse beroende på väl fungerande
vägar. Det finns bilfärjor till vissa öar, och så finns det en färjelinje från
Seyðisfjörður på östkusten till Färöarna, Shetlandsöarna, Norge och Danmark (se
även Smyril Line). Däremot har båtgodstransporterna stor betydelse, särskilt för
export och import.

Flygtrafiken har stor betydelse. För utrikes passagerartrafik är det nästan det
enda sättet att resa. Keflavíks flygplats cirka 50 kilometer väster om Reykjavik
är flygplatsen för det. Islands största flygbolag är Icelandair som trafikerar
både Europa och USA. Island är en stor knutpunkt för transatlantflyg. Även
inrikesflyget har stor betydelse.

76,2 % av befolkningen tillhör Isländska kyrkan, den evangelisk-lutherska
statskyrkan. Dessutom tillhör omkring 5 % av befolkningen fristående lutherska
församlingar i Reykjavik och Hafnarfjörður.

2,5 % tillhör det isländska stiftet av den romersk-katolska kyrkan Ungefär 3 %
av befolkningen tillhör något av ett tjugotal andra kristna trossamfund, som
pingströrelsen, trosrörelsen, Frälsningsarmén eller Plymouthbröderna.

Mindre än 1 % av islänningarna tillhör en icke-kristen rörelse. Den största av
dessa är de asatroende i Íslenska Ásatrúarfélagið, som fått status som
registrerat trossamfund med vigsel- och begravningsrätt, men det finns till
exempel även Bahá'í-troende i landet. Jehovas vittnen och Mormonkyrkan finns
också på Island.

En annan del av kulturarvet är namnsystemet i vilket förnamnen har störst vikt.
En isländsk telefonkatalog är följaktligen sorterad efter förnamn. Efternamnen
är vanligen patronymikon eller metronymikon och växlar därmed mellan olika
generationer i samma familj. Makar kan enligt detta system inte bära samma
efternamn. Släktnamn förekommer dock, men sparsamt.

Av de företag som har ett inflytande på kulturen kan nämnas CCP som bland annat
gör spelet EVE online och CAOZ som gör animerad film.

Islands största dagstidning är Morgonbladet (Morgunblaðið), som är nära knuten
till Självständighetspartiet. Andra dagstidningar är Fréttablaðið, Blaðið och
DV.

Isländsk musik är relaterad till nordisk folkmusik och inkluderar bland annat
livfulla folk- och pop-traditioner, den medeltida musikgruppen Voces Thules, de
alternativa indierock-banden The Sugarcubes och Of Monsters And Men,
jazzfusion-bandet Mezzoforte, sångerskorna Björk och Emilíana Torrini sam
postrock-bandet Sigur Rós. Islands nationalsång är Lofsöngur, skriven av
Matthías Jochumsson, med musik av Sveinbjörn Sveinbjörnsson.

Traditionell isländsk musik är starkt religiös. Hymner, både religiösa och
sekulära, är en särskilt välutvecklad form av musik på grund av knappheten av
musikinstrument under stora delar av Islands historia. Isländsk musik
moderniserades på 1800-talet då piporgeln togs till ön, följt av tramporgeln.
Andra vitala traditioner i isländsk musik är alittererande och rimmande ballader
kallade rímur: episka berättelser som oftast framförs a cappella. Den mest kände
rímur-poeten under 1800-talet var Sigurður Breiðfjörð och i modern tid anses
Steindór Andersen vara den viktigaste rímur-sångaren; han har vid flera
tillfällen arbetat med Sigur Rós.

Islands mest kända litterära verk de isländska sagorna, nationalepos utspelade
under tiden då Island befolkades. De mest kända sagorna av dessa är Njals saga,
om en episk blodsfejd, och Grænlendinga saga samt Eiríks saga, som beskriver
upptäckandet och bosättningen av Grönland och Vinland (nutida Newfoundland).

En översättning av Bibeln publicerades på 1500-talet. Viktiga verk från
1500-talet till 1900-talet inkluderar mestadels heliga skrifter; mest känd är
Passíusálmar av Hallgrímur Pétursson som består av 50 poetiska texter som
utforskar Kristus sista dagar i livet. Rimmande epik blev populärt på 1800-talet
när utvecklingen av nya litterära grepp och former framkallades av den
inflytelserike och nationalromantiske författaren Jónas Hallgrímsson. Island har
i modern tid frambringat många stora författare, av vilka den mest välkände utan
tvekan är Halldór Laxness som mottog nobelpriset i litteratur 1955. Steinn
Steinarr var en inflytelserik modern poet under 1900-talet som fortfarande är
populär. En annan känd författare från Island är kriminalförfattaren Arnaldur
Indriðason som blev utsedd till Nordens bästa kriminalförfattare 2007.

Det isländska köket präglas starkt av Islands geografiska läge. Fisk är den
överlägset viktigaste delen, följt av får, lammkött och den isländska yoghurten
skyr.



https://sv.wikipedia.org/wiki/Sverige

Sverige /ˈsværjɛ/ (officiellt Konungariket Sverige (info)) är ett nordiskt land
på Skandinaviska halvön i Nordeuropa. Sverige har landgräns i väst med Norge, i
nordost med Finland samt angränsande territorialvatten till Danmark i sydväst
och Finland i öst. Landet har kuster mot Bottenviken, Bottenhavet, Ålands hav,
Östersjön, Öresund, Kattegatt och Skagerrak.

Sverige har en befolkning på 10 miljoner invånare och är med en area på
447 435 km² det geografiskt femte största landet i Europa.

Huvudstad är Stockholm, landets största stad med 1,4 miljoner invånare.
Därutöver finns ytterligare tre storstäder enligt Statistiska centralbyråns
definition om fler än 200 000 invånare: Göteborg, Malmö och Uppsala. Omkring 85
procent av befolkningen, en ökande andel, lever i tätorter. Sverige har en låg
befolkningstäthet om 22 invånare per km², med högre täthet i södra landshalvan.

Sverige är en konstitutionell monarki med parlamentarisk demokrati och utvecklad
ekonomi. Landet är medlem i Förenta nationerna sedan 1946 och Europeiska unionen
sedan 1995.

Sverige, traditionellt Svea rike, tidigast dokumenterat ("Swēorice") i
anglosaxiska Beowulfkvädet cirka år 1000, avsåg ursprungligen ett rike av svear,
en folkstam i sin tur tidigast dokumenterad av den romerske historikern
Tacitus år 98 e.Kr. Riket kristnades under medeltiden och erkändes genom kung
Inge den äldre av påve Gregorius VII år 1080. Sedermera omfattades både svear
och götar från omkring 1160. Sverige ingick därefter i den nordiska
Kalmarunionen 1397–1523. Under 1600-talets stormaktstid expanderade landet
militärt, men förlorade större delen av områdena utanför skandinaviska halvön
under 1700- och 1800-talen. Östra rikshalvan, sedermera Finland, förlorades till
Ryska imperiet år 1809. Det senaste kriget som Sverige direkt var inblandat i
var Napoleonkrigen 1814, när Sverige förlänades Norge från Danmark in i
Svensk-norska unionen, en personalunion som varade till 1905.

Under 1900-talet präglades Sveriges utrikespolitik av militär alliansfrihet.
Detta till trots har Sveriges försvarsmakt medverkat utländska militära
operationer genom Natosamarbetet Partnerskap för fred och EU:s gemensamma
säkerhets- och försvarspolitik. Svensk kultur utmärker sig i internationella
värderingsmätningar med sin individualism, humanism och sekularism samt med ett
stort förtroende för stat, politik och myndigheter bland medborgarna.

Svensk ekonomisk politik har sedan 1900-talet utmärkt sig internationellt för
sin stora högbeskattande offentliga resursfördelning av svenska folkets
resurser, både inrikes och utrikes, i en blandning av socialism och
marknadsekonomi, känd som den "svenska modellen". Landet rankas tvåa i världen i
tidningen The Economists "demokratiindex" (2014) och tolva i Förenta nationernas
"Human Development Index" (2013). Landet är en av Förenta nationernas största
bidragsgivare och ett av få länder som uppfyller deras biståndsmål om över 0,7
procent av BNI.

Sedan inlandsisen dragit sig tillbaka befolkades den skandinaviska halvön av
söderifrån kommande samlar- och jägarfolk i olika generationer. Jordbruket
gjorde sitt intåg mellan 4000 och 3200 f. Kr. Enstaka metallföremål dyker upp
redan omkring 3000 f. Kr, men det dröjer till omkring 1800 f. Kr. innan brons
blir så vanligt att vi kan tala om en bronsålder. Efter att ha varit brukat som
ett billigare alternativ till brons blir järnet den huvudsakliga
redskapsmetallen omkring 400–500 f. Kr. Det första skriftspråket, runorna
introduceras troligen under 300-talet f. Kr., men förefaller främst haft en
magisk funktion. Först omkring år 800 börjar runor användas oftare som
kommunikationsmedel. Ungefär samtidigt börjar de första spåren av en fastare
samhällsorganisation att dyka upp.

Sveriges kristnande på 1000-talet skedde sent, men utan erövring av främmande
makt. Den första historiskt säkert belagde sveakungen är Erik Segersäll, men det
dröjer länge innan kungarna får sådan makt och inflytande att man kan tala om
dem som regenter över ett rike. Under 1100-talet förskjuts kungens maktbas mot
götalandskapen. Som stat utökades Sveriges administration under 1200-talet när
landskapslagar och rikslagar införs, bland annat av Magnus Eriksson.

Kungamakten stärkte sitt grepp under 1300-talet. Övre Norrlands kustland
koloniserades och försvenskades. Norden förenades i Kalmarunionen år 1397. Av
flera anledningar splittrades denna och efter ett inbördeskrig kunde Gustav Vasa
år 1523 besegra danskarna och ta makten i Sverige. Den första riksdagen brukar
sägas vara Arboga möte år 1435, även om kungarna redan tidigare samlat råd av
representanter från rikets mäktiga. Riksdagens funktion och makt har senare
varierat avsevärt; under lång tid var den en ståndsriksdag. Fram till 1680
delades den utövande makten mellan kungen och högadeln, vilket ledde till
mäktigare adelsmän. I samband med reduktionen infördes 1680 enväldig monarki.
Under 1600-talet kunde Sverige genom sin krigsvana armé bli en europeisk
stormakt. Under det följande århundradet saknades resurser att behålla alla
besittningar. 1809 förlorades den östra rikshalvan av Sverige, som i huvudsak
motsvarade dagens Finland, till Ryssland.

Som en reaktion på nederlaget i det Stora nordiska kriget började frihetstiden
år 1719, vilket ledde till skapandet av konstitutionell monarki, enligt olika
konstitutioner 1772, 1789 och 1809, varav den sista införde flera medborgerliga
rättigheter. Under Gustaf III:s regering stärktes dock kungamakten temporärt.
Under Napoleonkrigen erövrade svenskarna Kiel sedan de genomfört ett anfall från
Svenska Pommern. År 1814 skulle Danmark egentligen överlämna Norge till Sverige
i utbyte mot de svenska besittningarna i Tyskland. I Norge accepterades dock
inte svenskt styre, och Eidsvollförfattningen tillkom. Danmarks prins Christian
Fredrik valdes till kung. När Karl XIII kom hem och hörde detta anföll Sverige
Norge. Kriget varade inte länge och resulterade i att Karl XIII valdes till
norsk konung, men också att Norge fick bevara författningen och att de två
rikena blev formellt jämställda. Det nya avtalet var således olikt det
ursprungliga avtalet från Kiel. Efter detta har Sverige inte varit huvudpart i
något krig.

Industrialiseringen under 1800-talet kom sent till Sverige jämfört med
Storbritannien, men mycket tidigt jämfört med världen som helhet. Byggandet av
järnvägar från 1850-talet var av stor betydelse. Företag inom elektronik och
kemi som L.M. Ericsson och Nitroglycerin AB fick en internationellt
betydelsefull ställning mot seklets slut. Under första världskriget var Sverige
neutralt.

Det medborgerliga politiska inflytandet förstärktes gradvis under 1800-talet. En
första rösträttsreform beslöts år 1909, vilken innebar rösträtt för alla män,
med graderad rösträtt, och ett proportionellt valsystem. År 1919 fattades
riksdagsbeslut om allmän och lika rösträtt i Sverige, sedan kung Gustaf V
accepterat att utnämna Sveriges regering utifrån riksdagens flertal år 1917.
Lika rösträtt tillämpades första gången i andrakammarvalet 1921, som ledde till
en socialdemokratisk regering under Hjalmar Branting. Under 1920-talet växlade
regeringsmakten, men vid valet 1932 kom socialdemokraterna i regeringsställning
och förutom sommaren 1936 förblev partiet vid makten fram till 1976. Under andra
världskrigets samlingsregering och 1950-talets koalitionsregering med nuvarande
Centerpartiet delades dock regeringsmakten med andra partier.

Även under andra världskriget hoppades de nordiska länderna kunna vara neutrala,
men denna förhoppning gick i kras genom Sovjetunionens anfall på Finland och
Nazitysklands anfall på Danmark och Norge, vilket tvingade Sverige att föra en
pragmatisk politik mot omvärlden. Efter krigsslutet avvecklades
samlingsregeringen och en rent socialdemokratisk regering tillträdde. Under
1950- och 1960-talen genomfördes omfattande reformer inom socialpolitiken och
under tidigt 1970-tal genomfördes en omreglering av arbetsmarknaden. Den
ekonomiska högkonjunkturen under dessa år gjorde att många kunde ta del av en
stigande levnadsstandard.

Den svenska säkerhetspolitiken byggde på alliansfriheten i fredstid syftande
till neutralitet i händelse av krig. Senare har det dock visat sig att den
formella alliansfriheten inte förhindrade ett nära vapentekniskt samarbete med
Nato. Statsminister Olof Palme drev dock en offensiv utrikespolitik med kritik
mot bland annat Vietnamkriget och apartheid i Sydafrika.

År 1971 ersattes den tidigare tvåkammarriksdagen med en enkammarriksdag. År 1974
kom en omfattande grundlagsreform. Under 1970-talet försämrades ekonomin och
energifrågan blev aktuell. Kritiken mot kärnkraften ledde till att riksdagen
beslutade att inga fler kärnkraftverk skulle byggas.

Berlinmurens fall 1989, Sovjetunionens fall 1991 och det kalla krigets slut
ledde till en omprövning av den tidigare majoritetsuppfattning att den svenska
alliansfriheten förhindrande ett närmare svenskt deltagande i den europeiska
integrationsprocessen. Sveriges regering ansökte därför om medlemskap för
Sverige i Europeiska unionen (EU), efter att ha varit med i EFTA sedan
organisationen bildades 1960. Efter förhandlingar blev Sverige medlem den 1
januari 1995, efter en majoritet på 52,3 procent i folkomröstning den 13
november 1994.

Sverige ligger i norra Europa, på östra delen av den skandinaviska halvön och
sträcker sig över ungefär 17 latituder (breddgrader) och 15 longituder
(meridianer). Den longitudiella skillnaden motsvarar 52 minuter skillnad i
soltid (mellan Haparanda i öster och Strömstad i väster). Till ytan är Sverige
det 5:e största landet i Europa. Landet gränsar till Norge i väster, Finland i
nordost, samt Danmark i sydväst. De omgivande vattnen är Bottenviken och
Bottenhavet som utgör en del av Östersjön, samt i sydväst Skagerrak, Kattegatt
och Öresund. Sverige utgör en del av det geografiska området Norden.

Öster om Sverige ligger Östersjön och Bottniska viken och den långa kustlinjen
påverkar klimatet. I väster ligger den skandinaviska fjällkedjan som såsom
bergskedja benämns Skanderna, sedan gammalt också kallad Kölen på både svenska
och norska (kjølen). Den skiljer Sverige från Norge. Riksgränsen följer
alltsedan 1700-talet någorlunda väl vattendelaren i denna bergskedja. Älvarna i
norra Sverige flyter alltså som regel österut från bergskedjan och hinner ofta
bli ganska breda (de så kallade norrlandsälvarna).

Södra Sverige är till stora delar jordbruksmark. Totalt täcks Sverige av 2,7
miljoner hektar jordbruksmark. Totalt sett täcks dock 60 procent av totalytan
och 75 procent av landarean av skog. Sveriges skogsland tillhör den västra
ytterkanten av den eurasiska taigan. Befolkningstätheten är också större i de
södra delarna, med centrum främst i Mälardalen, Bergslagen, Öresundsregionen och
i Västra Götalandsregionen. I södra Götaland rinner många vattendrag upp i
mitten av det så kallade sydsvenska höglandet och rinner både åt norr och söder,
öster och väster. Vattendragen i södra Sverige blir vanligen heller inte lika
långa och stora som i norr. I Svealand och i Götaland finns dock Sveriges
största älv när det gäller vattenföring och avrinningsområde: Klarälven-Göta
älv, som bland annat inkluderar sjön Vänern. Sverige är ovanligt tätt på sjöar
av olika storlek. Det finns 267 570 insjö- och havsöar i Sverige.

Sveriges högsta berg är Kebnekaise, på 2 104 meter över havet. De två utmärkande
största öarna är Gotland och Öland, de två största sjöarna är Vänern och
Vättern. Sverige sträcker sig 1 572 km från norr till söder och den största
bredden är cirka 500 km (se även Sveriges ytterpunkter).

Skog, vattenkraft och järnmalm är viktiga naturtillgångar, liksom mangan i
Östersjön, koppar, bly, zink, guld, silver, uran, arsenik, volfram och fältspat.

Sverige har ett oftast milt tempererat klimat med stora temperaturskillnader,
trots sitt nordliga läge, vilket beror på värme från Golfströmmen. I södra
Sverige är lövträd dominerande, i norr barrskogar, med tall och gran, och
härdiga björkar vilka dominerar landskapet. I Sveriges nordligaste del, som
präglas av fjäll, har landet ett subarktiskt klimat. Det betyder längre, kallare
och snösäkra vintrar. Under delar av sommaren är det midnattssol (solen går inte
ner) i allra nordligaste Sverige (norr om polcirkeln), medan det under delar av
vintern är totalt mörker. Midvinternatten avbryts då endast av några timmars
gryning och skymning.

Årsnederbörden ligger normalt runt 700 mm, med relativt stora mängder över den
västra fjällkedjan. Dygnsmedeltemperaturen i januari varierar mellan cirka 0
grader i söder, några minusgrader i mellersta Sverige och ner till −18 °C i
norr. I juli är temperaturskillnaderna mellan norr och söder avsevärt mindre än
på vintern. Dygnsmedeltemperaturen ligger då nära 17 °C i både Götaland (något
lägre på sydsvenska höglandet) och Svealand (med undantag av de västra delarna).
I Norrland avtar dygnsmedeltemperaturen längs kusten från cirka 17 °C vid Gävle
ner till 14 °C vid Haparanda. I fjällen stannar emellertid
dygnsmedeltemperaturen för juli strax över 10 °C. Sveriges lägsta temperatur
uppmättes den 2 februari 1966 i Vuoggatjålme, Lappland, med -52,6 grader. Den
högsta registrerade temperaturen, 38 °C, noterades i Ultuna, Uppland (9 juli
1933) och Målilla, Småland (29 juni 1947).

I och med Sveriges stora latitudiella skillnad nord till syd (från omkring 55
till 69 grader nord) uppstår det stora skillnader för vegetationens möjliga
utbredning. Man kan skilja på odlingszoner (för planterade träd och grödor) samt
vegetationsregioner, för den naturliga spridningen av allt ifrån gräs till träd.
I detta hänseende indelas Sverige i fem huvudregioner.

Typiskt för södra lövskogsregionen är att det är en utlöpare från
Nordvästeuropas lövskogsområde men den främsta faktorn är likväl avsaknaden av
naturligt spridd gran. Regionen, som täcker västkusten, större delen av Skåne
samt södra Blekinge präglas i stället främst av bok och andra ädla lövträd.
Almen har dock minskat p.g.a. almsjuka. Södra Öland tillhör södra
lövskogsregionen, men utgör ett litet undantag då gran sprider sig naturligt
där.

Södra barrskogsregionen präglas av en blandning av barrträd, med inslag av bl.a.
bok och ek. Bokens nordgräns delar upp denna region i två underregioner. Bok
förekommer naturligt, blandat med barrträd ungefär enligt en linje från
mellersta Bohuslän till Oskarshamnstrakten, med en exklav på Västgötaslätten.
Södra barrskogsregionens avslutning norrut sammanfaller helt och hållet med
ekens nordgräns. (Enstaka exemplar längre norrut förlänger inte södra
barrskogsregionen)

Norra barrskogsregionen präglas av gran, tall med inslag av björk, al, asp med
flera lövträd. I princip alla ädla lövträd är planterade. Norra
barrskogsregionen är en direkt utlöpare av den rysk-finska tajgan. Ju längre
norrut man kommer desto glesare blir skogen.

I fjälltrakternas lägre terräng finner man fjällbjörksregionen, där fjällbjörken
utgör den enda större vegetationen. Lägre vegetation som blommor, lavar och
blåbärsris förekommer.

Över en viss höjd i fjällen finner man kalfjällsregionen. Trädgränsens höjd
beror av latituden och är t.ex. högre upp i Dalafjällen än vid Riksgränsen.
Kalfjäll kan utgöras av glaciär eller frilagt urberg (d.v.s klippor) men också
av lägre vegetation sommartid.

Sverige är en parlamentarisk och representativ demokrati med en folkvald riksdag
och styrs av en regering ledd av en statsminister. Formellt är Sverige samtidigt
en konstitutionell monarki, där monarken – kungen – är statschef.

Nuvarande statschef är konung Carl XVI Gustaf, tronarvinge är kronprinsessan
Victoria, regeringschef är statsminister Stefan Löfven och riksdagens talman är
Urban Ahlin.

Lagarna i riket stiftas av en riksdag – ett parlament – med 349 direktvalda
ledamöter, som väljs i fria val. Riksdagen består av en kammare. Regeringen är
ansvarig inför riksdagen. Nya lagförslag läggs vanligen fram av regeringen men
kan också läggas fram av riksdagsledamöterna. Riksdagens ledamöter –
riksdagsmännen – väljs vart fjärde år enligt ett proportionellt valsystem.
Valdagen är andra söndagen i september, och då väljs också
kommunfullmäktigeledamöter och landstingsfullmäktigeledamöter. Riksdagsledamöter
och alla andra politiker väljs genom att väljarna röstar på olika partier, som i
sin tur representerar olika politiska idériktningar. Alla medborgare över 18 år
får rösta i riksdagsvalen, samt fritt grunda partier eller kandidera till
politiska poster. Det svenska politiska systemet bygger i hög grad på
deltagardemokrati och på att politikerna skall återspegla befolkningens
sammansättning så representativt som möjligt. Vid val till riksdagen finns den
s.k. 4 procents-spärren som innebär att partier med röstandel under detta inte
erhåller några riksdagsmandat.

Sverige har fyra grundlagar: regeringsformen, successionsordningen,
tryckfrihetsförordningen och yttrandefrihetsgrundlagen. Riksdagsordningen har
status mellan grundlag och vanlig lag. Regeringsformen inleds med följande
portalparagraf:

Grundlagarna kan endast ändras genom två likalydande riksdagsbeslut med ett
riksdagsval emellan. Vidare kan, om riksdagen har fattat ett första beslut om
att ändra i grundlagen, en folkomröstning hållas innan det andra beslutet.
Resultatet av en sådan folkomröstning är bindande. Lagrådet kontrollerar nya
lagförslag. Det granskar hur lagförslaget förhåller sig till grundlagarna och
rättsordningen, rättssäkerhetens krav och till EU-rätten samt hur föreskrifterna
förhåller sig till varandra.

Sveriges tron innehar inte längre någon egentlig makt, monarkin har i stället en
symbolisk statschefsfunktion med nästan uteslutande ceremoniella uppgifter.
Grundlagen skrevs delvis med syftet att "med ett penndrag" kunna avveckla
monarkin, och flera partier har införandet av republik inskrivet i sina
partiprogram. Kungahuset har dock fortsatt åtnjuta hög popularitet, varför
frågan av pragmatiska skäl inte väcks.

Regeringen styr landet och tillsätts efter riksdagsvalen genom förhandlingar som
leds av riksdagens talman. Talmannen föreslår en statsminister på grundval av
vem som har det starkaste stödet i den nyvalda riksdagen. På talmannens förslag
utser riksdagen statsministern. Statsministern utser i sin tur ministrarna i
regeringen. Regeringen måste stödjas eller tolereras av en majoritet riksdagens
ledamöter. Riksdagen har även kontrollerande funktioner, både av regeringen och
av myndigheterna; regeringen kontrolleras bland annat av riksdagens
konstitutionsutskott. Riksdagen kan också när den vill pröva om regeringen
fortfarande har stöd av riksdagen. Riksdagen kan på så sätt tvinga regeringen
att avgå; det kan ske genom att minst 35 ledamöter går ihop och föreslår en
omröstning om misstroendeförklaring.

Sveriges styrelse bygger därutöver på långtgående decentralisering. Kommuner och
myndigheter har en ovanligt stark ställning som enskilda instanser, och
kommunernas självstyre är inskrivet i grundlagen. I Sverige finns sammanlagt
runt 380 olika statliga myndigheter och bolag. En ovanlig politisk institution –
och som uppfanns i Sverige – är ombudsmannainstitutionen. Sverige har flera
ombudsmän som tillgodoser enskildas rättigheter mot myndigheter, organisationer
och företag. Justitieombudsmannen (JO) heter den främsta ombudsman som värnar
medborgarnas rätt att bli behandlade på rätt sätt av myndigheterna.

Sverige är medlem i EU och Sveriges grundlag är underordnad Europeiska unionens,
men förhållandet mellan dessa är inte klarlagt exakt. Omkring 80 procent av alla
nya lagar som stiftas i Sverige är från början direktiv som har fattats inom EU.
Sverige har 20 av 754 mandat i Europaparlamentet och tio av 345 röster i
Europeiska unionens råd. I Europeiska kommissionen sitter svenskan Cecilia
Malmström (L), men representerar inte Sveriges, utan Europas, intressen. Sverige
tillhörde länge de länder som hade den allra högsta åtföljnadsgraden av EU:s
direktiv. De senaste åren har dock implementationsprocenten minskat en aning.
Som följd av EU-medlemskapet utformas Sveriges utrikes- och säkerhetspolitik
delvis i samarbete med andra länder. Regeringen representerar Sverige i EU, men
förutsätts representera riksdagens ståndpunkter i Europeiska unionens råd genom
att regeringen kontinuerligt konsulterar EU-nämnden i riksdagen.

Under större delen av 1900-talet har Sverige i huvudsak haft fem olika partier i
parlamentet, riksdagen, som grovt uppräknat har representerat socialism,
socialdemokrati, liberalism, konservatism samt landsbygdens intressen. I slutet
av 1900-talet tillkom riksdagspartierna Miljöpartiet – de Gröna (1988) och
Kristdemokraterna (1991). Sverigedemokraterna finns i riksdagen sedan 2010. I
valet 1991 röstades Ny Demokrati in i riksdagen, men kom efter valet 1994 att
nästan försvinna helt ur svensk politik. Sedan valet 2014 är de största
partierna utanför riksdagen: Feministiskt initiativ, Piratpartiet samt Enhet.

I EU-parlamentet representeras Sverige av riksdagspartierna och, sedan
EU-parlamentsvalet i juni 2014, Feministiskt initiativ. Åren 2004–2009 hade
Junilistan först tre och sedan två mandat och åren 2009–2014 hade Piratpartiet
två mandat i EU-parlamentet.

Socialdemokraterna har sedan 1930-talet dominerat svensk politik och satt
närmast oavbrutet i regeringsposition från 1932 fram till 1976 med egen
majoritet 1968–1970. Sedan slutet av 90-talet har socialdemokratiska regeringar
förlitat sig på stöd från miljöpartiet och vänstern för att bilda regering. De
senaste decennierna har socialdemokratins dominans luckrats upp av återkommande
borgerliga valsegrar. Riksdagsvalet 2006 resulterade i att den borgerliga
alliansen (Allians för Sverige) bestående av Moderaterna, Folkpartiet
liberalerna, Centerpartiet och Kristdemokraterna kunde bilda en
majoritetskoalition. Moderaternas partiledare Fredrik Reinfeldt innehade posten
som Sveriges statsminister, dock efter riksdagsvalet 2010 som ledare för en
minoritetsregering. Efter Riksdagsvalet 2014 är emellertid åter en
socialdemokrat statsminister; Stefan Löfven leder en minoritetsregering
tillsammans med Miljöpartiet de gröna.

I samband med riksdagsvalen hålls också val till kommun och landsting. De
partier som nu är representerade i riksdagen är också representerade på de
flesta håll lokalt. Därtill är det också vanligt med rent kommunala eller
regionala partier samt mer eller mindre rikstäckande småpartier som ställer upp
i lokala val, Feministiskt initiativ, Landsbygdspartiet oberoende, Kommunistiska
Partiet, Sjukvårdspartiet, Rättvisepartiet Socialisterna och Sveriges
pensionärers intresseparti är exempel på partier utanför riksdagen som finns
representerade lokalt.

Utrikespolitiskt tillhör Sverige de stater som är medlemmar i flest
internationella organisationer och som är mest positiva till multilateralt
samarbete. Sverige ger ett av världens högsta bistånd i förhållande till BNP och
ett av de största bidragen till FN. Sverige ger även ett av de högsta bidragen
till EU och det högsta per capita till UNHCR. Tidigare var Sverige starkt
engagerat i fredsbevarande FN-operationer, men bidrag med manskap har minskat
kraftigt på senare år. I stället samarbetar Sverige mer och mer med Nato, bland
annat genom över 500 man i Afghanistan.

Ett utmärkande drag för polisen i Sverige är att hela polisväsendet, som 2007
omfattade 17 866 poliser, är statligt, även om länspolisen i varje län utgör en
egen myndighet.

Domstolsväsendet är uppdelat i allmänna domstolar, allmänna
förvaltningsdomstolar och specialdomstolar. De allmänna domstolarna handlägger
och dömer i både civilmål (tvister mellan enskilda) och brottmål medan
förvaltningsdomstolarna dömer i tvister mellan enskilda och myndigheter.
Verksamheten i de allmänna domstolarna är uppdelad i olika rättsinstanser. Dessa
är lokala tingsrätter och förvaltningsrätter, vars domar eller beslut kan
överklagas till regionala appellationsdomstolar, hovrätter och kammarrätter, med
Högsta domstolen och Högsta förvaltningsdomstolen (tidigare Regeringsrätten),
som högsta instans i respektive system.

Vissa mål avgörs i specialdomstolar. Hit hör Arbetsdomstolen, Marknadsdomstolen,
Patentbesvärsrätten, mark- och miljödomstolarna, fastighetsdomstolarna och
migrationsdomstolarna. Vissa arbetsrättsliga mål, som handläggs i tingsrätt som
första instans, överklagas till Arbetsdomstolen. En dom i Arbetsdomstolen eller
Marknadsdomstolen kan inte överklagas.

Beteckningen totalförsvar används i Sverige som en samlingsbeteckning på
militärt och civilt försvar. Sverige var under merparten av 1900-talet militärt
alliansfritt men har nu ett nära samarbete med Nato, via medlemskapet i
Partnerskap för fred, och deltar i försvarssamarbetet inom EU. Ordet neutralitet
försvann från Sveriges säkerhetspolitiska linje 2007. Försvarets andel av
Sveriges BNP var år 2007 1,48 procent. Internationella insatser har kommit att
få successivt ökad betydelse relativt den tidigare dominerande uppgiften försvar
av det egna territoriet mot invasion.

Sveriges försvar består av försvarsgrenarna armén, marinen och flygvapnet.
Marinen består i sin tur av vapenslagen flottan och amfibiekåren. Samtliga
försvarsgrenar ingår i myndigheten Försvarsmakten. Under 1990-talet, några år
efter kalla krigets slut inleddes en långvarig period av successiv minskning av
Sveriges försvar. Sverige tillämpade under lång tid värnplikt, men sedan början
av 1990-talet har uttaget av värnpliktiga sjunkit kraftigt. 1996 ryckte 32 547
personer in i värn- eller civilpliktsutbildning, år 2007 var antalet personer
nere i 5 119 stycken. Värnplikten lades vilande den 1 juli 2010 och försvarets
personalbehov täcks numera dels genom anställda yrkessoldater, dels genom
frivillig tjänstgöring.

Sverige uppnådde 10 miljoner invånare den 20 januari 2017 enligt Statistiska
centralbyrån. Befolkningen ökar med 60–80 000 personer per år varav tre
fjärdedelar beror på invandringsöverskottet.

Landet har en folktäthet på 21,9 invånare per kvadratkilometer. Det är därmed
det land med det 84:e högsta invånarantalet, men med endast den 152:a högsta
befolkningstätheten. Befolkningstätheten är i allmänhet större i de södra
delarna i Sverige. Såsom exempel kan nämnas att det i landskapet Lappland bor
100 980 invånare; Lapplands yta är 109 702 km²; i Lunds kommun bor det fler,
102 257 invånare; Lunds kommun har en yta på endast 442,87 km².

År 2006 var medellivslängden 83 år för kvinnor och 79 år för män.
Åldersstrukturen är jämförelsevis rak upp till 64 års ålder och andelen gamla är
hög; 21 procent av befolkningen är yngre än 17 år och 17,5 procent äldre än 65
år (2007). Spädbarnsdödligheten är en av de lägsta i världen, 2,5 barn per 1 000
födda. Den summerade fruktsamheten var 1,88 år 2007.

De första förfäderna till dagens svenskar anlände till Sverige för 12–13 000 år
sedan. Dessa grupper av jägare-samlare följde inlandsisen och bosatte sig först
i Skåne. Samtida forskning tyder på ett flertal forntida invandringsvågor; från
Mellanöstern via Balkan (haplogrupp I), från Centralasien via Sydeuropa
(haplogrupp R1b), från Centralasien västerut (haplogrupp R1a), från Sydostasien
via Sibirien (haplogrupp N), samt neolitiska jordbrukare som bör ha anlänt någon
gång under neolitikum, från och med 4200 f.Kr (haplogrupper E,G,J). Ytterligare
forskning tyder på att etniska svenskar till största delen (ca 80 procent) är
ättlingar till de tidigare jägare-samlarna och endast i mindre grad (20 procent)
till de senare neolitiska bondefolken.

Samerna har status som ursprungsbefolkning och invandrade från öster för mellan
8000 och 5000 år sedan. Det finns i dag uppemot 17 000 samer i Sverige. I norr
invandrade tidigt även finska folk ifrån öster, vilka inte minst blev
tornedalingar. Bland senare invandrade etniska minoriteter märks sverigefinnar
(i till exempel Rättviks finnmark och Orsa finnmark), romer och judar; de två
senare folkgrupperna har funnits i Sverige sedan 1500- och 1600-talen och i
något större antal från 1800-talet. Upp till tusen valloner invandrade på
1600-talet.

Det fanns 633 292 utländska medborgare i Sverige år 2010, 6,7 procent i
jämförelse med befolkningen. Men som utländsk medborgare räknas dock inte
personer med svenskt och annat medborgarskap, dvs. dubbelt medborgarskap. Samma
år var 1 384 929 personer födda i utlandet (14,7 procent). Sammanlagt 19,1
procent av befolkningen är födda utomlands eller har föräldrar som båda är födda
utomlands.

Sedan 1 juli 2009 är svenska officiellt stadfäst som huvudspråk för Sverige och
samma lag anger att svenska skall vara officiellt språk för Sverige i
internationella sammanhang. De erkända inhemska minoritetsspråken i Sverige är
samiska, meänkieli, finska, romani chib och jiddisch. Romani chib och jiddisch
är så kallade extraterritoriella minoritetsspråk, vilket betyder att de inte är
bundna till en viss region eller ett visst område. Övriga minoritetsspråk har en
starkare ställning än de extraterritoriella språken, vilket bland annat yttrar
sig i att minoritetsspråkbrukare i vissa kommuner har rätt till
myndighetskontakter och äldrevård på sitt eget språk. Akademisk forskning och
undervisning kring samtliga fem minoritetsspråk ska enligt lag ske vid minst ett
svenskt universitet. Det Svenska teckenspråket har en ställning som liknar de
nationella minoritetsspråken. Älvdalska har på senaste tid börjat ses som ett
eget språk, men har ingen officiell status som minoritetsspråk.

Efter andra världskriget ökade invandringen till Sverige kraftigt. Under 1950-
och 60-talen invandrade många från Sydeuropa till Sverige för att arbeta.
Framförallt finländare, norrmän, danskar, tyskar, polacker, kroater, albaner,
serber, bosnier, turkar, irakier, iranier, kurder, assyrier/syrianer, libaneser,
chilenare, greker och somalier har invandrat till Sverige.

Under perioden 1941-2005 har Sverige tagit emot totalt 2 455 665 invandrare, men
samtidigt har 1 410 063, människor flyttat från Sverige.

Under åren 1980–2009 har sammanlagt 365 523 asylsökande beviljats permanent
uppehållstillstånd. Toppnoteringarna för enskilda år under denna intervall var
1993 och 1994, då 36 482 respektive 44 875 asylsökande beviljades permanent
uppehållstillstånd; majoriteten av dessa var flyktingar från olika länder i
forna Jugoslavien. Under efterkrigstiden fram till omkring 1980 kom många
invandrare från Finland, Tyskland, Polen, Iran, det forna Jugoslavien, Vietnam,
Chile, Argentina och Uruguay till landet. Senare har många invandrare varit
kurder, assyrier/syrianer, araber, palestinier, marockaner med flera från
länderna i Mellanöstern.

År 2015 invandrade 134 240 personer, vilket är rekord för Sverige. Samma år
utvandrade 55 830 personer.

Sverige är ett av världens minst religiösa länder. Religionssociologiska
undersökningar visar att 46–85 procent av Sveriges befolkning kan kategoriseras
som ateistisk, agnostisk eller icke-troende (på Gud). År 2013 var ändå 65,9
procent av alla svenskar formellt sett medlemmar i den lutherska Svenska kyrkan.
Svenska kyrkan var tidigare statskyrka i Sverige och dess villkor och existens
fastställs ännu i Lag om Svenska kyrkan från 1998. Lagen trädde i kraft 2000, då
relationerna mellan kyrka och stat ändrades. Trots Svenska kyrkans höga
medlemssiffror är den religiösa aktiviteten (gudstjänstbesöken) inte särskilt
omfattande. Totalt 65 procent av de som föds i Sverige döps inom Svenska kyrkan.
En knapp majoritet av vigslarna sker utanför Svenska kyrkan, men nästan 84
procent av begravningarna sker inom den.

I Sverige finns flera andra trosåskådningar representerade, bland annat till
följd av invandring från andra delar av världen. Romerska katoliker, den kristna
ortodoxa kyrkan, muslimer och frikyrkliga protestanter är vanliga religiösa
inriktningar. Den muslimska gruppen uppgick enligt lösa definitioner till
400 000 personer år 2006. Av muslimerna uppskattas 5 procent, eller 25 000, vara
praktiserande (i betydelsen att de deltar i fredagsbönen och ber fem gånger om
dagen). Det finns även buddhister, judar, hinduer och Bahá'íer i Sverige. Bland
de övriga finns enstaka som praktiserar modern asatro och traditionell samisk
religion.

Sverige har sedan järnåldern haft en omfattande utrikeshandel som ofta har
begränsat sig till ett fåtal viktiga import- och exportvaror. Dessa har oftast
kommit från råvarutillgång i landet, framför allt järn och trä.

Under folkungatiden på 1250-talet till 1300-talets slut, dominerades handeln i
Sverige av tyska köpmän (först på 1600-talet blev Sverige en riktig
handelsnation) för vilka Visby fram till 1300-talet var ett viktigt nav.

På 1500-talet sysselsatte jordbruket över 90 procent av Sveriges befolkning. De
svenska böndernas ekonomi byggde på självhushållning. De största importvarorna
var salt för konservering av livsmedel och kläde främst för att tillgodose
efterfrågan från de högre stånden i landet. Exporten dominerades av
råvarumetaller såsom Järn och koppar. Sverige var under denna tiden ett starkt
specialiserat råvaruexporterande land.

Sverige förde alltmer en merkantilistisk politik från 1500-talet, och
utvecklingen förstärktes under 1600-talet. Den ekonomiska expansionen under
Stormaktstidens 1600-tal innebar att Sverige försökte utvidga handeln mot
Östeuropa och Centraleuropa. Det misslyckades dock då den ryska och polska
exporten tog andra vägar än via Sverige. Däremot lyckades Sverige med att sälja
koppar och järn i allt större utsträckning på världsmarknaden. På 1700-talet
revolutionerades det svenska jordbruket, vilket medförde en ytterligare
expansion av den svenska ekonomin. Revolutionen innebar ökad produktion per
person, förstärkt arbetsdelning, ökad marknadsproduktion och kapitalbildning.
Den allt starkare expansionen, delvis byggd på statliga subventioner, från
mitten av 1700-talet medförde en ökad penningmängd och inflation (kostnads- och
prisökningar), och underskott i statens finanser. Handeln och industrin stod i
förgrunden för statens intressen under 1700-talet.

På 1800-talets satsade staten betydande summor på infrastruktur under det att
flera finansiella institutioner, som banker, bildades. Runt 1850-talet närmade
sig Sverige också liberalismens ideal vad gällde frihandelsprincipen.
Livsmedelstullarna sänktes, alla import- och exportförbud, utom förbudet mot
export av järnmalm, avskaffades. Från mitten av 1800-talet skedde en successiv
övergång till en alltmer oreglerad marknadsekonomi i takt med industrialismens
genombrott.

Stora ekonomiska förändringar leder till nya institutionella arrangemang, man
ser det i slutet av 1800-talet då det ökade industriella arbetet för
befolkningen gav upphov till bland annat fackföreningar, sjukkasseväsen och
arbetsgivarföreningar.

1900-talet var industrins sekel, då industrin växte kraftigt, mognade och
samtidigt kontinuerligt omvandlades. På 1960-talet var Sverige ett av de rikaste
länderna i världen, sett till BNP per capita. Under detta årtionde upplevde
såväl Europa som Sverige en period av snabb ekonomisk tillväxt. Det var en
period av ökad frihandel som lade grunden till detta. Sverige upplevde under
1970-talet en ökande andel av offentlig konsumtion, vilket blev en
stabiliserande faktor på konjunkturerna. Under samma årtionde började
inflationen öka samtidigt som tillväxttakten mattades av och arbetslösheten
ökade, och ekonomin trädde in i ett stadium som kallas stagflation. Mellan 1970
och 1990 sjönk den ekonomiska tillväxten kraftigt och skapade problem i de
offentliga finanserna. Statens avregleringspolitik i kombination med kraftig
expansiv finanspolitik på 1980-talet skapade under 1990-talet en finanskris.
Finanskrisen 1990–1994 var en svår lågkonjunktur med kraftiga underskott i de
offentliga finanserna. Monetarismen kan sägas ha fått större inflytande i den
ekonomiska politiken efter 1990-talskrisen, med dess prioritering av att
stabilisera penningmängden för att få ned inflationen.

En lågkonjunktur i spåren efter IT-boomen, som bland annat kallats
"dot-com-döden", inträffade under 2000–2002 och drabbade den övervärderade
IT-sektorn svårt.

Sveriges valuta är svensk krona (SEK). Sveriges köpkraftsjusterade
bruttonationalprodukt uppskattades 2005 till 270,5 miljarder amerikanska dollar.
BNP per capita var 36 578  dollar år 2007. Medelbruttoinkomsten per invånare var
28 400 svenska kronor i månaden under år 2010.

Sverige har varit medlem i den ekonomiska samarbetsorganisationen OECD från det
att organisationen bildades 1961. Landet är sedan 1995 medlem i EU:s interna
marknad, men efter ett nej vid en folkomröstning 2003 deltar Sverige inte fullt
ut i samarbetet kring EMU.

Sveriges ekonomi är en marknadsekonomi med en omfattande skattefinansierad
sektor och omfördelning av inkomster. Privata företag står för cirka 90 procent
av landets industriella produktion. Landets tjänsteproduktion utgör cirka 70
procent av BNP. Lantbruket utgör endast 2 procent av BNP och sysselsätter också
endast 2 procent av arbetsstyrkan.

I juli 2012 var arbetslösheten i Sverige på 7 procent Störst var arbetslösheten
i Norrbottens län med 10,5 procent, minst i Stockholms län med 3,9 procent
(2012, juli). Ungdomsarbetslösheten (åldern 15–24 år) uppmättes till 16,9
procent, vilket är en bra bit under EU-genomsnitt som ligger på 22,6 procent
(första kvartalet 2012). Sverige har den nionde lägsta arbetslösheten i EU och
bland de nordiska länderna har Sverige den näst lägsta arbetslösheten efter
Norge. När det gäller löneskillnader, har Sverige det minsta lönespridningen
bland OECD-länderna.

Viktiga näringar i Sverige innefattar tjänster, skogsbruk, industri samt
gruvdrift (se Gruvdrift i Sverige). Andra näringar av betydelse inkluderar
jordbruk (viktiga jordbruksprodukter är vete, potatis, sockerbetor, nötkreatur)
och fisk.

Maskiner, papper, trävaror, järn, stål, vägfordon liksom elektronik och
telekommunikationsprodukter utgör viktiga exportprodukter för Sveriges ekonomi.
Sveriges ekonomi är mycket starkt orienterad mot export och handel med utlandet,
exporten har de senaste åren utgjort över 50 procent av BNP. Sveriges
industristruktur består i ovanlig hög grad av stora internationellt inriktade
koncerner. Huvudstaden Stockholm, med Stockholmsbörsen och flera bankers
huvudkontor, är Nordens främsta finanscentrum. Wallenbergsfären har haft ett
inom industriländer unikt stort inflytande på den svenska börsen, stundtals har
de kontrollerat över 30 procent av börsvärdet.

Landet har ett modernt distributionssystem, bra interna och externa
kommunikationsmedel och en välutbildad arbetsstyrka. Handel med andra europeiska
länder utgör en betydande del av Sveriges utrikeshandel där Tyskland är landets
viktigaste handelspartner. Verkstadsvaror stod för 47,5 procent av exportvärdet
2007.

Sverige var ett av Europas fattigaste länder för hundra år sedan men har nått
framgång tack vare innovationer.

Med offentliga finanser så menar man kommunernas, landstingens och statens
finanser. Dessa omfattar drygt halva Sveriges BNP och är en av världens högsta.
Cirka hälften av de offentliga finanserna utgörs av Sveriges statsbudget
(statens finanser) som år 2015 beräknas uppgå till 887 miljarder kronor.
Merparten av de offentliga utgifterna finansieras via olika typer av skatter.

Den offentliga sektorn har de senaste åren genomgått en bolagisering och
privatisering. I den nära historien har de offentliga finanserna inte alltid
balanserat. Sverige har, särskilt sedan mitten av 1970-talet, ackumulerat en
statsskuld motsvarande drygt 1093 miljarder kronor (brutto). Detta skapar en
bruttoskuld på drygt 35 procent av Sveriges BNP. Sedan sent 1990-tal har dock
bruttostatsskuldens andel av BNP minskat kraftigt, från ca 80 procent.
Statskulden utslaget per invånare blir ca 130 000 kr per individ. Staten äger
samtidigt stora finansiella tillgångar. Då tillgångarna överstiger skulderna har
Sverige ingen offentlig nettoskuld, utan förvaltar i stället ett överskott. Den
svenska offentliga sektorn har därmed år 2008 en finansiell nettofordran på 24
procent av BNP gentemot omvärlden. Överskottet är följden av att den offentliga
sektorn det senaste decenniet har gjort stora budgetöverskott, i genomsnitt ca
två procent av BNP per år. År 2008 var överskottet 135 miljarder kronor, vilket
främst berodde på försäljningar av statliga bolag. Som en följd av finansiella
överskott utan motsvarande ökning av inhemska investeringar, har Sverige använt
sju procent av landets samlade resurser till kapitalexport under de senaste tio
åren. En så stor kapitalexport är unik bland industriländer.

Den svenska nationalbanken — Riksbanken — för en inflationsstabiliserande
politik med en målsättning på en årlig inflation på 2 procent. Riksbankens
beslut får inte påverkas av de valda politikerna och är starkt beroende av
ränteutvecklingen i euro- och dollarområdena.

Sverige har världens sjunde högsta levnadsstandard enligt Human Development
Index, med index 0,916 av 1,0. På lång sikt (1980–2006) har Sverige haft en
ganska normal ökning jämfört med andra länder. På medellång sikt (1990–2006) har
Sverige har en relativt hög ökning, men på kort sikt (2000–2006) har vi däremot
haft en ytterst liten ökning. Även i många andra välfärdsindex hamnar Sverige
mycket högt upp vid rankningar. Sverige har världens fjärde jämnaste
inkomstfördelning, med en Gini på 25 (år 2000). Även fattigdomsnivån i Sverige
är en av världens allra lägsta, oavsett om man avser relativ eller absolut
fattigdom. Inkomstojämlikheten har dock ökat i Sverige under mer än ett
decennium. I december 2008 offentliggjorde TCO en rapport som visar att var
tredje arbetslös i Sverige saknar a-kassa och därmed bara har en garanterad
inkomst motsvarande existensminimum.

Sverige är ett av de länder i världen som har det högsta sociala kapitalet. Med
det menas att tilliten mellan medborgarna som individer och till myndigheter är
mycket hög. En effekt av högt socialt kapital är låg korruption.[källa behövs]

Sverige har låg korruption, i likhet med flera andra västeuropeiska länder. På
den internationella listan som årligen publiceras av analysföretaget Gallup
hamnar Sverige på en tiondeplats. Flera andra europeiska länder hamnade dock
före Sverige. Enligt Transparency International hamnade Sverige 2006 på en
sjätteplats och ligger ungefär jämsides med Schweiz. Av europeiska länder var
Island, Finland och Danmark före Sverige på listan. Jämför artikeln om riksrätt.
Enligt Transparency International så delar Sverige 1:a platsen 2008 med Danmark
och Nya Zeeland.

Sedan 1983 är den lokala och regionala kollektivtrafiken i Sverige organiserad
på länsnivå. I varje län ska det finnas en kollektivtrafikmyndighet. De
regionala myndigheterna ansvarar för tunnelbana, spårväg, stadsbussar och
regionala bussar liksom för regional tågtrafik. Vissa myndigheter ansvarar även
för andra trafikslag (båt).

För lönsam långväga kollektivtrafik finns ingen myndighet eller trafikhuvudman i
ordens egentliga betydelse utan varje trafikföretag (operatör) får köra i egen
regi. Marknaden är avreglerad sedan 1990-talet. Det finns dock en myndighet för
nationell, alltså långväga, kollektivtrafik i Sverige. Denna sorterar under
Trafikverket. (Fram till 2011 var det en egen myndighet som kallades
Rikstrafiken.) Trafikverket handlar endast upp trafik och hanterar inte något
biljettsystem eller tillhandahåller fordon, utan det får operatörerna sköta. På
vissa mellanlånga linjer, både buss och tåg, upphandlar Trafikverket och flera
regionala kollektivtrafikmyndigheter tillsammans trafiken.

Trafikverket handlar också, inom ramen för myndighetens uppdrag, upp olönsam
flygtrafik (exempelvis till Norrland) och båttrafik (primärt Gotland).
Kollektivtrafik mellan Sverige och utlandet får oftast inget stöd, men
tågtrafiken till Narvik i Norge är ett av undantagen.

Vattenkraftsproduktionen stod för 43 procent av elproduktionen år 2014 med 64
TWh, kärnkraften för 41,4 procent med sina 62 TWh, värmekraft för 8,4 procent
med sina 13 TWh och vindkraften för 8,4 procent med sina 12 TWh. De senaste
årens trend har varit att värmekraft minskat och vindkraft ökat. Den totala
elförbrukningen har sjunkit något och Sverige har blivit en nettoexportör av el
(15,8 TWh år 2014), mest till Finland. Det svenska högspänningsnätet är via
högspänningskablar hopkopplat med elnätet i Norge, Finland, Danmark och Polen.

Landet har tio kärnkraftsreaktorer fördelade på Forsmarks kärnkraftverk,
Oskarshamns kärnkraftverk och Ringhals kärnkraftverk. Vattenkraften koncentrerad
till dammbyggen vid älvar i norra delen av landet. Sverige har ingen utvinning
av råolja och är därmed beroende av import av råolja och drivmedel. 2007
importerade Sverige 20 930 000 m³ råolja.

Å andra sidan har landet stora tillgångar av skog vilket nyttiggörs som
biobränsle i fjärr- och kraftvärmeverk, liksom att skogsråvara jämte
jordbruksprodukter kan användas till fordonsdrivmedel. En annan energikälla i
tillväxt är solenergi.

Sverige har ett uppskattat vägnät på 212 000 kilometer (år 2001). De södra
delarna av landet har det mest utbyggda vägnätet. Det är framförallt
tätbefolkade områden som Skåne, Göteborg, västkusten samt Östergötland och
Stockholmsregionen som har ett omfattande vägnät. Mindre vägar i glesbefolkade
delar kan vara grusvägar, detta gäller framförallt Norrland. Från Skåne går det
motorvägar till Danmark över Öresundsbron och till Göteborg, Stockholm och
Gävle. Från Göteborg går det motorväg även vidare till Norge då E6:an fungerar
som en internationell transitmotorväg mellan Köpenhamn och Oslo. Från
Helsingborg till Axmartavlan som ligger några mil norr om Gävle är vägen helt
mötesfri. Motorvägsnätet i Sverige ingår i det kontinentala motorvägsnätet och
är anslutet till övriga Europa genom Öresundsförbindelsen och vidare genom
Danmark till Tyskland. Vissa delar av E4 längre norrut har bristfällig standard,
men Dubbelkrum och Umeåprojektet syftar till förbifarter utanför tätorter.

Sveriges järnvägsnät har byggts ut sedan mitten av 1800-talet, även om många
banor, framförallt på landsbygden, lades ned under andra halvan av 1900-talet.
År 2001 omfattade nätet omkring 11 106 kilometer järnväg, varav 9 400 kilometer
är elektrifierad.

Järnvägarna är ojämnt utbyggda i Sverige. Järnvägsnätet har Stockholm som en
central punkt och når till de övriga delarna av Sverige. Järnvägarna når också
ut till Danmark, Norge och även, via tågfärja, Tyskland. En förbindelse via
Haparanda till Finland trafikeras för närvarande endast av godstrafik. I vissa
regioner är järnvägsnätet väl utbyggt och där är också tågtrafiken tät. Det
handlar främst om regionerna runt Stockholm, Göteborg och Skåne. Andra regioner
har däremot ett järnvägsnät som är mycket bristfälligt utbyggt. Det finns,
främst i Norrland, regioner som i stort sett enbart har en eller två banor.

I Sverige finns ett antal internationella flygplatser av vilka Arlanda är den
största. Därefter kommer Landvetter, Stockholm-Bromma flygplats, Skavsta, Malmö
Airport och Luleå Airport. I den sydligaste delen av Sverige används även den
danska flygplatsen Kastrup i stor utsträckning. Från flygplatserna opererar ett
flertal stora internationella flygbolag. Fortfarande har SAS ett övertag men
flera andra har också en stor betydelse, exempelvis Lufthansa och Ryanair.
Inrikes finns det flera alternativ förutom SAS på de större sträckorna som till
exempel Malmö Aviation och lågprisflyget Norwegian. De största flygbolagen på
mindre sträckor är numera Skyways och Nextjet som även erbjuder vidarekopplingar
med SAS. Några utländska flygbolag som trafikerar Arlanda och i vissa fall
Landvetter är Finnair, Air France, British Airways, Continental Airlines och
Aeroflot. Arlanda har dessutom en järnväg som går både söderut och norrut med
tät trafik.

Svensk sjöfart har genom historien haft stor betydelse för Sveriges historia och
handelsförbindelser, inte minst på grund av det geografiska läget som i
praktiken har gjort Sverige lika beroende av sjöfarten som en önation. Med en av
Europas längsta kuststräckor och ganska goda djupförhållanden i hamnar, svarar
sjöfarten för en dominerande del av transporterna i Sveriges utrikeshandel –
cirka 90 procent mätt i volym. År 2007 fanns 232 fartyg registrerade i det
svenska fartygsregistret. Det totala antalet svenskkontrollerade fartyg –
inklusive sådana som är registrerade i utlandet – var 562 samma år. Tankfartyg
och rorofartyg är de viktigaste fartygstyperna, och Göteborg, Stockholm,
Helsingborg och Trelleborg de viktigaste sjöfartsstäderna.

Sverige är uppdelat i 21 län. I varje län finns en länsstyrelse, utnämnd av
Sveriges regering. I varje län finns också ett landsting som är den lokala
folkrepresentationen. Varje län är vidare uppdelat i kommuner, med totalt 290
kommuner. Historiskt och traditionellt finns även uppdelning i landskap och
landsdelar. Dessa saknar administrativ betydelse, men befolkningsstatistik
redovisas även för dessa områden.

Före 1300-talet var de flesta byggnader gjorda av tegel, om de inte var gjorda
av trä. Men en förskjutning inleddes mot sten. Tidiga svenska stenhus är
romanska kyrkor på landet. Många av de som byggdes i Skåne är i praktiken danska
kyrkor. Detta skulle inkludera Lunds domkyrka i Lund från 1100-talet och den
något äldre kyrkan i Dalby, men även många andra tidiga kyrkor influerades av
Hansan, som i Ystad, Malmö och Helsingborg.

Katedraler i övriga delar av Sverige byggdes också som platser för Sveriges
biskopar. Skara Domkyrka byggdes av tegel på 1400-talet, och Uppsala domkyrka på
1500-talet. Grunden till Linköpings domkyrka gjordes 1230; materialet som
användes var kalksten, och byggnaden tog 250 år att färdigställa.

Bland äldre strukturer finns också några betydande fästningar och andra
historiska byggnader så som Borgholms slott, Halltorps gård och Eketorps borg på
Öland, Nyköpingshus och Visby ringmur.

Omkring 1520, strax efter medeltiden under Gustav Vasas regeringstid, inleddes
bygget av stora herrgårdar, slott och fästningar. Några av de mer storslagna
inkluderar Kalmar slott, Gripsholms slott och Vadstena slott.

I de nästkommande två århundradena dominerades arkitekturen av barock och senare
rokoko. Kända projekt från den tiden inkluderar staden Karlskrona, som har
förklarats som världsarv, och Drottningholms slott.

1930 var året för den stora Stockholmsutställningen, som innebar genombrottet
för funktionalismen, eller "funkis" som det blev känt som. Stilen kom att
dominera under de följande decennierna. Några framstående projekt av detta slag
var miljonprogrammet, som erbjuder prisvärda men något bisarrt snabbt
konstruerade lägenhetskomplex.

De nordiska länderna är kända för att inte ha många skyskrapor, men Sverige är
det land som har byggt flest. Malmö och Stockholm har några skyskrapor på över
80 meter, men de är inte tätt byggda som i ett så kallat affärsdistrikt (till
exempel i Frankfurt eller La Defense). Det finns ingen förklaring till varför så
få höga byggnader har byggts i Sverige. Turning Torso i Malmö har den högsta
skyskrapan i de nordiska länderna och det näst högsta bostadshuset i Europa.
Malmö upplever också en byggboom sedan Turning Torso färdigställdes och många
svenska städer inspireras av denna. Point Hyllie är en ny skyskrapa som just nu
är under byggnation, Malmös nya konserthus planeras bli minst 70 meter högt och
flera nya höga byggnader har föreslagits.

Svensk kultur är en del av de nordiska, germanska och västerländska
kulturområdena. Svenska kulturuttryck inom konst, musik och litteratur ansluter
sig främst till dessa traditioner. Det offentliga stödet till kulturen är
omfattande i Sverige. Folkligt deltagande är stort inom många
kulturverksamheter, ett exempel på detta är körsång, som engagerar tiotusentals
svenskar. Värderingsmässigt skiljer sig svensk kultur starkt från världens
genomsnittsvärderingar genom att vara mycket mer universalistisk, sekulär och
inriktad mot postmaterialistiskt självförverkligande. Svensk kultur är starkt
egalitär och mycket öppen mot omvärlden. Amerikansk kultur har sedan länge ett
stort inflytande. Svensk kultur är vidare starkt individualistisk och
antinationalistisk, även självkritisk. Maximal jämställdhet mellan kvinnor och
män har ett centralt värde.

August Strindberg räknas som en av Sveriges främsta författare. Internationellt
är han dock främst känd som dramatiker. Barnboksförfattaren Astrid Lindgren och
Millennium-författaren Stieg Larsson har också fått stor spridning på sina verk,
långt utanför Sveriges gränser. Från 1900-talets första hälft bör
Nobelprisvinnarna Selma Lagerlöf och Harry Martinson nämnas. Sveriges mest kända
konstnärer inkluderar målarna Alexander Roslin, Anders Zorn och Carl Larsson.
Bland svenska skulptörer kan Carl Milles och Tobias Sergel nämnas. Svensk
1900-talskultur är också känd för den tidiga verksamheten inom filmen, med
personer som Mauritz Stiller och Victor Sjöström. Mellan 1920- och 80-talen blev
filmskapare som Ingmar Bergman samt skådespelare som Greta Garbo och Ingrid
Bergman internationellt kända inom filmen. Under 2000-talet har filmer av Roy
Andersson, Lasse Hallström och Lukas Moodysson mottagit internationella
utmärkelser.

Svensk populärmusik har periodvis haft stora framgångar, dels genom musikgrupper
och dels genom framgångsrika låtskrivare och producenter. Under 1970-talet och
början av 1980-talet stod Abba för de i särklass största svenska
popframgångarna. Roxette, som också fick flera förstaplatser på Billboard 100,
hade sin storhetstid under 1980-talets andra hälft samt och under det tidiga
1990-talet. Detsamma kan sägas om Ace of Base som också fick en listetta på
Billboard. På operans område nådde sopranerna Jenny Lind och Birgit Nilsson
världsberömmelse. Sverige har också en utvecklad dansbandskultur som inrymmer
orkestrar med något olika inriktningar. Dessa orkestrar spelar musik som passar
för bugg och foxtrot och är en tradition som även spridits till delar av övriga
Norden.

Som ett litet land utan större pågående konflikter är kunskapen om Sverige låg i
omvärlden som helhet. De som känner till landet har dock sällan negativa
uppfattningar om det. I ett index där drygt 25 000 människor världen över har
rankat sin uppfattning om 40 länder hamnar Sverige på en åttonde plats, och
varumärket Sverige värderas till 464 miljarder dollar, en uppgång med 16,5
procent sedan föregående år (2006). En av de internationellt mest kända svenska
företeelserna är Nobelpriset, som har delats ut årligen sedan 1901 och tillkom
genom en donation av dynamitens uppfinnare, ingenjör Alfred Nobel. Bland
internationellt kända svenska politiker-diplomater finns Olof Palme, Dag
Hammarskjöld och Carl Bildt.

Det svenska köket är, liksom de övriga skandinaviska länderna, Danmark och
Norge, traditionellt ganska enkelt. Fisk (speciellt sill), kött och potatis
spelar framstående roller. Kryddor används relativt sparsamt. Kända maträtter är
svenska köttbullar som traditionellt serveras med brunsås, kokt potatis och
lingonsylt; pannkakor, lutfisk och smörgåsbord. Akvavit är en populär
alkoholhaltig spritdryck och att dricka snaps är kulturellt viktigt. Lokalt
viktig mat är bland annat surströmming i norra Sverige och ål i Skåne i södra
Sverige.

"Du gamla, du fria" med text av Richard Dybeck brukas som Sveriges nationalsång
och spelas vid större arrangemang och vid högtider, men till skillnad från många
länder så har denna sång aldrig antagits officiellt, utan användandet av
nationalsången vilar helt på traditioner.

Sverige har ett omfattande föreningsliv på idrottssidan och de flesta föreningar
med någon form av idrottsinriktning är medlemmar i Riksidrottsförbundet. Räknat
på antalet utövare är fotboll den största sporten i Sverige, med innebandy och
golf på andra och tredje plats. De största sporterna publikmässigt är fotboll
och ishockey. Arrangemang med stort folkligt deltagande är bland annat
Vasaloppet, O-ringen och Stockholm Marathon. Bland elittävlingarna är DN-galan i
friidrott en av de största. Sportprofiler från Sverige är bland annat Zlatan
Ibrahimović (fotboll), Peter Forsberg (ishockey), Ingemar Stenmark och Anja
Pärson (utförsåkning), Jan-Ove Waldner (bordtennis), Ingemar Johansson
(boxning), Björn Borg (tennis) och Sarah Sjöström (simning). Pia Sundhage,
fotbollstränare och före detta fotbollsspelare, kan också nämnas. Inom
lagsporterna har Sverige varit framgångsrikt inom bland annat handboll på
herrsidan och curling på damsidan. Dessutom har såväl Sveriges herrlag som
damlag i fotboll tagit medalj(er) i världsmästerskap och Olympiska spel.



https://sv.wikipedia.org/wiki/Zlatan_Ibrahimovi%C4%87

Zlatan Ibrahimović (svenskt uttal: [ˈslaːtan ɪbraˈhiːmɔvɪtɕ] ( lyssna)), född 3
oktober 1981 i Västra Skrävlinge församling i Malmö, är en svensk
fotbollsspelare som spelar för Manchester United. Ibrahimović anses av många som
Sveriges bäste fotbollsspelare genom tiderna. Från 2001 till 2016 spelade han i
svenska fotbollslandslaget, där han med sina 62 mål blev den främste målgöraren
genom tiderna. Ibrahimović har tilldelats Guldbollen, priset till Sveriges bäste
fotbollsspelare, elva gånger.

Under sina femton år som professionell spelare har han vunnit ligan vid elva
tillfällen med fem olika lag i fyra länder. Han vann vid två tillfällen
skytteligan i italienska Serie A och vid tre tillfällen i franska Ligue 1.

Ibrahimović blev rankad som världens fjärde bäste spelare 2013. Hans övergång
från Inter till Barcelona 2009 var Barcelonas dittills dyraste spelarköp (69
miljoner euro).

2015 var Ibrahimović enligt tidskriften Forbes den 55:e bäst betalde kändisen i
världen, med en årsinkomst på 39 miljoner dollar.

Ibrahimović växte upp i stadsdelen Rosengård i Malmö. Hans far är bosniak och
modern är kroat. Efter föräldrarnas skilsmässa när Ibrahimović var liten bodde
han först hos sin mor i Rosengård men flyttade senare till sin far. Han växte
upp under enkla förhållanden och har bland annat berättat om avsaknaden av lagad
mat hemma hos fadern och bråk inom familjen.

På grusplanen vid Cronmans väg började Ibrahimović spela fotboll. Han fick sina
första fotbollsskor när han var fem år och började spela i Malmö BI 1988.
Ibrahimović kom även att spela med BK Flagg och FBK Balkan innan han 1994
värvades till Malmö FF. Han tränade även taekwondo i 14–17-årsåldern i
Malmöklubben Enighet som i 2010 tilldelat honom svart hedersbälte. Efter att ha
gått ut Stenkulaskolan och gått merparten av fotbollsgymnasiet på Borgarskolan
avbröt Ibrahimović studierna för att enbart satsa på fotbollen[källa behövs].

Ibrahimović gjorde A-lagsdebut i Malmö FF under Roland Anderssons ledning 1999
och började på allvar uppmärksammas för sitt spel i Malmö FF i Allsvenskan 1999,
hans första mål i Allsvenskan gjordes 30 oktober 1999 mot Frölunda. Malmö åkte
ur Allsvenskan 1999 och nästkommande säsong i Superettan gjorde han tolv mål.
Ibrahimović spelade för Malmö FF de inledande omgångarna i Allsvenskan 2001. I
premiären mot AIK gjorde han två mål.

I juli 2001 blev Ibrahimović proffs i det nederländska laget Ajax. Malmö FF fick
drygt 80 ) miljoner kronor för honom, den då högsta summan för en skandinavisk
spelare och ännu den högsta för en allsvensk spelare. Till en början fick
Ibrahimović lite speltid i Ajax under tränaren Co Adriaanse. Då Adriaanse
sparkades i slutet av november 2001 tog Ronald Koeman över tränarrollen och gav
Ibrahimović en ordinarie plats i Ajax, som kom att vinna både nederländska ligan
och cupen säsongen 2001/02. Ibrahimović gjorde sex mål på 24 matcher för Ajax
under sin debutsäsong.

I september 2002 gjorde Ibrahimović två mål i sin Champions League-debut mot
Lyon. Totalt gjorde han fem mål i Champions League och 13 mål i ligan 2002/03,
där Ajax slutade tvåa. År 2003 blev Italienfödde nederländaren Mino Raiola
Ibrahimovićs agent. Säsongen 2003/04 vann Ibrahimović åter nederländska ligan
med Ajax och gjorde 13 mål på 22 matcher. Han hann göra tre mål på tre matcher
för Ajax under säsongen 2004/05 innan flytten till Italien. I sin
avslutningsmatch mot NAC Breda gjorde han ett mål som valdes till årets mål av
Eurosports tittare.

Den 31 augusti 2004 blev Ibrahimović klar för spel för den italienska klubben
Juventus. Övergångssumman var 19 miljoner euro (motsvarande 175 miljoner kronor
med dåvarande växelkurs). I Juventus tog han en ordinarie plats efter att som
inhoppare ha gjort mål i Serie A-premiären mot Brescia. Under debutsäsongen i
Italien gjorde han 16 mål på 35 matcher i ligan och blev utnämnd till årets
spelare i Juventus samt årets utländske spelare i Serie A. Den 14 november 2005
tilldelades han Guldbollen. Säsongen 2005/06 gjorde Ibrahimović sju mål på 35
matcher men behöll sin ordinarie plats under tränaren Fabio Capello. Med
Juventus vann Ibrahimović italienska mästerskapet säsongerna 2004/05 och
2005/06, titlar han dock fråntogs på grund av Serie A-skandalen 2006.

Den 9 augusti 2006 köpte Inter Ibrahimović för 24,8 miljoner euro (motsvarande
cirka 230 miljoner kronor med dåvarande växelkurs). I seriedebuten för Inter
gjorde han mål mot Fiorentina. Under säsongen 2006/07 blev han italiensk mästare
med Inter och vann Inters interna skytteliga på 15 mål.

Säsongen 2007/08 gjorde Ibrahimović 17 mål då Inter än en gång vann ligan. I
Champions League vann Inter sin grupp och Ibrahimović var efter gruppspelet i
delad ledning i skytteligan med fem mål. Inter åkte dock, precis som föregående
säsong, ut i åttondelsfinal. Under vårsäsongen var han skadad en längre tid men
gjorde comeback i avslutningsmatchen mot Parma, där han med två mål bärgade
titeln till Inter. På den italienska fotbollsgalan fick han ta emot
utmärkelserna årets mål (mot Bologna), årets spelare och årets utländska spelare
i serie A. Han nominerades även till Ballon d'Or, som utses av 96 journalister
från hela världen. I omröstningen slutade han på nionde plats efter vinnaren
Cristiano Ronaldo.

Den 25 oktober 2008 rapporterades det att Ibrahimović förlängt sitt kontrakt med
Inter till 2013. Enligt Aftonbladet höjdes då hans årslön från 105 miljoner till
120 miljoner kronor, vilket tillsammans med Kaká gjorde honom till världens
högst betalde fotbollsspelare. Sportal.se rapporterade en löneökning på 3
miljoner euro (knappt 30 miljoner kronor) vilket betyder att hans tidigare lön
ska ha varit omkring 90 miljoner kronor.

Säsongen 2008/09 vann Inter ligan för tredje året i rad och målmässigt blev det
den dittills bästa säsongen för Ibrahimović. I avslutningsmatchen i ligan mot
Atalanta gjorde han två mål och säkrade därmed titeln som årets skyttekung.
Totalt i Serie A under säsongen gjorde han 25 mål medan Marco Di Vaio och Diego
Milito båda gjorde 24 mål. I Europa gick det mindre bra för Inter, som åkte ut i
åttondelsfinalen i Champions League mot Manchester United. Efter förlusten
gjorde Ibrahimović uttalanden om att han gärna skulle lämna Italien för spel i
Spanien och på så sätt få större chanser att vinna turneringen. Uttalandena
resulterade i spekulationer om huruvida Ibrahimović skulle lämna Inter för
Barcelona eller Real Madrid.

I juli 2009 inleddes förhandlingar mellan Inter och Barcelona. Klubbarna ingick
en överenskommelse om att Barcelona skulle köpa Ibrahimović för 46 miljoner euro
och samtidigt släppa Samuel Eto'o (värderad till 20 miljoner euro). Ibrahimovićs
utköpsklausul sattes till 250 miljoner euro. Affären slutfördes den 27 juli
2009, då Ibrahimović presenterades som nyförvärv för Barcelona inför ca 70 000
fans på deras hemmaarena Camp Nou. I Barcelona tilldelades Ibrahimović
tröjnummer 9, vilket tidigare burits av Samuel Eto'o.

Ibrahimović drog på sig en fraktur i vänsterhanden i juli, vilket gjorde att han
tvingades till en operation och missade en del av Barcelonas försäsong. Den
första tävlingsmatchen för Ibrahimović i Barcelona var returmötet i den spanska
Supercupfinalen mot Atletic Bilbao den 23 augusti. Matchen slutade 3–0 till
Barcelona, som därmed vann Supercupfinalen med totalt 5–1. Ibrahimović spelade
från start och noterades för en assist. Den 28 augusti vann Ibrahimović UEFA
Supercupen med Barcelona efter 1–0 mot FC Sjachtar Donetsk. Detta blev hans
andra titel med Barcelona efter drygt en månad i klubben.

Vid seriepremiären den 31 augusti hemma på Camp Nou gjorde Ibrahimović 3–0 mot
Sporting Gijon med en språngnick i slutminuterna. I de nästkommande fyra
matcherna i ligan stod Ibrahimović för ett mål per match. Därmed blev han förste
Barcelonaspelare att göra mål i sina första fem seriematcher med klubben. Den
tidigare innehavaren av rekordet var Hristo Stoichkov som gjorde mål i sina
första tre matcher säsongen 1990/91. Den 29 november avgjorde han det omtalade
El Clásico och förde upp Barcelona till förstaplatsen i La Liga.

Ibrahimovićs höstsäsong var stark och han stod för elva mål och ett flertal
assist i La Liga. Våren gick emellertid trögare och Ibrahimović fick sämre betyg
och gjorde färre mål. Totalt i La Liga och Champions League gjorde han 20 mål
och nio assist och slutade därmed tvåa i Barcelonas interna poäng- och
skytteliga efter Lionel Messi. Barcelona vann La Liga, men i Champions League
förlorade Barcelona i semifinalen mot Ibrahimovićs förra klubb Inter, som senare
vann turneringen. Efter utträdet ur Champions League förlorade han sin ordinarie
plats i Barcelonas startelva och spekulationer om klubbyte satte i gång.

Lördagen den 28 augusti 2010 skrev Ibrahimović på för AC Milan, där hans nya
anfallskolleger blev bland andra Ronaldinho, Alexandre Pato och Filippo Inzaghi.
Enligt kontraktet lånades Ibrahimović ut av Barcelona till Milan under säsongen
2010/11, med möjlighet till köp för 24 miljoner euro i slutet av säsongen. Hans
tröjnummer i Milan blev 11, som blev ledigt efter att Klaas-Jan Huntelaar lämnat
Milan för Schalke 04. Ibrahimović hann inte bli spelklar till
ligapremiäromgången och fick från läktaren se Milan vinna med 4–0.

Ibrahimović drabbades av en fotskada i en vänskapsmatch mot Malmö FF inför
säsongsstarten av Serie A 2011/12. Därmed missade han Milans första fyra matcher
i ligan. Efter den sämsta inledningen av säsongen på tio år för laget blev
Ibrahimovićs återkomst en bidragande orsak till att laget började klättra uppåt
i tabellen. Söndagen den 27 november 2011 gjorde Ibrahimović sitt 100:e Serie
A-mål i 4–0-segern i en hemmamatch mot Chievo. Vid årsskiftet hade Milan tagit
ledningen i Serie A och Ibrahimović var tvåa i Serie A:s skytteliga (elva mål,
varav fem på straff).

Onsdagen den 18 juli 2012 genomgick Ibrahimović den obligatoriska
läkarundersökningen och presenterades som ett nyförvärv av Paris Saint-Germain
vid en presskonferens. Hans tröjnummer var inte klart vid den tidpunkten. Några
dagar före Ibrahimovićs övergång till Paris SG hade klubbkamraten från
Milantiden försvararen Thiago Silva också köpts av den hårdsatsande franska
klubben. I och med sin övergång till PSG kom han återigen att spela i samma lag
som Maxwell.

Säsongen 2012/13 gick bra för såväl Ibrahimović som PSG. Paris vann franska
ligan för första gången sedan 1994. I Champions League gick klubben till
kvartsfinal. Ibrahimović vann skytteligan i Frankrike på 30 mål och blev därmed
den förste spelaren på drygt 20 år att nå 30 mål under en säsong.

I januari 2013 fick Ibrahimović sitt favoritnummer 10 efter att Nenê lämnat
klubben. Han är sedan oktober 2015 PSG:s bäste målskytt genom tiderna och sedan
december 2015 även klubbens bäste målskytt i den franska högstadivisionen
tillika klubbens bäste målskytt i de europeiska cuperna.

Efter en längre tids spekulationer i medier att Ibrahimovićs nästa klubb skulle
bli Manchester United där José Mourinho presenterats som ny tränare meddelade
Ibrahimović via sin officiella Instagram-kanal den 30 juni 2016 (sista dagen på
kontraktet med Paris Saint-Germain) att nästa klubb blir just Manchester United
via formuleringen Time to let the world know. My next destination is
@manchesterunited #iamcoming.

Fredagen den 1 juli 2016, första dagen som klubblös, presenterade Manchester
United att Zlatan Ibrahimović blivit klar för klubben.

Ibrahimović gjorde sin debut i landslaget den 31 januari 2001, då Sverige och
Färöarna spelade 0–0 i Växjö Tipshall i en match som ingick i herrarnas NM i
fotboll 2000/01. I landskampen fick Ibrahimović ta emot priset som matchens
lirare. Den 23 mars 2001 gjorde han debut i U21-landslaget då Sverige vann med
2–0 mot Makedonien i Borås i en kvalmatch till U21-EM 2002 och han gjorde ett av
Sveriges mål. Under sommaren var han med i det svenska landslag som gick till
åttondelsfinal i VM. Ibrahimović fick lite speltid men gjorde två inhopp, mot
Argentina i gruppspelet och i åttondelsfinalen mot Senegal.

Sommaren 2004 spelade Ibrahimović EM med Sveriges landslag, där han hade spelat
till sig en ordinarie plats. I EM gjorde han två mål på fyra matcher. Sverige
nådde i detta EM kvartsfinal.

I sommarens VM-slutspel 2006 åkte landslaget ut i åttondelsfinal och Ibrahimović
blev mållös. Under mästerskapet hade han problem med ljumskarna och missade
därför andra halvleken mot Paraguay och matchen mot England i gruppspelet. I
åttondelsfinalen mot Tyskland, som förlorades med 2–0, hade han ett skott i
stolpen.

Ibrahimović deltog inte i landslaget under hösten och vintern 2006/07 efter att
ha blivit hemskickad från en landslagssamling i september 2006. Orsaken var att
han tillsammans med lagkamraterna Christian Wilhelmsson och Olof Mellberg kommit
till hotellet senare än bestämt och därmed brutit mot svenska landslagets
regler. Ibrahimović tackade nej till landslagspel i EM-kvalmatcherna mot Island
och Spanien. I mars 2007 återanslöt sig Ibrahimović till landslaget. Under året
säkrade laget avancemang till EM. Ibrahimović belönades senare med Guldbollen
och Jerringpriset 2007 för sina insatser i Inter och landslaget.

I EM 2008 spelade Ibrahimović halvskadad efter att hans knäskada från
vårsäsongen med Inter inte velat läka. I premiären gjorde han 1–0 för Sverige
mot Grekland och 1–1 i förlustmatchen mot Spanien. I november 2008 blev han
förste svenske fotbollsspelare att ta emot Guldbollen för tredje gången.

I sin 56:e landskamp (VM-kvalmatchen Sverige–Portugal på Råsunda 11 oktober
2008) fick han för första gången bära lagkaptensbindeln, efter att lagkaptenen
Henrik Larsson lämnat återbud till matchen efter skada. I VM-kvalet till VM i
Sydafrika 2010 gjorde han ett viktigt mål i absolut sista sekunden borta mot
Ungern, vilket bevarade Sveriges chanser till en förstaplats i gruppen.

Sedan Erik Hamrén tillträtt som ny förbundskapten uppgav Ibrahimović att han
gjort sitt i landslaget men att han kunde komma att ändra sig och i juli 2010
tackade Ibrahimović ja till fortsatt landslagsspel. Den 11 augusti i en
träningslandskamp mot Skottland blev det comeback, och Zlatan gjorde 1–0 redan i
den fjärde matchminuten.

Han har stått för fyra hattrick i landslaget, mot Malta 2004, mot Finland 2011,
mot England 2012 och mot Norge 2013.

Den 4 september 2014 blev Ibrahimović den främste målskytten genom tiderna i
Sveriges herrlandslag i fotboll, då han gjorde två mål i en landskamp mot
Estland och därmed klev upp på 50 mål – ett mer än Sven Rydell.

Ibrahimović och hans sambo har två söner, födda 2006 och 2008. I övrigt består
hans familj av föräldrarna, den äldre helsystern och fyra halvsyskon.

Efternamnet Ibrahimović kommer från faderns sida (av arabiska إبراهيم, Ibrāhīm).

I maj 2003 fick Ibrahimović sitt förnamn varumärkesskyddat av Patent- och
registreringsverket, med hänvisning till att "namnet Zlatan är ägnat att
uppfattas som annans konstnärsnamn, nämligen Zlatan Ibrahimović". Det innebar
att Ibrahimović fick ensamrätt till namnet Zlatan för vissa produkter, bland
annat sportartiklar, kläder och skor.

Hösten 2007 bekostade Ibrahimović tillsammans med sportskoföretaget Nike
upprustandet av den fotbollsplan som han själv spelade på som barn. Den fick
namnet Zlatan Court. Plastmattan på planen är gjord av återanvända fotbollsskor
och planen har elbelysning.

Mot slutet av 2000-talet var Ibrahimović den i svenska medier mest omskrivna
idrottspersonen.

Under 2010-talet har Ibrahimovics kändisskap använts i en lång rad
reklamsamarbeten - såsom fordonstillverkare, mineralvatten och för produkter i
egen regi.

Zlatan Ibrahimović har gett upphov till ett nytt verb i Frankrike: "zlataner".
Den svenska motsvarigheten "zlatanera" finns med i Språkrådets nyordslista för
2012. Betydelsen är "klara något med kraft" eller "dominera".

Ibrahimović har omnämnts i såväl musik som teater och litterära sammanhang. I
boken Zlatan är Zlatan av Petter Karlsson och Jennifer Wegerup från 2007
beskrivs Ibrahimovićs uppväxt och tidiga karriär. Komedipjäsen Var är Zlatan?
från 2004 handlar om Ibrahimović och fotbollslandslaget.

Ibrahimović prydde även omslaget till den svenska upplagan av dator- och
tv-spelet FIFA Football 2002 från EA Sports.

Jag är Zlatan Ibrahimović är en biografi skriven av David Lagercrantz och
Ibrahimović. Den gavs ut den 9 november 2011.



https://sv.wikipedia.org/wiki/Bj%C3%B6rn_Borg

Björn Rune Borg, född 6 juni 1956 i Stockholm, uppvuxen i Södertälje, är en
svensk före detta professionell tennisspelare, ansedd som en av världens främsta
inom sporten genom tiderna. Borg vann under perioden 1974–1981 elva singeltitlar
i Grand Slam-turneringar, varav fem raka i Wimbledonmästerskapen och sex (fyra
raka) i Franska öppna. I antal vunna GS-titlar i herrsingel ligger han
tillsammans med Rod Laver på sjätte plats efter bl a Roger Federer och Pete
Sampras.

Före Borg hade på herrsidan bara de tidiga mästarna William Renshaw och Laurie
Doherty vunnit fem singeltitlar i följd i Wimbledonmästerskapen, båda på den
tiden då den regerande mästaren var direktkvalificerad till final. Åren 1979
till 1981 rankades Björn Borg som världsetta under sammanlagt 109 veckor och
innehar därmed en åttonde plats i kategorin antal veckor på tronen sedan
rankningssystemet infördes 1973. Under sin aktiva karriär vann Borg totalt 63
singel- och fyra dubbeltitlar. Av singeltitlarna vann han 30 på grus, 27 på
matta/hard-court och 6 på gräs.

Björn Borg upptogs 1987 i International Tennis Hall of Fame och 2003 i Swedish
Tennis Hall of Fame.

I samband med millennieskiftet utsågs Björn Borg av Svenska Idrottsakademin till
"Århundradets svenska idrottsman" före skidåkaren Ingemar Stenmark och boxaren
Ingemar Johansson. Åren 1978 och 1980 hade han dessutom av ledande amerikanska
journalister utsetts till årets näst bäste idrottsman efter boxaren Muhammad Ali
[källa behövs].

Björn Borg slog igenom tidigt och spelade redan som 15-åring Davis Cup för
Sverige (1972) där han i sin debutmatch lyckades besegra den betydligt mer
erfarne nyzeeländaren Onny Parun efter att ha vänt ett 2-0-underläge till seger
med 3-2 i set.

Borg debuterade i Wimbledonmästerskapen 1973 och nådde kvartsfinalen där han
förlorade mot engelsmannen Roger Taylor. Knappt 18 år gammal vann han sedan året
därpå sin första Grand Slam-titel. Detta i Franska öppna genom en finalseger
över spanjoren Manuel Orantes. Borg såg länge ut som en förlorare innan han
lyckades vända matchen och vinna för att bli den dittills yngste spelaren som
hemförde titeln i Paris. Borg vann under karriären ytterligare fem gånger i
Paris med finalsegrar över Guillermo Vilas (två gånger), Victor Pecci och Vitas
Gerulaitis. Sista gången, 1981, finalbesegrade han Ivan Lendl över fem set. Med
sina sex titlar i Franska öppna var svensken under 30 år ensam rekordhållare
avseende antal singeltitlar i Franska öppna, men 2011 tangerade Rafael Nadal
rekordet. Den enda spelare som lyckades besegra Borg i Paris var italienaren
Adriano Panatta som lyckades med bedriften två gånger (1973 och 1976).

Säsongen 1974 blev Borg också den yngste spelaren som hemfört ett av de
professionella tennismästerskapen då han som 18-åring vann US Pro genom
finalseger över Tom Okker. Han vann samma turnering också de två följande åren
genom finalsegrar över Guillermo Vilas och Harold Solomon. Borg vann även
Swedish Open i Båstad 1974, 1978 och 1979 och grusturneringen Italienska öppna
1974 och 1978.

Björn Borg är kanske mest ihågkommen för sina fem raka titlar i Wimbledon. Sin
första singeltitel i Wimbledon vann han 1976 genom att finalbesegra rumänen och
den tidigare världsettan Ilie Năstase. De följande två åren besegrade han
dåvarande världsettan Jimmy Connors i finalerna. Det första mötet var mycket
jämnt och Connors var i det femte avgörande setet, efter att ha hämtat upp ett
underläge på 0–4 i game, nära att i egen serve ta ledningen med 5–4. Efter att
amerikanen slagit ett dubbelfel lyckades dock Borg bryta hans serve för att
sedan serva hem matchen. Svensken vann även 1978 års final och tangerade därmed
britten Fred Perrys rekord med tre konsekutiva Wimbledon-titlar (1934–1936). År
1979 nådde Borg finalen via en hård semifinalmatch mot Jimmy Connors. I finalen
mötte han amerikanen Roscoe Tanner som han lyckades besegra över fem set. Borg
blev därmed den förste spelaren i modern tid att vinna Wimbledon fyra år i
följd.

Borgs mest heroiska insats i Wimbledon [enligt vem?] blev 1980 års final mot
ännu en amerikan, den unge John McEnroe. Han förlorade dock det första setet
snabbt med 1–6. Borg lyckades mycket knappt ta det andra setet (7–5) och tog
sedan också det tredje setet (6–3). I det fjärde setet hade Borg två matchbollar
vid ställningen 5–4, men McEnroe lyckades med briljanta passeringar att utjämna.
De två spelarna följdes sedan åt till 6–6 varefter tiebreak spelades. I detta
långa, gastkramande tiebreak hade Borg ytterligare fem matchbollar som han inte
klarade att förvalta. Till slut lyckades McEnroe vinna med 18–16 och därmed
utjämna till 2–2 i set. I den uppkomna situationen uppvisade Borg prov på sin
mentala styrka genom att i det jämna femte setet utmanövrera amerikanen och
slutligen vinna med 8–6. Under hela det sista setet förlorade Borg bara
sammanlagt tre bollar i sina egna servegame, däribland setets två första bollar.
Genom segern blev Borg den förste manlige spelaren sedan 1922, då systemet med
Challenge Round avskaffades, att lyckas vinna Wimbledontiteln fem år i följd.
Matchen har av kommentatorer betecknats som en av Wimbledons och
tennishistoriens absolut främsta.

Säsongen därpå, 1981, spelade Borg färre turneringar än tidigare, delvis
beroende på en skada i höger axel. Trots detta vann Borg Franska öppna och nådde
för sjätte gången i rad finalen i Wimbledon via semifinalseger över Connors. I
finalen mötte han åter John McEnroe. Amerikanen segrade dock denna gång över
fyra set. Borg inledde starkast och vann det första setet varefter de två
följande gick till tiebreak. Båda gångerna tog McEnroe hem seten. Det sista
setet vann McEnroe med 6-4 som därmed vann sin första singeltitel i
mästerskapet.

I USA vann Borg (förutom sina US Pro-titlar, se ovan) 1976 singeltiteln i Dallas
WCT samt 1979 och 1980 Masters-slutspelet i New York; båda årliga tävlingar
mellan de åtta då högst rankade spelarna. Däremot lyckades han aldrig, trots
fyra finaler, vinna singeltiteln i US Open. I september 1981 spelade Borg sin
fjärde och sista final i US Open när han åter förlorade mot John McEnroe. Detta
kom att bli Borgs sista framträdande i GS-sammanhang.

I Australiska öppna, en av GS-turneringarna, deltog Borg vid ett enda tillfälle
(1974). Han nådde där tredje omgången.

Borg deltog i det svenska Davis Cup-laget 1972–1980. Han spelade totalt 56
matcher av vilka han vann 45. Från 1974 vann han samtliga singelmatcher han
spelade i cupen. Som ankare i det svenska laget ordnade Björn Borg tillsammans
med Ove Bengtson Sveriges första Davis Cup-titel genom att i finalen 1975 i
Kungliga Tennishallen i Stockholm besegra laget från Tjeckoslovakien. Han
besegrade i sina två singlar de tjeckiska spelarna Jan Kodeš (6–4, 6–2, 6–2) och
Jiri Hrebec (6–1, 6–3, 6–0). Dubbelmatchen vann han tillsammans med Ove Bengtson
över det tjeckiska paret Kodeš/Zednik. I en dokumentär av Folke Rydén kom det
fram att svenska tennisförbundet fick betala stora summor till Björn för att han
skulle spela.

Efter att 1981 ha detroniserats från sin position som världsetta av John
McEnroe, bestämde sig Björn Borg för att ta en paus från tennisspel, vilket
senare ändrades till beslut om att avsluta karriären 1983. Sista matchen var i
Monte Carlo Open mot Henri Leconte. Han var då bara 26 år gammal, och skälet
till beslutet är inte helt klarlagt. Flera bedömare menar att han hade drabbats
av utbrändhet [källa behövs]. Han har själv i en intervju i Sveriges
Riksidrottsförbunds tidning Svensk idrott, formulerat skälet till att han
slutade med tävlingstennis som; "...jag kände att jag hade tappat den inre
glöden...då var det meningslöst att fortsätta." Han har också sagt att han många
gånger upplevde all uppmärksamhet utanför tennisbanan som påfrestande
[källa behövs]. Ytterligare ett skäl var nya regler som innebar att spelare som
deltog i få turneringar kunde tvingas kvalspela.

Han gjorde ett kortvarigt comeback-försök 1991. Han spelade då med en replika av
sin gamla träracket, Donnay Borg Pro, med vilken han tidigare vunnit så många
segrar. Inför sin comeback hade Borg testat olika moderna grafitracketar men
dragit slutsatsen att han spelade bättre med sin gamla träracketmodell. Hans
motståndare i den första matchen var den lågt rankade spanjoren Jordi Arrese,
som spelade med en modern grafitracket av märket Dunlop. Med moderna
tennisracketar kan bollen slås 25–30 procent hårdare än vad som var möjligt med
de äldre träracketerna. Trots att Borg spelade väl med tanke på den långa
frånvaron, blev han ständigt tillbakapressad av Arreses hårdare bollar och
förlorade matchen med 2–6, 3–6. Han övergick därefter till att spela med moderna
grafitracketar på ATP-touren. Efter ett antal förstarondsförluster i olika
turneringar avbröt han slutligt sitt comebackförsök 1993. Senare har han gått
över till spel på veterantouren.

Björn Borg hade en god fysik som kombinerade styrka och uthållighet. Han var en
snabb och rörlig spelare med stor förmåga att täcka hela banan. Han föredrog att
spela grundslag från bakplan och blev känd för sina, framför allt från
backhandsidan, effektiva passerslag [källa behövs]. På forehandsidan slog Borg,
med liten felprocent, hårda, tunga slag med kraftig överskruv (topspin), som
tröttade ut motståndarna. Också på backhandsidan använde han systematiskt
kraftigt överskruvade grundslag [källa behövs]. Han slog dessa med
dubbelfattning ungefär med samma teknik som ett slagskott i ishockey, vilket han
lärt sig under sin tid som pojkspelare i ishockey i Södertälje [enligt vem?].
Borgs racketfattning, han spelade med "western-grepp", var inte lämpad för
volleyslag, vilka heller aldrig blev hans styrka. Serven utvecklade han däremot
hela tiden, men den tillhörde inte världselitens allra bästa [enligt vem?].

Under den första delen av sin aktiva spelarkarriär tränades Borg av Percy
Rosberg och senare av den förre elitspelaren Lennart Bergelin, som också var
hans ständige följeslagare under turnéresorna. Borg tränade hårt och nötte in
sina slag. Historien om hur han slagit bollar mot garaget hemma i Södertälje som
barn är välbekant. Han lade stor vikt vid löpträning. Som junior hade Borg ett
häftigt humör och kunde uppträda obehärskat på tennisbanan vilket renderade
honom en avstängning på 6 månader i Södertäljeklubben. Han bestämde sig då för
att i fortsättningen alltid uppträda behärskat på banan för att inte riskera ny
avstängning. Som spelare blev Björn Borg sedan känd för sitt synbara lugn och en
kyla som gav honom kraft att ta sig ur till synes hopplösa situationer. Han
kallades, litet skämtsamt, av samtida kommentatorer för the "Ice Borg". Dessa
egenskaper, kombinerade med en enastående koncentrationsförmåga och beslutsamhet
blev kännemärket för Björn Borg.

Borg spelade under de inledande åren av karriären med racketar av märket
Slazenger, men var i Europa från 1975 kontrakterad att spela med Donnay-racketar
(Donnay Diamant och Donnay Allwood, från 1980 Donnay Borg Pro). I USA spelade
han med racketar av märket Bancroft. Han använde en för tiden extremt hård
racketsträngning på drygt 30 kilopond.

Björn Borg är en av de relativt få manliga spelare (totalt elva spelare
1925–2009) som under ett och samma år lyckats vinna singeltiteln såväl på det
långsamma grusunderlaget i Paris som på Wimbledons snabba gräsbanor. Borg och
Rod Laver är de enda manliga tennisspelarna som vunnit båda turneringarna samma
år mer än en gång. Borg innehar rekordet att tre år i följd lyckas vinna båda
turneringarna (1978,1979 och 1980), medan Laver vann båda turneringarna 1962 och
1969. Borg vann sina fem titlar i Wimbledon, trots att hans spel från baslinjen
med tunga överskruvade grundslag snarast var sådant som brukar karakterisera
typiska "grusspelare" . På gräs varierade han dock sitt spel mer än på grus och
han spelade då ofta med inslag av nätattacker omedelbart efter egen serve.

Björn Borgs första ungdomsromans var med tennisspelaren Helena Anliot. Han gifte
sig med den rumänska tennisspelaren Mariana Simionescu den 24 juli 1980 i
Bukarest. De skildes 1984. 1985 träffade han fotomodellen Jannike Björling, med
vilken han har sonen Robin (född 1985). De gifte sig aldrig. De skildes åt 1988.
Björn har även varit gift med italienska sångerskan Loredana Berté, mellan 1989
och 1993. Sedan 8 juni 2002 är han gift för tredje gången med Patricia Östfeldt,
med vilken han har sonen Leo (född 2003).

Björn Borg har givit namn åt modevarumärket Björn Borg, som förutom underkläder
numera även innefattar andra kläder, skor, väskor, glasögon och parfym, för både
män och kvinnor. Varumärket drivs av företaget Björn Borg AB (tidigare World
Brand Management, WBM).

I december 2006 sålde Björn Borg varumärket till WBM för 124 miljoner kronor.
Björn Borg får dock fram till 2016 royalty-intäkter om 1,5–2 procent av
varumärkesförsäljningen. WBM noterades på börsen (First North) i december 2004
och sedan maj 2007 är den noterad på Stockholmsbörsen. 2007 bytte också WBM namn
till Björn Borg AB.



https://sv.wikipedia.org/wiki/Olympiska_sommarspelen_2016

Olympiska sommarspelen 2016 var den 31:a (moderna) olympiadens sommarspel (och
de 27:e arrangerade sommarspelen). De arrangerades i Rio de Janeiro i Brasilien
mellan den 5 och 21 augusti 2016. Fotbollsturneringen påbörjades dock redan den
3 augusti. För första gången arrangerades olympiska spel i ett sydamerikanskt
land, för andra gången i Latinamerika (efter Mexico City år 1968) och för tredje
gången på södra halvklotet (efter Australiens Melbourne år 1956 och Sydney år
2000).

Vilken ort som skulle arrangera spelen beslutades om den 2 oktober 2009 vid
IOK:s kongress i Köpenhamn. Sista ansökningsdag var 13 september 2007.

Fyra av de städer som sökt spelen valdes som kandidater av IOK 4 juni 2008.
Dessa var:

Enligt IOK:s utvärdering i 11 kategorier från fjärde juni 2008 fick Madrid näst
högsta och Tokyo högst poäng. Doha i Qatar fick högre poäng än Rio de Janeiro
men valdes inte ut av IOK, detta efter att ha insisterat på att hålla spelen i
oktober (i och med att det där och i hela Mellanöstern är för varmt i augusti)
vilket IOK inte tyckte var lämpligt.

Invigningsceremonin inleddes den 5 augusti klockan 20:00 lokal tid (UTC 23:00,
svensk tid 01:00) i Maracanãstadion.

I OS 2016 fanns 28 sporter i 41 discipliner samt 306 grenar (inom parentes). Den
9 oktober 2009 beslutade IOK i Köpenhamn att golf och rugby blev nya sporter.

Arenorna som användes ligger i fyra områden – Copacabana, Maracanã, Deodoro och
Barra da Tijuca. Arenan med högst kapacitet var Maracanãstadion med 90 000
sittplatser där bland annat invigningen och avslutningen anordnades.

De första tre länderna som kvalificerade sig var Tyskland, Storbritannien och
Nederländerna. Det fjärde laget som kvalificerade sig var värdnationen
Brasilien.

Utöver de självständiga nationerna nedan tävlade ett annat lag, nämligen
Flyktingidrottare (Refugee Olympic Athletes), bestående av tio tävlande med
flyktingbakgrund. Dessutom tävlade Kuwait under "Individuella idrottsutövare"
sedan IOK stängt av Kuwait från internationella tävlingar.

Taranovschi fråntogs bronsmedaljen i klassen C1 1000 meter för herrar. Bronset
tillföll istället Ilja Sjtokalov från Ryssland.

Artykov fråntogs bronsmedaljen i klassen 69 kg för herrar. Bronset tillföll
istället Luis Javier Mosquera från Colombia.

Under 2015 och 2016 hade en epidemi relaterad till det myggspridda Zikaviruset
drabbat ett stort antal länder i varmare klimat. I januari 2014 meddelades att
cirka 1 procent av nyfödda spädbarn i den värst drabbade regionen i Brasilien
misstänktes ha fått mikrocefali som en följd av viruset. Epidemin fick ett antal
idrottare att tacka nej till medverkan i spelen. Däremot ansågs att
spridningsrisken under själva spelen var låg, eftersom området i augusti månad
hade mycket färre myggor på grund av södra halvklotets vinter.

Guanabarabukten, där tävlingar i vindsurfing och segling ägde rum, är ett svårt
förorenat vattenområde. Huvudorsaken är att avloppsvatten från större delen av
Rio de Janeiro-området helt orenat rinner ut i bukten. Mångåriga löften från
lokala politiker om installation av reningsanläggningar har bara uppfyllts till
vissa delar.

Brasilien var 2014 värd för VM i fotboll, ett arrangemang som krävde byggen och
upprustningar av ett antal idrottsanläggningar runt om i landet. Vissa av dessa
användes även under OS 2016, men dessutom byggdes ett stort antal arenor och
andra anläggningar för de olika olympiska idrottsgrenarna. Utöver detta skedde
uppgraderingar av Rio de Janeiros infrastruktur, inklusive bygget av en helt ny
tunnelbanelinje. På grund av ekonomiska problem hos delstaten Rio de Janeiro
(ansvarig för bygget) riskerade linjen att stå färdig först efter spelen.

Sedan avslöjanden om systematisk dopning inom rysk friidrott uppdagades under
2014 och 2015 fattades beslut om att utesluta Ryssland från deltagande i
friidrottstävlingarna under OS. Dock fick Darja Klisjina dispens eftersom hon
bodde och tränade i USA och hon tävlade således för Ryssland. Enskilda tävlande
i övrigt kunde ansöka om att få tävla, men då under den olympiska flaggan; några
undantag från uteslutningsbeslutet skedde dock ej. Sedan WADA (World Anti-Doping
Agency) i mitten av juli 2016 publicerat en rapport om systematisk och
statsstödd dopning även inom andra idrotter, rekommenderade WADA och andra
organisationer att Ryssland skulle stängas ute från alla idrotter under
tävlingarna.

24 juli meddelade IOK dock att man inte hade fattat något sådant beslut. IOK
lämnade över avgörandet till de internationella idrottsorganisationerna om vilka
idrottare de ville stänga av från deltagande. Dessutom meddelade IOK att
idrottare som var, eller tidigare hade varit, avstängda för dopning inte kunde
delta i OS 2016.

Olympic Broadcasting Service (OBS), som officiell olympisk TV-producent,
hanterade TV-produktionerna från OS 2016. Detta sköttes via totalt 52 mobila
sändningsenheter, och totalt kunde 40 000 TV-timmar och 60 000 digitala
produktionstimmar att tillverkas för bolagen med sändningsrättigheter i olika
länder. För första gången var antalet digitala produktionstimmar fler än de
traditionella TV-sändningstimmarna. Sändningarna koordinerades från TV-centret i
OS-området i Barra da Tijuca.

Hösten 2010 uppmanade Sportfive, i egenskap av försäljningsagent för IOK, alla
intresserade mediebolag att lämna bud på de nordiska sändningsrättigheterna.
Vinnaren för de svenska tv-rättigheterna blev MTG, vilket innebar att sommar-OS
2016 i Rio de Janeiro sändes i Viasats tv-utbud. Beslutet att Olympiska spelen
skulle sändas i Viasat istället för i SVT väckte viss kritik, eftersom alla inte
har tillgång till Viasats kanaler, men även att det kostade för att kunna se
kanalerna. Efter att ett förslag lagts fram i riksdagen i maj 2012 om att en så
kallad evenemangslista ska skapas i Sverige, där oppositionspartierna (S, V , MP
och SD) röstat för, medan regeringspartierna (M, FP, C och KD) röstat emot en
evenemangslista. Eftersom förslaget röstades igenom ska regeringen utreda om en
evenemangslista ska införas i Sverige. Syftet med en evenemangslista, som finns
i liknande form i andra länder, är att samhällsintressanta sporter och grenar
ska visas i så kallade fria TV-kanaler och som en övervägande majoritet har
tillgång till.

De reklamfinansierade kanalerna TV3 och TV10 var huvudkanaler. Därtill sände 12
sportkanaler utan reklampauser: Viasat OS Sport, Viasat OS Fotboll, Viasat OS
Golf, Viasat OS Ridsport, Viasat OS Handboll och Viasat OS Tennis samt
extrakanalerna Viasat Xtra OS 1-6 exklusiva för tittare med Viasat som operatör.
Viaplay sände alla sändningarna från Rio online.



https://sv.wikipedia.org/wiki/Daniel_Adams-Ray

Daniel David John Adams-Ray alias "Big Danne", född 18 augusti 1983 i Nairobi,
Kenya, är en svensk rappare, sångare och modedesigner. Tillsammans med Oskar
"Kihlen" Linnros utgjorde han den kritikerrosade hiphopgruppen Snook. Daniel
Adams-Ray vann år 2005 SM-guld i freestylerap och år 2006 utsågs han till "Årets
rappare".

Radioprofilen Kersti Adams-Ray är hans faster och läkaren, professor Jack
Adams-Ray är hans farfar.

Daniel Adams-Ray föddes i Kenyas huvudstad Nairobi av en indonesisk-nederländsk
mor och en svensk far. I Kenya arbetade modern som skoladministratör, medan
fadern var en av de få kirurgerna aktiva i landet på 1980-talet. 1996 flyttade
familjen till Nederländerna, där Daniel Adams-Ray under en period spelade i
samma fotbollslag som Arjen Robben. 1997, när Adams-Ray var 14 år gammal,
lämnade familjen Nederländerna för Lidingö, Sverige.

Efter grundskolan började Adams-Ray på Viktor Rydberg Gymnasium, där han
träffade den framtida Snook-partnern Oskar Linnros. De började rappa
tillsammans, men möttes av en viss skepsis från hiphopkretsar där en del ansåg
dem komma från en alltför privilegierad bakgrund för att kunna ha trovärdighet
som rappare och låg närmare genren pop än hip hop.

Snook bildades år 2000. Daniel Adams-Ray var aktiv i rapduon från bildandet till
deras senaste platta 2006. Genomslaget kom i och med singeln "Mister Cool" som
släpptes från albumet Vi vet inte vart vi ska men vi ska komma dit (2004), och
blev framröstad till årets låt på 2005 års P3 Guld-gala. Deras genre kallades av
vissa för "Lidingö-hiphop" på grund av Adams-Rays uppväxt under tre år på
Lidingö. Bandet släppte två album och fick både positiv och negativ kritik.
Bandets okonventionella hip hop kommenterades och det faktum att Adams-Ray växte
upp i Lidingö var det som orsakade att de kallades "Lidingö-rappare". Trots viss
kritik hade bandet många hitlåtar och fick pris från P3, och bästa svenska band
vid MTV Europe Music Awards 2006. Daniel vann år 2004 SM-guld i freestylerap,
och år 2006 utsågs han till "Årets rappare".

Duon är inte avslutad officiellt, men efter 2007 har inget nytt släppts från
duon och de har endast gjort liveframträdanden. Snook som grupp kan betraktas
som vilande. Idag har han ingen kontakt med Linnros, då han själv säger att de
har "vuxit ifrån" varandra.

Adams-Ray började studera vid Berghs School of Communication. Till sitt
examensarbete tog han fram den första "upplevelsebaserade provhytten". Olika
projektioner av bakgrunder skall bilda miljöer som förhöjer
klädprovningsupplevelsen. Han sa att "Jag har med projektet provhytten velat
förvandla en för många traumatisk upplevelse till något häftigt och suggestivt.
Miljön i provhytten ska vara ett personligt val som avdramatiserar de kritiska
ögonblick som köpbesluten utgör." År 2007 startade Daniel Adams-Ray, tillsammans
med modedesignern Nette Sandström, modevarumärket Lagom, highstreet fashion som
säljs i Oslo, Köpenhamn, Berlin, Wien och Peking.

Under en modevisning sommaren 2009 producerade han lite musik vilket ledde till
nya sånger. Detta ledde till starten på en solokarriär. Enligt honom kan musiken
kallas som "kenyansk pop-disco-indie-punk". Hans nyskrivna låtar har influenser
av Motown-disco, afro beat, hip-hop och 60-tals-surf.

Den 3 november 2010 släppte han sin debutskiva som soloartist, konceptalbumet
Svart, vitt och allt däremellan som han skrev tillsammans med producenten Carl
Wikström Ask. Från skivan kom två singlar, "Dum av dig" och "Gubben i lådan".
Albumet släpptes på skivbolagen Lagom Records och Sweden Music. Flera av låtarna
på albumet är samhällskritiska, och handlar om hans uppväxt i Nairobi. Albumet
har fått flera positiva recensioner. På Kritiker.se har albumet ett medel på 3,8
av 5, baserat på 28 professionella recensioner. Även en tredje och en fjärde
singel, Lilla lady och Förlåt att jag aldrig sagt förlåt, har släppts.

Daniel Adams-Ray var under sommaren 2011 en flitig festivalartist. Han spelade
på festivaler som Putte i parken i Karlskoga 6-9 juli, Roskildefestivalen, Peace
& Love, Storsjöyran, Where the action is, Siesta! samt Malmöfestivalen.

I september 2011 sa han i en intervju att han saknar rappen och är redo för att
ha med det på sin nya skiva som släpps våren 2013.

I mitten av januari 2013 var han med och sjöng refrängen i Petters comeback-låt
"Håll om mig". I den akustiska versionen är han även med och rappar i sista
versen.

Den 13 november 2013 släpptes Daniel Adams-Rays nya album, "Innan vi suddas ut".
Han inledde Way Out West 2013 den 8 augusti, där han bjöd på gammalt men också
några spår från kommande album. En av låtarna på det nya albumet heter
"Babbelover", det är en låt som går ut till Sverigedemokraterna som har att göra
med Järnrörsskandalen. Soran Ismail får även en vers tillägnad sig i låten. Hans
framträdande fick toppenbetyg i tidningen Metro. Under hösten och vintern
2013/2014 hade han en turné. Den 11 september 2014 uppträdde han på Gröna Lund.
Den 5 juli 2016 var han med i Allsång på Skansen.



https://sv.wikipedia.org/wiki/Lars_Lagerb%C3%A4ck

Lars Edvin Lagerbäck, född 16 juli 1948 i Katrineholm, är en svensk
fotbollsledare och fotbollstränare. Från 2017 är han norsk förbundskapten. Från
2000 till 2009 var han svensk förbundskapten i fotboll och under denna tid gick
landslaget vidare till fem raka slutspel. Under VM 2010 ledde han Nigerias
herrlandslag och 2011-2016 var han förbundskapten för Islands landslag, vilket
han ledde till kvartsfinal i fotbolls-EM 2016. Från hösten 2016 har han en
rådgivande roll i svenska landslaget under förbundskapten Janne Andersson. Vid
sidan av landslaget är han fotbollsexpert för Viasat Fotboll.

Lagerbäck föddes i Katrineholm, men inte lång tid efter födelsen flyttade
familjen till Ovansjö i Medelpad eftersom fadern Tage där fått en tjänst som
skogsinspektor. Lagerbäck blev redan som ung blev intresserad av fotboll, och
började vid 12 års ålder spela fotboll i Alby FF, från samhället Alby i närheten
av Ovansjö. När han var 15 år gammal debuterade han i klubbens A-lag som
halvback.

Efter studenten i slutet av sextiotalet läste Lars Lagerbäck statskunskap och
nationalekonomi vid Umeå universitet. Parallellt med studierna spelade han
fotboll i Gimonäs CK, där han 1970 även anställdes som kanslist. Under de
följande åren kvalspelade klubben två gånger för uppflyttning till division 2
utan att lyckas. Lagerbäck själv spelade som ytterhalv, men var dock ofta
reserv.

Vid sidan av fotbollsspelandet och arbetet på klubbens kansli började Lars
Lagerbäck vid den här tiden även att leda ett ungdomslag. År 1974 sökte han till
Gymnastik- och idrottshögskolans (GIH) fotbollslinje och blev antagen på en av
linjens fem platser. Bland de övriga antagna kan nämnas Roland Andersson, som
senare kom att bli assisterande förbundskapten under Lagerbäcks ledning, och
Kjell Pettersson. Efter avklarad utbildning flyttade Lagerbäck och hustrun
Barbro till Bollnäs i Hälsingland. Han inledde då sin tränarkarriär på
seniornivå genom att 1977 ta över tränaransvaret för det närbelägna division
fyra-laget Kilafors IF. Sejouren i Kilafors sträckte sig över fyra säsonger med
en höjdpunkt 1981, då laget vann distriktsmästerskapet. Tränarkarriären
fortsatte i Arbrå BK och därefter i Hudiksvalls ABK, som då spelade i division
2. Under de här åren var han även distriktsinstruktör i Hälsingland.

År 1990 sökte och fick Lagerbäck en tjänst som utbildare på Svenska
Fotbollförbundet. I tjänsten ingick även ansvar för junior- och
ungdomslandslagen, och på den vägen fick han även ett tränaransvar. Under den
här tiden inleddes samarbetet med Tommy Söderberg (U21-tränare 1994–1997). Under
VM 1994 i USA scoutade han Brasiliens landslag, som spelade i samma grupp som
Sverige. Från 1996 till och med 1997 var han ansvarig för Sveriges B-landslag.

Då Tommy Söderberg 1998 ersatte Tommy Svensson på posten som förbundskapten för
Sveriges herrlandslag i fotboll valde han Lagerbäck som assisterande
förbundskapten. Deras tid som ledare för landslaget inleddes med en 0–4-förlust
mot Spanien på bortaplan. Posten som förbundskapten delades åren 2000–2004
mellan Lagerbäck och Tommy Söderberg (se Lars-Tommy). När Söderberg slutade
efter EM 2004 blev Lagerbäck ensam ansvarig för landslaget, med Roland Andersson
som assistent.

Under sin tid som svensk förbundskapten (inklusive åren med Söderberg) förde
Lagerbäck Sverige till fem raka mästerskap – EM 2000, VM 2002, EM 2004, VM 2006
och EM 2008 – vilket han är ensam om bland svenska herrlandslagstränare. Totalt
lyckades landslaget vinna fyra matcher under de här mästerskapsslutspelen (av
totalt 18 matcher).

I EM 2008 misslyckades Sverige med att gå vidare från gruppspelet, vilket
föranledde några sportkrönikörer att kräva Lagerbäcks avgång.

Sverige kvalificerade sig inte till VM-slutspelet 2010. Dagen efter
förlustmatchen i VM-kvalet mot Danmark den 10 oktober 2009 meddelade Lars
Lagerbäck att han skulle avgå som förbundskapten. Hans sista match på den posten
spelades onsdag 14 oktober 2009, då Sverige mötte Albanien på Råsundastadion.
Matchen slutade 4–1 till Sverige.

Den 27 februari 2010 skrev Lagerbäck på ett femmånaderskontrakt med Nigerias
herrlandslag i fotboll och arbetade sedan som förbundskapten före och under VM
2010, med Roland Andersson som assisterande tränare. Världsmästerskapet blev ur
nigeriansk synvinkel vare sig någon succé eller större besvikelse, då laget inte
hade förväntats ta sig vidare från gruppspelet, med tanke på motståndet i form
av mer meriterade lag som Argentina, Grekland och Sydkorea. Även om en poäng – i
den sista matchen mot Sydkorea – av nio möjliga kan ses som ett dåligt resultat
för Lagerbäcks elva bör nämnas att resultaten även inbegrep två
uddamålsförluster. Efter mästerskapet tackade Lagerbäck nej till att förlänga
kontraktet med Nigeria. Den 1 augusti 2010 återvände han till Svenska
Fotbollförbundet och den tjänst han varit tjänstledig ifrån under tiden med
Nigerias landslag. Det nya kontraktet med SvFF gällde till den sista december
2011.

Den 14 oktober 2011 offentliggjorde det isländska fotbollsförbundet Lagerbäck
som ny förbundskapten efter Ólafur Jóhannesson. Kontraktet gällde i första hand
över kvalet till VM 2014, från 1 januari 2012 till 31 december 2013, med
möjlighet till förlängning. Heimir Hallgrímsson blev ny assisterande
förbundskapten. Trots att Island inte kvalificerade sig för VM fick Lagerbäck
fortsatt förtroende som förbundskapten.

Den 6 september 2015 blev Island för första gången klart för Europamästerskapet
i fotboll efter 0–0 mot Kazakstan i sista matchen i kvalspelet, där landet bland
annat besegrat Nederländerna både på hemma- och bortaplan, med 2–0 respektive
1–0. EM i Frankrike 2016 var isländska landslagets första stora turnering. Efter
oavgjort mot Portugal (1–1) och Ungern (1–1) samt seger mot Österrike (2–1)
avancerade Island till åttondelsfinal, där laget besegrade favorittippade
England med 2–1, vilket av många rubricerades som en stor sensation.

Under EM 2016 hölls det samtidigt presidentval på Island. Efter avancemanget
till slutspelet höjdes röster för att Lagerbäck skulle haft god chans att väljas
till president (om han ställt upp, vilket han inte skulle fått då han inte är
isländsk medborgare).



https://sv.wikipedia.org/wiki/Karl_Gerhard

Karl Emil Georg Gerhard, fram till 1938 Johnson, född 14 april 1891 i Hedvig
Eleonora församling i Stockholm, död 22 april 1964 i Saltsjöbaden, var en svensk
teaterdirektör, revyförfattare, kuplettförfattare, kuplettsångare och
skådespelare. Sin första revy undertecknade han Hvem är Hvem, men övergick sedan
till att använda sig av pseudonymen Karl-Gerhard. År 1938 bytte han efternamn
till Gerhard.

Gerhard växte upp i Stockholm och var från 1908 och under många år skådespelare
i olika resande teatersällskap. Karl Gerhard gjorde värnplikten på I 17 i
Uddevalla 1916 där han skrev sin första revy, Melins system, uppkallad efter
regementschefen Olof Melin men anspelande på Olof Werling Melins
stenografisystem. Sin första professionella revy skrev han tillsammans med
Karl-Ewert för Folkteatern 1919. Samma år debuterade han som kuplettsångare på
kabarén Fenix i Stockholm som efterträdare till Ernst Rolf.

År 1921 uppförde han sin första helt egna revy Folkan – Vart ska vi annars gå?,
som innehöll Gerhards älskvärda porträtt av Gustaf V, kallat Kungakupletten.
Gerhard blev snabbt den största konkurrenten till den store revykungen Ernst
Rolf och fick rykte om sig att skriva Stockholms elakaste, mest eleganta och
litterära revykupletter jämfört med Rolfs mer lyxrevybetonade stil. Till Karl
Gerhards mest kända sångtexter från denna tid hör Jazzgossen, Lilla Frida och
jag, Hurra vad jag är bra och Hej på dej du gamla primadonna.

Efter Rolfs död 1932 blev Gerhards revyer mer påkostade och lyxbetonade och han
blev känd som Stockholms revykung, ”Sveriges Aristofanes” och så vidare. Flera
av revyerna, bland annat Oss greker emellan (Folkan 1933) och Köpmännen i
Nordens Venedig (Folkan 1936) hade Zarah Leander som primadonna. Hans mest kända
kupletter från denna tid är Nu ska vi vara snälla och Han är ett bedårande barn
av sin tid. För Zarah Leander skrev han sången I skuggan av en stövel 1934 i
allvarlig protest mot judeförföljelserna i Europa.

Sin främsta politiska insats gjorde Karl Gerhard som gisslare av nazismen och
den svenska eftergiftspolitiken. Själv hade han en mycket positiv inställning
till det kommunistiska Sovjet och lånade under en resa till Moskva melodin till
den kuplett som blev hans antinazistiska mästerstycke, Den ökända hästen från
Troja, framfört i revyn Gullregn 1940. Att polisen med hänvisning till en
obsolet lagparagraf i ordningsstadgan för Stockholms stad förbjöd sjungandet av
kupletten har kommit att bli det mest kända exemplet på Sveriges darriga
hållning och självcensur under kriget. Revynumrets scenografi, en dalahäst ur
vilkens ”femte ben” baletten hoppade fram iklädd tyrolerhattar, fortsatte att
förevisas under revyns spelperiod. På hästen hade man satt en munkorg och en
nattmössa och i stället för kuplett läste Gerhard upp förbudet och
lagparagrafen.

Trots denna stora propagandaseger drog Gerhards revyer mindre publik efter 1940
(innan tyskarnas krigslycka vänt vid Stalingrad). Gerhard kom aldrig att åter
bli en politisk kampfigur men levde gott på sitt goda rykte, sin kuplettespri
och sina flitiga framträdanden i olika sammanhang. På pingstdagen 1947 gjorde
Gerhard dock dundrande succé i samband med Sveriges Kommunistiska Partis
trettioårsjubileum vid Ugglevikskällan i Stockholm, när han hyllade det svenska
kommunistpartiet med melodin Mitt hjärta, mitt hjärta med ny text av Gustav
Johansson.

På 1950-talet skrev han en rad memoarböcker (Om jag inte minns fel, Katt bland
hermeliner och Lite gullregn), turnerade med enmansföreställningar tillsammans
med favoritackompanjatören Bo Ekemar, medverkade ofta i radio med gamla och nya
kupletter och skrev varje år en nyårsrevy som spelades först i Göteborg (oftast
på Cirkus), sedan i Stockholm (oftast på China). Han samarbetade med Povel Ramel
och medverkade i två av Knäppupps sommarturnéer 1957–1960. Hans sista
helaftonsrevy var Ursäkta handsken 1961, som regisserades av Tage Danielsson.

Från 1952 ägde han tillsammans med sonen Per Gerhard Vasateatern och gjorde då
och då roller i boulevardkomedier där. Hans sista roll var i Mitt bedårande jag
(Photo Finish) av Peter Ustinov.

Som litterär produktion har Gerhards kupletter värde som särpräglad tidsspegel,
men de är i stort behov av förklarande fotnoter. Gerhards satir knöt sig
outtröttligen kring dagsaktuella händelser och byggde på anspelningar. Han
kritiserade socialdemokraternas politik och kommenterade det världspolitiska
läget men sjöng ofta också lite småskvallrigt om kändisar i kultur- och
näringslivet. Han sjöng ibland kupletter i mask: hans mest berömda är som clown
i sången Gungorna och karusellen (1948), italiensk schlagersångare i Bambino
(1960) och porträttmasker som Pauline Brunius (1938), Tage Erlander (1950) och
kung Gustaf VI Adolf (1955). Andra kupletter var mer ett slags sjungna
dagböcker, ledare eller kåserier, som förutsatte att publiken kunde gissa vilka
personer och händelser han syftar på: I kupletterna uppträder riksdagsmän,
kungligheter, Gösta Ekman, Garbo, Churchill, Chrusjtjov, Moa Martinson, Lewi
Pethrus, Anna Ida Broström, Marguerite Wenner-Gren, Birgit Tengroth, Ture
Nerman, Evert Taube, Kerstin Bernadotte, Prins Bertil och än mer bortglömda
namn.

Humorn bygger ofta på litterära allusioner, ordlekar (Kommer Dag så kommer det
förvisso råd om Hammarskjöld) och anarkistiska så kallade karlgerhardrim, det
vill säga rim mellan ord som inte kan fås att rimma genom normal morfologi utan
endast genom mer kreativa förvrängningar av ord och namn. Gerhard lyckas till
exempel rimma "sjutton" och "Bernadotte" genom att forma om orden: "Jag gav'na
sjuttan och gick till Kerstin Bernaduttan". När refrängen är Axlarna ska slutta
kan rimorden bli "uppercutta", "departement justutta", "Sunset Bullevutta" och
Chiang Kai Shek och hans "Chiang Kai Shutta", som från Formosa ej fick "flutta".
I sin mest kända kuplett, Den ökända hästen från Troja, rimmar han "Troja" med
"Avenoja", en karlgerhardsk förvrängning av Avenue de l'Opéra. De mest
karakteristiska rim Karl Gerhard använde sig av är förvrängda rim på personnamn
och ortnamn. När han sjöng om Filadelfiaförsamlingens bönemöten undrade han vad
Filaduskarna hade för sig i buskarna. När Karin Kavli visade sig med bar
överkropp i en pjäs sjöng Gerhard: Karin Kavli, blottad ifrån topp till navli. I
sången Från Flen till Ventimiglia hade han en följande rim: Emilia, persilja,
billiga, stiliga, som alla omformats på olika sätt för att rimma på Ventimiglia.

Nästan alla har (vad Povel Ramel kallade) tillämpningsrefränger, vilket innebär
att en fras som Vem i helskotta är det som rycker i tåten upprepas i strof efter
strof i snabb följd, och fås att syfta på helt skilda ting: sjuka grissvansar,
bibliotekens spindelväv, filmstjärnornas behåband och snöret som man spolade med
på toaletterna förr. Melodierna lånades från befintliga alster, ofta fransk
schlager, eller skrevs av kompositörer som Jules Sylvain och Herbert Steen eller
honom själv under pseudonymen Kai Stighammar.

Gerhards eftermäle som Sveriges genom tiderna störste revykung kan motiveras av
hans långa och produktiva karriär, som består av omkring 60 revyer och 4 000
sångtexter förutom sketcher, monologer och kringproduktion som tidningstexter,
föredrag och memoarer. Till skillnad från efterträdare i revybranschen, som
Ramel och Danielsson, såg han ett värde i att vara sig lik i alla nya medier och
projekt han tog sig an. Som symbol för en oföränderlig, satirisk revystil har
hans namn levt kvar som ett varumärke.

Det kanske är märkvärdigt att Gerhards minne lever alls med tanke på hur lite av
hans produktion som framförs av moderna artister. Bara Jazzgossen är välkänd i
bredare sammanhang. Om Gerhards kupletter sjungs i dag är det mest av artister
som främst imiterar honom, som Mattias Enn. Ganska många av Gerhards texter
sjöngs i musikalen Zarah 1987 i Stockholm. Cilla Ingvar har varit flitig som
exekutör av sällsynta kupletter, ofta introducerad av Gerhard-experten och
nöjeshistorikern Uno Myggan Ericson. Magnus Uggla gjorde vid hundraårsjubileet
av Gerhards födelsedag 1991 en bejublad imitation av Gerhards högfärdiga
överklassdam i sångnumret En katt bland hermelinerna. Han gav senare ut två
album med Gerhard-sånger, de enda coveralbum som tillägnats Karl Gerhard: Ett
bedårande barn av sin tid (2006) och Karl Gerhard passerar i revy (2010). 2003
ledde Ola Salo publiken i Allsång på Skansen i allsång i Jazzgossen.

I internationell jämförelse är Gerhard inte i samma klass som litterära
visdiktare och satiriker som Noel Coward och Bertolt Brecht, och lyckades med
undantag av Jazzgossen inte att som Nils Ferlin och Gösta Rybrant, skriva
revytexter som gick in i den allmänna sångrepertoaren. Gerhards enstaka mer
allmängiltiga visförsök som Tretton år om en mognande tonårsdotter, Tio små
negerpojkar om rasismen i USA och Brave Margot, en utmärkt översättning av
Georges Brassens’ franska chanson – har inte tagits upp av modernare artister.

De bästa böcker som skrivits om Karl Gerhard anses vara Den okände Karl Gerhard
(1966) av Stig Ahlgren och Åke Petterssons doktorsavhandling Oss greker emellan,
en klassisk komedi i revyform (1976). Pettersson är tidigare ordförande i Karl
Gerhard-sällskapet, ett sällskap grundat 1984 för att vårda Karl Gerhards minne.
Trots att Karl Gerhard omtalas som legend och en av Sveriges största
teaterpersonligheter och satiriker var det ingen som hade funnit det mödan värt
att skriva en uttömmande biografi förrän sonen Per Gerhard 2007 gav ut boken
Karl Gerhard. Med kvickheten som vapen.

Karl Gerhard var son till schaktmästaren Frans Emil Jonsson (1861–1917) och
Jenny Augusta Jonsdotter (1863–1906), som båda var smålänningar. Han hade två
yngre bröder vid namn Axel Fritiof Napoleon Johansson (1893–1939) och Erik
Vilhelm Valdemar Johansson (1896–1959).

Karl Gerhard var gift tre gånger: mellan 1913 och 1920 med Mary Carlsson, som
blev stjärna i den nyss uppblomstrade svenska filmindustrin medan maken var
okänd. Med henne fick han dottern Maj-Catrine (1914–1964). Mellan 1922 och 1930
var han gift med Valborg Geyron, med vilken han fick sonen Per Gerhard. 1926
flyttade han till Villa Kråkslottet, ursprungligen en sommarvilla från
1890-talet ritad av arkitekt Erik Josephson.

År 1930 gifte han sig med Brita Werner, men äktenskapet slutade 1936, liksom de
övriga, i skilsmässa. På 1930-talet sammanbodde han med sin koreograf Karen
Scheutz. Senare hade han ett för allmänheten dolt förhållande med sin
sekreterare Göthe Ericsson. År 1949 adopterade han en flicka, Fatima Svendsen.
Dottern Fatima berättade i en intervju i Dagens Nyheter den 7 augusti 1992 om
sin uppväxt med Karl Gerhard och Ericsson och om faderns homosexualitet, på ett
positivt sätt: ”Jag har ju inget att jämföra med, men jag vet, och alla vet, att
det viktiga är inte vad föräldrarna har för sexuell läggning eller hur många de
är, eller om det är ens moster som är ens mamma. Det viktiga när man växer upp
är att man blir sedd, uppmuntrad, uppskattad …”, sade hon i intervjun.

Karl Gerhard avled den 22 april 1964 kl 21.00 på Karolinska sjukhuset i Solna
till följd av en hjärtinfarkt efter en operation. Han jordfästes i Hedvig
Eleonora kyrka den 4 maj samma år. Kyrkan var fullsatt, vilket innebar 1 300
personer. Utanför stod stora mängder människor längs Stockholms gator för att ta
farväl av den döde, vars kista fördes i kortege genom staden. SVT
specialbevakade begravningen och sände den i ett förlängt Aktuellt. Karl Gerhard
ligger begravd på Skogsö kyrkogård i Saltsjöbaden. Nära sin Villa Kråkslottet
fick han en väg uppkallad efter sig.

De flesta av Karl Gerhards sånger gavs ursprungligen ut på stenkaka. Bland
modernare utgivningar finns



https://sv.wikipedia.org/wiki/Uppland

Uppland (traditionellt stavat Upland) är ett landskap i östra Svealand i
Sverige. Dess yta uppgår till 12 676 km² och landskapet har 1 455 540 invånare
(2011). I landskapet finns fler än 150 000 synliga fornlämningar och runstenar.

Uppland brukar kallas för slottens, herresätenas, runstenarnas och
fornlämningarnas landskap. Detta har sin grund i landskapets många slott och
herresäten.

Uppland anses ha fått sitt namn av läget norr om Mälaren. Det tidigaste
omnämnandet av namnet Uppland finns bevarat från mitten av 1200-talet. Ett
säkert omnämnande är landskapslagen Upplandslagen som stadfästes av kung Birger
Magnusson år 1296.

Upplands landskapsvapen är ett riksäpple av guld, skapat till processionen vid
Gustav Vasas begravning 1560.

Med stöd av arkeologisk och geologisk forskning antas Upplands första bebyggare
ha kommit västerifrån över Närke och Västmanland för minst 8 000 år sedan. Deras
boplatser fanns vid kustlinjen men ligger på grund av landhöjningen numera i
landets inre. Med inrättningen av jordbruk och boskapsskötsel runt 4000 f.kr.
eller strax därefter ökar lösfyndens antal. En boplats funnen vid Åloppe
nordväst om Uppsala 1902 tillhör den gropkeramiska kulturen och den yngre
stenåldern. En mängd fornfynd från främst senneolitikum och den avslutande delen
av bondestenåldern har påträffats, framförallt i den mellersta delen av västra
Uppland, som därför anses vara landskapets äldsta och tätast befolkade
stenåldersbygd. Öster och sydöst om Uppsalaslätten har man hittat rikliga fynd
av skafthålsyxor och andra stenredskap, huvudsakligen av uppländska stenarter,
men även vanliga flata yxor av flinta som importerats från Skåne eller Själland
i Danmark. Uppland saknar än så länge de stenålderssmycken av exempelvis
bärnsten som man funnit i sydligare landskap, vilket kan antyda att den dåtida
uppländska befolkningen var förhållandevis fattig. Även avsaknaden av påtagliga
spår från boskapsskötsel och sädesodling, annat än föremål som tillhör
jordbrukande kulturer, talar för den nämnda fattigdomen. Men en sådan avsaknad
är i och för sig inte särskilt ovanlig. Enstaka stenåldersfynd visar på
förbindelser mellan Uppland, Åland och Finland redan vid denna tid, men också
med Norrland liksom med Skåne eller Danmark.

Från bronsåldern har föremål hittats av brons såsom yxor, spjutspetsar och svärd
samt allehanda smycken. I sällsynta fall kan vapen ha inläggningar av guld och
smycken med mer vara av enbart guld, där några fynd är de som återfanns i
Järfälla socken, Kung Björns hög vid Håga, och i Torstuna socken. Dessa fynd
vittnar om stigande välstånd under bronsålderns senare tid, vilket även betygas
av de funna föremålens stilutveckling både i praktiskt och estetiskt hänseende.
Bronsfynden är dels av uppländskt, dels av sydskandinaviskt ursprung, men i
enstaka fall även av sydeuropeiskt ursprung. Även hällristningar (i Litslena,
Boglösa, Ramsta och Ångarns socknar) förekommer från detta tidevarv.

Fynden från den äldre järnåldern är jämförelsevis färre, men formfulländade
(halsringar av brons, järnsvärd, bronsvaser med flera). Från omkring år 500
härstammar de äldsta kända förekomsterna av säd i Uppland (korn av vete och korn
i Gamla Uppsala). Den stora folkvandringen har lämnat spår i ett gravfynd i
Tibble i Litslena socken från mitten av 300-talet. De stora guldfynd, som gjorts
i Gottröra, Hjälsta och Börstils socknar, föremål av glas, efterbildningarna av
romerska medaljer och brakteater, som hittats rikligt i Uppland liksom i det
övriga Skandinavien, betygar folkets välmåga och livliga förbindelse både åt
sydöst, med Konstantinopel, och åt sydväst, med Belgien och Frankrike.

Bland senare fynd från den yngre järnåldern är de, som hittats i båtgravarna vid
Ultuna, vid Tuna i Alsike socken och framförallt vid Vendels kyrka från 600 och
700-talen. De är anmärkningsvärda för sin gedigna prakt och sin germanska
ornamentik. Under vendeltiden anlades båtgravfälten vid Vendel och Valsgärde.
Uppsala högar är ungefär samtida och visar på en begynnande
samhällsorganisation.

Från vikingatiden finns många spår i Uppland, mest synbart i form av runstenar,
men också gamla gravhögar och boplatser. Upplands och kanske hela Nordens
viktigaste fyndplats från denna tid är Birka. Ett stort gravfält väster om
Smolensk samt andra söder om Ladoga som innehåller 800- och 900-talsfynd liknar
dem i Uppland. Ett mycket stort antal anglosaxiska, tyska och arabiska mynt samt
hela och sönderslagna silversmycken från denna tid har påträffats i Uppland,
till exempel vid Venngarn, Karlberg, Djursholm, Inedal (i Stockholm), i Estuna,
Bälinge och Fröstuna socknar och på Adelsön och Björkön.

Runstenarna, som är vanligare i Uppland än i något annat svenskt landskap,
härstammar huvudsakligen från 1000-talet. 950 uppländska runstenar blev
granskade och upptecknade fram till början av 1900-talet, av vilka två, Möjebro-
och Krogstastenarna, ristats med de äldre runorna(se futhark), en från Birka,
med de svenska och de övriga med de danska vanliga runradens tecken. Antalet har
ursprungligen varit mycket större, men flera stenar blev förstörda på grund av
vanvård. Andra stenar har använts exempelvis vid kyrkobyggen i Sigtuna, i flera
medeltida landskyrkor i Uppland och framförallt i Uppsala domkyrka.
Anmärkningsvärda uppländska runstenar är Orkestastenen (Orkesta socken),
Väsbystenen (ösby socken), med flera, som berättar om deltagare i Knut den
stores tåg till England. Många har ristats av den uppländske runmästaren Asmund
Kareson (omkring 1025), den förste, som givit runstenarna en konstnärligt
ornamentell utstyrsel.

Under vikingatiden blev svear (svenskar) kända hos grekerna, vars författare har
omnämnt svearna (svenskarna) somt rôs, liksom araberna omnämnde svenskarna som
rūs. I Nestorskrönikan framgår det i en uppräkning av olika folk att ruser
möjligen inte sågs som samma folk som svear (svenskar), eftersom de ställs
bredvid varandra som åtskilda folk.

Svearnas och senare Sveriges konung valdes vid Mora stenar i Lagga socken i
nuvarande Knivsta kommun. Under 970-talet grundas staden Sigtuna. Staden var då
säte för kung Erik Segersäll och skulle kunna kallas för Sveriges första
huvudstad.

Landskapet omfattade under medeltiden samma område som i dag förutom Ekerön, som
först år 1544 överfördes från Södermanland. På 1160-talet blir Sigtuna först
ärkebiskopssäte i Sverige och från år 1164 Uppsala. Uppsala blir därmed
medelpunkt för den nya religionen kristendomen i Sverige. Upplands stormän
bekämpade den svenska kungamakten på 1200-talet men kuvades och kom senare att
utgöra ett statsbärande skikt. Senast under 1200-talet börjar staden Stockholm
växa fram. Det sedvanliga året för stadens grundande är år 1252. År 1477 grundas
Uppsala universitet. Uppsala förblir Sveriges intellektuella medelpunkt i flera
århundraden därefter.

Från början ansågs Upplands sydgräns löpa precis söder om Södermalm men från
1600-talet har den ansetts löpa tvärs över Gamla stan. Under stormaktstiden
anläggs många slott och herresäten i Uppland och adelns ägor utökas. Huvudstaden
Stockholm växer snabbt. Under 17- och särskilt 1800-talen växer Upplands
befolkning kraftigt och urbaniseringen tilltar. Upplands industrialisering var
från början knuten till förädlingen av järn.

Åldern på Uppland som landskap är okänd, likaså dess indelningar. Första gången
Uppland omtalas i skrift är i Upplandslagens stadfästelsebrev, där det talas om
"dem som bo i Upplands tre folkland", alltså Attundaland, Fjädrundaland,
Tiundaland. Av namnen att döma borde folklanden ursprungligen bestått av åtta,
fyra respektive tio hund. Enligt Upplandslagen skulle varje hundare utrusta 4
skepp, vilka av ordet att döma bör ha bemannats med 100 eller 120 man. De tre
folklanden är tidigast kända i en latinsk text från omkring 1120.

Då vi tidigast får kunskap om Upplands hundaren i början av 1300-talet är
hundradena: Våla, Tierp, Vendel, Oland, Rasbo, Norunda, Närdinghundra, Vaksala,
Bälinge, Ulleråkers och Hagunda härader i Tiundaland; Lyhundra, Sjuhundra,
Ärlinghundra, Seminghundra, Sollentuna, Vallentuna, Färentuna och Bro härader i
Attundaland, samt Simtuna, Torstuna, Trögd och Åsunda härader i Fjärdrundaland.

Ekerön överfördes 1544 från Södermanland, och Åsön där Södermalm ligger hörde
troligen ursprungligen till Uppland. Under 1300-talet räknades Gästriklands
kustland i juridiskt hänseende till Uppland.

Landskapets centrala och norra del tillhör Uppsala län. Den östra och södra
delen tillhör Stockholms län. Östra delen av Sala kommun i Västmanlands län
ligger i västligaste Uppland. Några öar i Mälaren, som Oknön, tillhör
Södermanlands län.

I anslutning till kommunreformen 1971 skedde överföringar från Stockholms län
till Uppsala län, liksom från Västmanlands län till Uppsala län. Heby kommun
överfördes 2007 från Västmanlands län till Uppsala län.

Följande städer i landskapet med gamla stadsprivilegier inrättades som
stadskommuner när 1862 års kommunalförordningar trädde i kraft:

Under 1900-talet fick en del framväxande förortssamhällen även stadsstatus,
nämligen Djursholms stad (1914), Lidingö stad (1926), Sundbybergs stad (1927)
och Solna stad (1943). Dessa sentida stadsbildningar fick ingen egen
jurisdiktion, utan lydde fortsatt under respektive häradsrätt. Även många av de
mindre städerna förlorade långt före år 1971 sina rådhusrätter. Öregrund och
Östhammar lades under landsrätt redan 1920, och därpå följde Norrtälje, Sigtuna
och Vaxholm 1948 samt Enköping 1963.

Uppland ligger i östra Svealand i östra Sverige. Landskapet gränsar i söder till
Södermanland, i väster till Västmanland, i norr till Gästrikland och i öster
till Östersjön. Uppland har en kort landgräns mot landskapet Åland i Finland.
Gränsen i fråga går över en liten ö kallad Märket. Uppland når dock inte fram
till det gränskors där Uppsala län, Gävleborgs län, Dalarnas län och
Västmanlands län möts, vilket innebär att den inte har gräns mot Dalarna.

Uppland är ett lindrigt kuperat slättland, som i de mellersta och norra delarna
på få ställen höjer sig till 50 meter över havet, men i sydöst finns bergshöjder
som når 70 meter och i den västra delen ända till nära 100 meter. Upplands
berggrund är bildat av urberg som delades upp genom flera förkastningar.
Inlandsisen har slipat bort alla större kanter. När isen drog sig tillbaka
lämnade det sitt medförda material som moräner. Vid flera ställen finns på dessa
moräner skikt av lera som är upp till 100 meter tjocka. Dessa skikt tillkom
efter istiden när området var täckt av hav. I samband med den postglaciala
landhöjningen höjde sig området ur havet.

Uppland tillhör tre vattenområden. Det norra, som är av liten omfattning, flyter
Dalälven genom och har endast en större vattensamling, Tämnaren (36 meter över
havet), varifrån i nordöstlig riktning Tämnarån flyter. Inom det östra
vattenområdet, som är av mindre bredd, är vattendragen många, men mindre
betydande. De största rinner norrut, såsom Olandsån och Skeboån. Den största
sjön inom området är Erken (11 meter över havet). Landskapets övriga del tillhör
Mälarens avrinningsområde. Dess största vattendrag är Fyrisån, som faller ut i
Ekoln, vilken är en förgrening av Mälaren. Mindre vattendrag faller även ut i
Mälarens övriga mot norr inskjutande vikar, såsom Ekolsundsfjärden och
Svinnegarnsfjärden. Ett stort antal av Mälarens öar tillhör Uppland, till
exempel Lovön, Färingsön, Ekerön-Kersön-Munsön, Björkön, Adelsön, Grönsön och
Arnön. Även den östra kusten är genomträngd av flera vikar och i synnerhet på
den sydöstra sidan som är omgärdad av en vidsträckt skärgård. Norr om denna
inskjuter mot väst Norrtäljeviken och mot norr Björköfjärden, som genom Väddö
kanal står i förbindelse med Ortalaviken och Singöfjärden, genom vilka Björkön
och Väddölandet samt Singön är skilda från fastlandet.

I den inre delen finns Uppsalaslätten som är uppkallad efter sitt läge omkring
staden Uppsala. Uppsalaslätten är mycket bördig och på flera ställen väl
bebyggd. I norr och nordöst är landskapet flackt och flerstädes sumpigt, stenigt
och svårtillgängligt.

Berggrunden består huvudsakligen av granit, men särskilt i kustlandet förekommer
också gnejs. Den är genomsatt av talrika spricksystem, som bestämmer landskapets
relief och kustlinjer.

Uppland befinner sig söder om Norrlandsgränsen. Floran påverkas såväl av
ängsmark som skogsmark. Större skogsområden består främst av granar och tallar.
Vid skogskanterna dominerar lövträd som asp, al och björk. Den höga
befolkningstätheten och utbredda stadsbebyggelsen hart medfört stor påverkan på
trädsorter och blommor. Omfattande plantering av ek präglar flera områden.

Havsörnen är Upplands landskapsdjur. Den hittas främst längst Östersjökusten.
Sammanlagt har knappt 340 fågelarter observerats i landskapet. Artrika
fågelsjöar är exempelvis Hjälstaviken, Vendelsjön och Angarnssjöängen. Upplands
landsskapsfisk är aspen, som är sällsynt men förekommer i flera åar.

Upplands folkkultur är mycket växlande. Den kan uppvisa nordsvenska företeelser
(kubbstolar, stolpbodar, hölador med sneda väggar samt ännu på 1800-talet
fäbodväsen) liksom sydligare sådana, exempelvis skiftesverk. I Bälinge, Våla,
Simtuna och Örbyhus härader var fäbodväsendet lika välutvecklat som i de
angränsande delarna av Gästrikland och Dalarna fram till laga skiftet i Uppland
på 1830 till 40-talet. Därefter avstannade utvecklingen eller gick bakåt. I
Bälinge härad omvandlades fäbodarna till fäbodbackstugor (C Möre 1994). I
Roslagen varvas ålderdomliga drag i till exempel folkkonst och folkdräkt med
nyheter som lånats in från andra sidan Östersjön, bl.a. de ofta rikt snidade,
plana linfästena. Upplands många sjöar och omfattande skärgårdar har i hög grad
präglat det uppländska köket och kosthållningen. Närmare 80 % av recepten från
landskapet upptas av fiskrätter i den äldre matkulturens böcker.

Upplänningarna ansågs vara snåla, ogina och ohjälpsamma, och särskilt dåligt var
deras anseende hos luffarna. De hade en visa om sig själva:



https://sv.wikipedia.org/wiki/Europeisk_st%C3%B6r

Europeisk stör (Acipenser sturio) är en utrotningshotad art av släktet
Acipenser, som kan uppnå en längd av 3,5 meter. Den är en anadrom fisk som lever
i havet men återvänder till floder för att leka. Idag finns det bara ett vilt
bestånd kvar, i Garonne i Frankrike. Arten stör ska inte förväxlas med andra
störartade fiskar, som ibland kan bli benämnda "stör"; detta gäller bland annat
rysk stör (Acipenser gueldenstaedti) och hus (husblosstör, beluga).
Trivialnamnet är omdiskuterat; arten kallas även bara stör.

Den europeiska stören föds och leker i sötvatten, men lever resten av sitt liv i
havet. En gång i tiden hade den ett stort utbredningsområde som sträckte sig
utmed kusterna av norra Atlanten, i Medelhavet och Svarta havet. Idag finns bara
ett bestånd kvar, i Garonne i Frankrike.

Den europeiska stören är en långsmal, rundaktig, tandlös fisk med spetsig nos
och den kan uppnå en längd av 3,5 meter. Idag blir få fiskar längre än 2,15 m
för honorna, 1,5 m för hanarna. Kroppsfärgen är brungrön till svartaktig på
ryggen med ljusa, silveraktiga sidor och vitaktig undersida. På bakkroppen
sitter ryggfenan med 30–44 mjuka fenstrålar. Analfenan har 23–30 mjuka
fenstrålar. Kroppen saknar fjäll men har i stället fem längsgående rader med
pansarliknande benplattor, 9–13 på ryggåsen, 24–44 på vardera sidan och 9–11 på
buken. Framför den lilla munnen, mittemellan denna och nosspetsen, finns fyra
skäggtömmar. Arten kan bli mycket gammal; högsta kända ålder är 100 år.

Arten lever i salt- och brackvatten nära kusten samt i flodmynningar, men går
upp i floder för att leka. Under normala förhållanden leker hanen första gången
vid 10–12 års ålder och honan vid 14–18. Förmodligen kan hanar leka med två års
mellanrum och honorna med tre till fyra års mellanrum. Leken sker i april till
juli. Under leken intar den ingen föda. Ute till havs lever den av bottendjur
som blötdjur, kräftdjur, havsborstmaskar och småfisk. Likt många andra störar
använder den sina skäggtömmar för att rota efter föda, vilken den sedan suger
upp med munnen, som formas till ett utskjutande rör.

Den europeiska stören var fram till början av 1900-talet en viktig fisk för det
kommersiella fisket. Idag finns bara ett bestånd kvar, i Garonne i Frankrike.
Den senaste kända leken skedde där 1994; nästa lek väntas inte ske förrän 2014.
Populationen minskar och den uppskattas till mellan 20 och 750 vuxna individer
(2010). Den globala populationen har minskat med 90% under de senaste 75 åren,
främst på grund av habitatförluster, tillsammans med föroreningar och fiske. En
av de främsta hoten är att den tas som bifångst. På grund av detta kategoriserar
IUCN arten som akut hotad ("CR", underkategorier "A2cde"+"B2ab(ii,iii,v)"). Det
pågår ett uppfödningsprogram för att rädda arten och 1995 samt 2007 till 2009
släpptes uppfödda störar ut i det vilda.

Arten förväxlas ofta med andra störarter inom släktet Acipenser som sterlett
(Acipenser ruthenus), rysk stör (Acipenser gueldenstaedti) och atlantisk stör
(Acipenser oxyrhinchus), främst på grund av att dessa arter ofta bara refereras
till som "stör". Exempelvis fångades en stör den 9 april 2009 i Östersjön nära
Öland som visade sig vara en rysk stör (Acipenser gueldenstaedti). Den 4 juni
2011 fångades en vuxen 148 cm lång stör med nät utanför Enånger, ett par mil
söder om Hudiksvall men det är oklart vilken art det rör sig om.

Beträffande atlantisk stör finns det ytterligare en källa till missförstånd.
Länge trodde man att det idag utdöda beståndet av stör i Östersjön var av denna
art, men studier har visat att beståndet bestod av atlantisk stör. På grund av
detta skiljer sig uppgifterna om trivialnamn i olika källor. ArtDatabanken med
flera, förordar namnet "atlantisk stör" för A. oxyrhynchus och "europeisk stör"
för A. sturio, medan andra instanser, däribland Naturhistoriska riksmuseet,
rekommenderar "stör" för A. oxyrhynchus och "atlantstör" för A. sturio. Många
källor som använder trivialnamnen "atlantstör", "stör" eller "vanlig stör" gör
det i tron om att de refererar till A. sturio men eftersom dessa källor ofta
refererar till beståndet i Östersjön så skulle dessa tre trivialnamn lika gärna
kunna vara synonymer för A. oxyrhynchus. I denna artikel följs ArtDatabankens
rekommendationer.



https://sv.wikipedia.org/wiki/Deep_Purple

Deep Purple är ett hårdrocksband som bildades 1968 i Hertford, England,
Storbritannien. Gruppen har vid sidan av Black Sabbath och Led Zeppelin räknats
som en av de tre stora 70-talsgrupperna inom hårdrocken; dessa grupper lade
grunden för stilen, inspirerade av kanske främst Jimi Hendrix och Cream. Bandet
spelade till en början progressiv rock, men bytte till hårdrock 1970. 1975
listades gruppen i Guinness Rekordbok som "världens mest högljudda band", efter
en konsert på Rainbow Theatre i London 1972. Gruppen har sålt över 100 miljoner
album över hela världen varav över 17,5 miljoner i USA. 2016 blev Deep Purple
invalda i Rock and Roll Hall of Fame and Museum, efter att ha varit nominerade
tre gånger – 2012, 2013 och 2015.

Bandet har varit med om många medlemsbyten och ett åtta år långt uppehåll
(1976–1984). Medlemsuppsättningarna mellan 1968 och 1976 är kända som Mark I,
II, III och IV. Mark II, som är den kommersiellt mest framgångsfulla
uppsättningen, bestod av Ian Gillan (sång), Jon Lord (orgel), Roger Glover
(bas), Ian Paice (trummor) och Ritchie Blackmore (gitarr). Mark II var aktiva
mellan 1969 och 1973, 1984–1989 och slutligen 1992 till 1993. I
originaluppsättningen återfanns Rod Evans (sång) och Nick Simper (bas), mellan
1974 och 1976 var David Coverdale (sång) och Glenn Hughes (bas) med i bandet
(Tommy Bolin ersatte Blackmore 1975) och mellan 1989 och 1992 var Joe Lynn
Turner sångare i gruppen. Sedan gitarristen Steve Morse 1994 rekryterats till
bandet har gruppen varit stadigare. Lord lämnade Deep Purple 2002 och bandet
består idag av Gillan, Glover, Morse, Paice och Don Airey (orgel).

Ett särdrag i Deep Purples musik, som skiljer dem från Led Zeppelin eller Black
Sabbaths stil och som går igen i senare hårdrock, är influenserna från barockens
musik, uttryckt som långa dueller mellan gitarr och orgel. Tydliga exempel på
detta hörs i låtarna "Speed King", "Highway Star", "Lazy" och "Burn".

1967 kontaktade trummisen Chris Curtis, som tidigare spelat med The Searchers,
affärsmannen Tony Edwards i hopp om att han skulle kunna vara manager åt det nya
bandet Roundabout som han höll på att bilda. Curtis vision var en supergrupp där
bandmedlemmarna kom och gick, som en musikalisk rondell (Roundabout). Edwards
tyckte att det hela lät som en bra idé och finansierade satsningen tillsammans
med John Coletta och Ron Hire. Först rekryterades den klassiskt skolade
organisten Jon Lord, som tidigare spelat med Artwoods. Kort därefter anslöt sig
gitarristen Ritchie Blackmore, som blivit övertalad att åka från Hamburg för att
göra en audition, till gruppen. Blackmore började vid den här tiden bli en känd
studiomusiker och hade tidigare spelat med The Outlaws, Screaming Lord Sutch och
Neil Christian. Curtis fick till slut, på grund av sitt oberäkneliga beteende,
lämna gruppen, men Lord och Blackmore var entusiastika och värvade fler
bandmedlemmar samtidigt som Tony Edwards fortsatte som manager. Som basist,
föreslog Lord Nick Simper, med vilken han hade spelat i ett band som hette The
Flower Pot Men. Simper hade tidigare spelat i Johnny Kidd and the Pirates och
överlevde en bilkrasch som dödade Kidd. Simper hade känt Blackmore sedan början
av 1960-talet då hans första band, The Renegades, debuterat ungefär samtidigt
som ett av Blackmores tidiga band, The Dominators. Bobby Woodman var
förstahandsvalet som trummis, men under auditionerna för en sångare, kom Rod
Evans med sin trummis, Ian Paice. Blackmore hade tidigare sett Paice live i
Tyskland 1966 och var imponerad av 18-åringens trummande. Medan Woodman var ute
och köpte cigaretter, ordnade Blackmore snabbt en audition för Paice. Både Paice
och Evans fick sina respektive jobb, och bandet var nu fullständigt.

Bandet började på allvar i mars 1968 i Deeves Hall, ett hus på landet i South
Mimms, Hertfordshire. Bandet bodde, skrev låtar och övade i Deeves Hall, som var
utrustat med de senaste Marshall-förstärkarna. Efter en kort turné i Danmark och
Sverige i april, där de fortfarande var bokade under namnet Roundabout, föreslog
Blackmore ett nytt namn; Deep Purple, efter sin mormors favoritlåt. Gruppen hade
beslutat att välja ett namn efter att alla hade skrivit varsitt förslag på en
anslagstavla. Näst efter Deep Purple var "Concrete God", som bandet dock tyckte
var för hårt.

I maj 1968 började gruppen spela in sitt debutalbum Shades of Deep Purple i
Marble Arch, London. Albumet släpptes i juli och bandet gav ut låten "Hush" som
singel. I september nådde låten plats fyra på Billboard Hot 100 och plats två i
Kanada, och albumet nådde som bäst plats 24 på Billboard 200. Den efterföljande
månaden bokades Deep Purple som förband till Creams Goodbye-turné. Samtidigt som
gruppen turnerade gavs bandets andra studioalbum The Book of Taliesyn ut. I
Storbritannien släpptes albumet dock året därpå. I USA nådde albumet som bäst
plats 38 och i Kanada plats 21. 1969 släpptes gruppens tredje studioalbum, Deep
Purple. På låten "April" återfinns stråkar och träblås vilket visade Lords
klassiska influenser. Bandet spelade också in en singel, "Emmaretta", uppkallad
efter Emmaretta Marks som just då ingick i musikalen Hair och som Evans försökte
förföra. Detta skulle också bli den sista inspelningen av Mark I. Efter en turné
i USA gick gruppens amerikanska skivbolag, Tetragrammaton, i konkurs. På grund
av detta och dålig promotion sålde albumet mindre bra och hamnade utanför
topp-100 i USA. Under turnén hade Lord, Blackmore och Paice ett möte där de
diskuterade om att styra gruppen mot en tyngre inriktning. De tre kände att
Evans och Simper inte skulle passa bra i den nya riktningen och de båda blev
ersatta under sommaren. Paice konstaterade, "En förändring var tvungen att
komma. Om de inte hade lämnat, skulle bandet ha fallit ihop.""

Sångaren Terry Reid erbjöds en plats i bandet av Blackmore, men tackade nej på
grund av kontraktskyldigheter. Bandet hittade senare Ian Gillan som sjöng i
Episode Six, ett band som redan givit ut ett flertal singlar i Storbritannien
utan att ha lyckats slå igenom. Gillan hade tidigare, när Deep Purple först
bildades, blivit tillfrågad av Simper. Gillan hade dock vid den tidpunkten sagt
att han trodde mer på Episode Six. Trummisen i Epidsode Six, Mick Underwood,
introducerade bandet för Gillan och basisten Roger Glover. Detta innebar slutet
för Episode Six och Underwood kände samvetskval i nästan ett helt årtionde.
Gillan rekryterade honom dock till sitt nya projekt Gillan i slutet av
1970-talet. Mark II var nu komplett och gav ut en första singel, "Hallelujah",
skriven av Roger Greenway och Roger Cook. Singeln floppade dock och Blackmore
sade till tidningen Record Mirror att gruppen behövde ha ett "kommersiellt album
i Storbritannien" och beskrev låten som "mitt emellan" vad bandet normalt skulle
göra, men med en lite mer kommersiell riktning. Bandet fick välbehövlig
publicitet i september 1969, med Concerto for Group and Orchestra, en tre satser
lång epos skriven av Lord som ett soloprojekt av och med bandet på Royal Albert
Hall med Royal Philharmonic Orchestra, under ledning av Malcolm Arnold.
Tillsammans med Five Bridges av The Nice, var det en av de första samarbetena
mellan ett rockband och en orkester. Detta livealbum blev bandets första album
som lyckades ta sig in på listorna i Storbritannien. Gillan och Blackmore var
emellertid inte speciellt glada över att bandet vid den tiden var känt som "en
grupp som spelade med orkestrar". Trots detta, skrev Lord Gemini Suite, ett nytt
orkester/gruppsamarbete i samma anda, för Deep Purple i slutet av 1970. 1975
sade Blackmore att han inte tyckte att Concerto for Group and Orchestra var
dålig men att Gemini Suite var hemsk och väldigt osammanhängande. Glover hävdade
senare att Lord hade visat sig som en ledare för bandet under de första åren.

Kort efter konserten med Royal Philharmonic Orchestra började Deep Purple vad
som skulle komma att bli ett hektiskt turnerande och inspelande under de
kommande tre åren. Deras första studioalbum under denna period var Deep Purple
in Rock, som gavs ut i mitten av 1970. Titeln stöds av albumets Mount
Rushmore-inspirerade omslag, och innehöll konsertfavoriter som "Speed King",
"Into the Fire" och "Child in Time". Bandet gav också ut singeln "Black Night",
som slutligen gav Deep Purple en topp-10 hit i Storbritannien. Samspelet mellan
Blackmores gitarr och Lords distade orgel, tillsammans med Gillan skrikiga sång
och rytmsektion bestående av Glover och Paice, gjorde att bandet nu började få
en unik identitet som ytterligare separerade dem från sina tidigare album.
Tillsammans med Zeppelins Led Zeppelin II och Sabbaths Paranoid, kodifierades
genren heavy metal med In Rock.

I juli 1971 släpptes gruppens femte studioalbum, Fireball. Både titelspåret
"Fireball" och "Strange Kind of Woman" gavs ut som singlar. Den sistnämnda gavs
aldrig ut på albumet, men spelades in under samma session. "Strange Kind of
Woman" nådde plats åtta på den brittiska singellistan.

Bara några veckor efter att Fireball givits ut spelade gruppen redan nya låtar
som planerades för nästkommande album. En låt, "Highway Star", spelades under
första konserten på Fireballturnén. Låten skrevs i turnébussen på väg till en
spelning i Portsmouth efter en journalist frågat: "Hur skriver ni era låtar?"
Tre månader senare, i december 1971, åkte bandet till Schweiz för att påbörja
inspelningarna av Machine Head. Albumet skulle ha spelats in på ett kasino i
Montreux, men kasinot brann ner under en konsert med Frank Zappa. Albumet
spelades då istället in på ett närliggande hotell. Denna incident inspirerade
gruppen att skriva låten "Smoke on the Water", som blev den sista låten som
skrevs för skivan. När albumet spelades in hade gruppen endast funnits i tre och
ett halvt år, ändå var det gruppens sjätte studioalbum.

Machine Head kom att bli ett av bandets mest kända album; det nådde plats 1 på
den brittiska singellistan, plats 7 i USA och innehåller flera av Deep Purples
mest kända låtar, såsom "Highway Star", "Space Truckin'", "Lazy" och "Smoke on
the Water". 1972 gjorde Deep Purple fyra turnéer i USA och i augusti samma år
gjorde gruppen även en kort turné i Japan. De tre konserterna i Japan spelades
in och återfinns på livealbumet Made in Japan, som gavs ut i slutet av 1972.
Ursprungligen var tanken att skivan bara skulle släppas i Japan, och då under
titeln "Live in Japan". Albumet är en av rockhistoriens mest populära och mest
sålda livealbum. 1973 gav gruppen ut sitt sjunde studioalbum, Who Do We Think We
Are, som innehöll hitlåten "Woman from Tokyo". Men gruppen började vid den här
tiden få svårt att samarbeta på grund av interna stridigheter och utmattning.
Efter succéerna med Machine Head, Made in Japan och Who Do We Think We Are var
Deep Purple det band som sålde mest i USA under 1973.

Gillan sade i en intervju 1984 att bandet blev pressat av managementbolag att
snabbt bli klara med Who Do We Think We Are och att därefter turnerna, trots att
gruppen behövde ta en paus. Gillan sa skriftligt upp sig redan under hösten
1972, men lovade att fullfölja de redan inbokade konserterna. När turnén i Japan
sommaren 1973 var över lämnade även Glover bandet.

Basisten och sångaren Glenn Hughes rekryterades från bandet Trapeze. Enligt Ian
Paice, hade Glover berättade för honom och Lord några månader innan hans
officiella avgång att han ville lämna bandet, så de hade redan börjat gå
Trapezes konserter. Efter att ha värvat Hughes övervägde de att fortsätta som en
kvartett med Hughes som både sångare och basist. Enligt Hughes, blev han
övertalad om att gå med i Deep Purple i tron om att bandet skulle försöka få med
Paul Rodgers från Free som medsångare, men Rodgers hade då precis bildat Bad
Company. Istället hölls auditions för att hitta en sångare och valet föll
istället på den då okände David Coverdale, främst på grund av att Blackmore
gillade hans maskulina bluesröst.

Den nya uppsättningen, Mark III, påbörjade under våren 1974 en turné med
konserter i bland annat Madison Square Garden och Nassau Coliseum. Därefter var
bandet huvudakt på festivalen California Jam på Ontario Motor Speedway den 6
april 1974. Festivalen lockade över 250.000 människor och under festivalen
spelade också Black Sabbath, The Eagles, Emerson, Lake & Palmer, Earth, Wind &
Fire, Seals and Crofts, Rare Earth och Black Oak Arkansas. Delar av konserten
tv-sändes på ABC i USA, och exponerade bandet till en bredare publik. Mark III:s
första album, Burn, blev mycket framgångsrikt (det var bandet andra studioalbum,
efter Machine Head, att ta sig in på topp-10 i USA), och följdes av ytterligare
en världsturné. Titelspåret "Burn", som öppnar albumet, var en medveten satsning
av bandet att omfamna den progressiva stilen som var populärt vid denna tidpunkt
med band som Yes, ELP och Genesis. "Burn" har ett komplext arrangemang som
frambringade samtliga bandmedlemmars musikaliska virtuositet, särskilt
Blackmores klassiskt influerade gitarrspel. På albumet sjunger Hughes och
Coverdale stämsång och inslag av funk och blues presenterades också, ett sound
som var ännu tydligare på Stormbringer som gavs ut i slutet av 1974. Förutom
titelspåret, hade Stormbringer album ett antal låtar som spelades mycket i
radio; "Lady Double Dealer", "The Gypsy" och "Soldier of Fortune." Blackmore var
dock missnöjd med hur gruppens sound utvecklats och gick offentligt ut och sade
att han ogillade albumet. Som ett resultat av detta, lämnade han bandet den 21
juni 1975 för att så småningom bilda ett eget band med Ronnie James Dio från
Elf, som fick namnet Rainbow.

Blackmore gjorde sin sista konsert 7 april 1975 och ersattes senare av den
amerikanske gitarristen Tommy Bolin. Innan Bolin värvades, övervägde gruppen att
ta Clem Clempson (Colosseum, Humble Pie), Zal Cleminson (The Sensational Alex
Harvey Band), Mick Ronson (David Bowie & The Spiders From Mars) eller Rory
Gallagher som gitarrist.

Det finns åtminstone två versioner om hur rekryteringen av Bolin gick till:
Coverdale påstår sig ha varit den som föreslagit Bolin. "Han kom in, tunn som en
kratta, hans hår var färgat grönt, gult och blått med fjädrar i. Bredvid honom
fanns denna fantastiska Hawaiianska tjej i en virkad klänning utan någonting
under. Han kopplade in till fyra 100-watts Marshall-stackar och... jobbet var
hans". Men i en intervju som publicerades av Melody Maker i juni 1975 hävdade
Bolin själv att han gått på audition efter en rekommendation från Blackmore.
Bolin hade tidigare varit medlem i många numera bortglömda band; Denny & The
Triumphs, American Standard och Zephyr som gav ut tre album mellan 1969 och
1972. Innan Deep Purple, var Bolin mest känd som studiomusiker och hade spelat
på Billy Cobhams jazzfusionalbum Spectrum, och på två album av James Gang; Bang
och Miami. Han hade också jammat med berömdheter som Dr. John, Albert King, The
Good Rats, Moxy och Alphonse Mouzon, och var upptagen med arbetet på sitt första
soloalbum, Teaser, då han accepterat inbjudan att gå med i Deep Purple.

I oktober 1975 gavs gruppens tionde studioalbum ut, Come Taste the Band. Trots
blandade recensioner och en medelmåttig försäljning (plats 19 i Storbritannien
och plats 43 i USA), återupplivades bandet igen och fick en ny, funkig karaktär
till dess hårda rock. Bolins inflytande var avgörande, och med uppmuntran från
Hughes och Coverdale, skrev gitarristen mycket av materialet till albumet. Bolin
hade dock problem med droger, vilket gjorde att bandets konserter höll en mycket
ojämn kvalité.

Efter en kort turné i England avslutats i Liverpool 15 mars 1976 bröt gruppen
upp. Detta hade de två kvarvarande originalmedlemmarna Jon Lord och Ian Paice
beslutat en tid innan sista konserten, men beslutet offentliggjordes först i
juli 1976. Efter att Bolin avslutat inspelningarna av sitt andra soloalbum,
Private Eyes, avled han 4 december 1976 av en överdos, 25 år gammal. Bolin var
vid denna tid förband åt Jeff Beck och gjorde sitt sista scenframträdande 3
december.

Efter gruppens uppbrott fortsatte de flesta av medlemmarna att bilda och spela i
andra band såsom Rainbow, Whitesnake, Black Sabbath och Gillan. Det fanns dock
ett antal försök att få bandet att återförenas, särskilt med återupplivandet av
hårdrocksmarknaden i slutet av 1970-talet och början av 1980-talet. 1980 dök en
turnerande version av bandet upp, med Rod Evans som enda medlem som hade
någonsin varit med i Deep Purple. Detta slutade så småningom i rättsliga
åtgärder från det legitima Deep Purple över obehörig användning av namnet. Evans
dömdes att betala ett skadestånd på 672000 dollar för att ha använda bandnamnet
utan tillstånd.

I april 1984 åtta år efter nedläggningen av Deep Purple, tog en fullskalig
återförening vid med Mark II-uppsättningen av bandet med Gillan, Lord,
Blackmore, Glover och Paice. Den reformerade gruppen tecknade ett globalt avtal
med PolyGram, med Mercury Records som gav ut albumen i USA, och Polydor Records
i Storbritannien och andra länder. Albumet Perfect Strangers spelades in i
Vermont och gavs ut i oktober 1984. Albumet sålde mycket bra (nådde nummer 5 i
Storbritannien och nummer 17 i USA) och inhöll singlarna och konsertfavoriterna
"Knockin' At Your Back Door" och "Perfect Strangers". En återföreningsturné
följde, med start i Australien och som slingrade sig över till Nordamerika och
sedan till Europa den följande sommaren. Ekonomiskt var turnén också en enorm
framgång. I USA var det bara Bruce Springsteens Born in the U.S.A. Tour som
inbringade mer pengar än denna turné. Den brittiska hemkomsten såg bandet spela
en konsert på Knebworth den 22 juni 1985 (med support från Scorpions, UFO och
Meat Loaf), där vädret var dåligt (skyfall och lera) framför 80.000 fans.
Spelningen kallades "Return Of The Knebworth Fayre".

Därefter gav bandet ut The House of Blue Light 1987 som följdes av en
världsturné (som dock fick avbrytas då Blackmore brutit ett finger på scenen
efter att ha försökt ta emot sin gitarr när han slängt upp den i luften). Ett
livealbum, Nobody's Perfect, tagen från flera konserter under denna turné gavs
ut 1988. I Storbritannien gavs en nyinspelad version av "Hush" ut för att fira
bandets 20-årsjubileum. 1989 fick Gillan sparken då hans relation med Blackmore
återigen surnat och deras musikaliska skillnader hade avvikit för långt. Först
hade bandet avsett att rekrytera Survivors frontman Jimi Jamison som Gillans
ersättare, men detta gick aldrig i lås på grund av komplikationer med Jamison
skivbolag. Så småningom, efter auditions från flera kända sångare, däribland
Brian Howe (White Spirit, Ted Nugent, Bad Company), Doug Pinnick (King's X),
australierna Jimmy Barnes (Cold Chisel) och John Farnham (Little River Band),
Terry Brock (Strangeways, Giant) och Norman "Kal" Swann (Tytan, Lion, Bad Moon
Rising), fick den före detta Rainbow-sångaren Joe Lynn Turner jobbet. Denna
uppsättning, Mark V, spelade bara in ett album, Slaves and Masters (1990) och
turnerade därefter. Albumet uppnådde inga större framgångar och nådde bara plats
87 i USA, gruppens sämsta notering sedan 1970 då Deep Purple in Rock gavs ut.

När man turnerat klart med Slaves & Masters tvingades Turner att lämna bandet då
Lord, Paice, Glover och även skivbolaget ville ha Ian Gillan tillbaka till
gruppens 25-årsjubileum. Blackmore gav efter och fick 250 000 dollar på sitt
bankkonto och gruppen gav 1993 ut The Battle Rages On. Gillan hade dock
omarbetat mycket av materialet som hade skrivits med Turner till albumet.
Blackmore tröttnade då han tyckte att Gillans bidrag var mindre melodiska, och
lämnade bandet för gott efter en konsert i Helsingfors den 17 november 1993. Joe
Satriani tog över efter Blackmore under en kommande turné i Japan i december och
en turné i Europa 1994. Bandet ville ha kvar Satriani men hindrades på grund av
sitt kontrakt med Epic Records. Istället anslöt Steve Morse som tidigare spelat
i Kansas och Dixie Dregs.

Morses ankomst återupplivade bandet kreativt, och 1996 gavs ett nytt album med
titeln Purpendicular ut, som uppvisade en mängd olika musikstilar, även om det
aldrig gjorde någon större succé i USA. Därefter släppte den nya Mark
VII-gruppen livealbumet Live at The Olympia '96. Med en uppfräschad låtlista att
turnera med, hade Deep Purple flera framgångsrika turnéer under resterande del
av 1990-talet och gav ut det lite hårdare albumet Abandon 1998. 1999,
återskapade Lord, med hjälp av ett holländskt fan, som också var en
musikforskare och kompositör, Marco de Goeij, Concerto for Group and Orchestra,
då det ursprungliga partituret tappats bort. Det framfördes återigen på Royal
Albert Hall i september 1999, denna gång med London Symphony Orchestra under
ledning av Paul Mann. Konserten innehöll också låtar från varje medlems
solokarriär, samt ett kort set av Deep Purple, och konserten gavs ut 2000 Live
at the Royal Albert Hall.

De kommande åren turnerade Deep Purple flitigt ända till år 2002 då Jon Lord
meddelade att han lämnat gruppen för att påbörja egna projekt (mestadels
orkesterarbeten). Lord överlämnade sin Hammondorgel till sin ersättare,
veteranen Don Airey (Rainbow, Ozzy Osbourne, Black Sabbath, Whitesnake), som
tidigare vikarierat i Deep Purple när Lord skadat sitt knä 2001. År 2003 släppte
Deep Purple sitt första studioalbum på fem år (Bananas) och började omedelbart
att turnera för att promota albumet. EMI Records vägrade att förlänga kontraktet
med Deep Purple, möjligen på grund av att Bananas sålt lägre än förväntat. In
Concert with the London Symphony Orchestra sålde mer än Bananas. De flesta
låtarna som spelas under bandet livekonserter består av gammalt material som
gavs ut i början av 1970-talet. I juli 2005 spelade bandet på Live 8-galan i
Barrie och i oktober samma år gavs Rapture of the Deep ut, gruppens artonde
studioalbum. I USA sålde albumet 2500 exemplar under den första veckan medan det
i Storbritannien sålde i 3500 exemplar och 1200 exemplar under veckan därefter.

I februari 2007 bad Gillan fans att inte köpa livealbumet Come Hell or High
Water som gavs ut av Sony Music. Detta var en inspelning av bandets framträdande
på NEC i Birmingham 1993. Inspelningar av denna konsert har tidigare släppts
utan hjälp från Gillan eller övriga medlemmar i bandet, men han sade: "Det var
en av de lägsta punkterna i mitt liv – alla våra liv faktiskt". Under 2011
besökte Deep Purple 48 länder. Fram till maj 2011 var bandmedlemmarna oeniga om
huruvida de skulle göra ett nytt studioalbum eller inte, eftersom de egentligen
inte skulle tjäna några pengar på det längre. Roger Glover uppgav att Deep
Purple borde göra ett nytt studioalbum "även om det kostar oss pengar."

I början av 2011 sade både David Coverdale och Glenn Hughes till VH1 att de
skulle vilja återförenas med Mark III-uppsättningen vid rätt tillfälle, såsom en
välgörenhetskonsert.

Efter en flera låtskrivarsessioner i Europa beslutade Deep Purple att göra
inspelningar under sommaren 2012, och bandet meddelade att det nya studioalbumet
skulle ges ut 2013. Steve Morse meddelade i den Franska tidningen Rock Hard att
det nya albumet skulle produceras av den högt respekterade Bob Ezrin, som är
känd för sina verk med Alice Cooper, Kiss och Pink Floyd. Den 16 juli 2012 dog
en av bandets grundare, Jon Lord, i London, vid 71-års ålder. I december 2012
avslöjade Roger Glover i en intervju att bandet har avslutat arbetet med 14
låtar för ett nytt studioalbum. 26 april 2013 gavs Deep Purples 19:e
studioalbum, Now What?! ut och gav bandet dess bästa listplaceringar i både
Storbritannien och USA sedan Slaves and Masters gavs ut, 23 år tidigare.

Efter att ha varit nominerade till Rock and Roll Hall of Fame and Museum både
2012 och 2013, men misslyckats få tillräckligt med röster för att bli invalda,
meddelades det till slut i december 2015 att gruppen blivit invald. Av bandets
originalmedlemmar, från Mark I-sättningen, valdes Ritchie Blackmore, Jon Lord,
Ian Paice och Rod Evans in. Övriga invalda var Ian Gillan och Roger Glover från
Mark II, samt David Coverdale och Glenn Hughes från Mark III. Paice, Gillan,
Glover, Coverdale och Hughes närvarade vid den officiella ceremonin, som hölls
den 8 april 2016. Under ceremonin framförde den nuvarande sättningen av bandet
"Highway Star", "Hush" och "Smoke on the Water".

Den 14 juni 2016, samma dag som man skulle spela på Gröna Lund i Stockholm,
meddelade bandet att man ställt in konserten och en konsert som skulle ha
hållits på Liseberg två dagar senare på grund av sjukdom. Den 16 juni meddelade
Deep Purple på sin officiella webbplats att konserterna ställts in då Ian Paice
drabbats av en "mini-stroke". Han återhämtade sig dock snart och de båda
konserterna fick nya datum i början av juli.

Efter att ha skrivit och spelat in nytt material för ett 20:e studioalbum,
meddelade Ian Gillan i mitten av september 2016 att albumet förväntas att ges ut
i februari 2017. Likt föregående album, Now What?!, arbetar gruppen även för
detta album med producenten Bob Ezrin. I slutet av november 2016 meddelade
bandet, via Facebook, att albumet fått titeln Infinite. Den 14 december 2016
släppte bandet den första låten från Infitnite, "Time For Bedlam", på YouTube.
Samtidigt tillkännagav man att albumet kommer att ges ut den 7 april 2017.

I början av december 2016 tillkännagav bandet fem datum i Storbritannien för The
Long Goodbye Tour.



https://sv.wikipedia.org/wiki/Fatima_Svendsen

Fatima Susanne Svendsen, tidigare Fatima Gerhard och Fatima Ekman, född 24
januari 1944 i Köpenhamn i Danmark, är en svensk textilkonstnär och tidigare
artist och koreograf.[källa behövs]

Fatima Svendsen adopterades 1949 av revykungen Karl Gerhard och flyttade då från
Köpenhamn till Stockholm. Hon är dotter till Anna Svendsen och härstammar på
fädernet enligt Karl Gerhard från Abessinien, enligt Svendsen själv från
Karibien. Som barn uppträdde Svendsen ibland med Gerhard och hon spelade in
sången "Det rara gamla paret" tillsammans med honom. Som ung vuxen var hon
verksam som dansare och revyskådespelare och deltog i flera av Svenska Ords
revyer, såsom Lådan 1967 och Spader, Madame! 1969. Mellan 1963 och 1974 var hon
gift med skådespelaren Gösta Ekman (den yngre) med vilken hon har sonen Måns
Ekman. Hon har även en dotter.

Som konstnär är Fatima Svendsen verksam sedan 1976. Hon är utbildad vid
Tillskärarakademin, Hemslöjden, Konstfack och Danshögskolan (förutvarande
Koreografiska Institutet).

Svendsen väver en sorts bildväv i egen teknik baserad på dubbelväv och
gobelängteknik, ofta i stora format. Exempel på detta är utsmyckningen till
Postens Tomtebodaterminal, bestående av två vävar med applikation i formatet 9 x
2 meter vardera i ett samarbete med Harald Lyth och Britta Carlström. Hon har i
perioder haft lärartjänster i textil formgivning, bildväv, färglära och
färgeritekniker på Konstfack, Handarbetets Vänner och Konstnärernas
Kollektivverkstad (KKV). Hennes arbete med ett konstnärligt utvecklingsprojekt
har syftat till att öka förståelsen om färglära och dess praktiska tillämpning,
viktiga redskap för många yrkeskategorier som arbetar med färgblandningar och
infärgning av textila material. Arbetet har resulterat i en mobil av infärgade
tygstycken, kallad Den befriade färgkroppen, och har visats på Konstfack och
Millesgården och som fotodokumentation på Kulturhuset i Stockholm.



https://sv.wikipedia.org/wiki/John_Bauer

John Bauer, född 4 juni 1882 i Jönköping, Småland, död 20 november 1918 på
Vättern, var en svensk konstnär, målare och illustratör.

John Bauer antogs vid 18 års ålder till Konstakademien efter två års
förberedande studier på olika konstskolor i Stockholm. Han gjorde tillsammans
med sin fru Ester studieresor i Tyskland och Italien, till skillnad från
majoriteten av hans svenska samtida konstnärer som reste till Paris. 1907
började han att illustrera sagosamlingen Bland tomtar och troll och räknades
snart som Sveriges främste sagotecknare.

Han utförde även väggmålningar, bland annat fresken Den helige Martin och
tiggaren i Odd Fellows lokal i Nyköping. Han finns representerad på Jönköpings
läns museum, Röhsska museet, Nationalmuseum, Göteborgs konstmuseum och Malmö
museer.

Vid första världskrigets utbrott kändes trollen alltför begränsande för
konstnärskapet. Han började teckna kubistiskt och var samtidigt orolig för sitt
äktenskap. Han byggde sitt drömhus i Djursholm för sin familj och kanske för en
nystart.

Vid flytten från Bunn i Småland drunknade John Bauer (36 år gammal) med sin maka
Ester Ellqvist och deras treårige son Bengt, kallad Putte, då ångaren Per Brahe
förliste under en höststorm på Vättern utanför Hästholmen 1918. Det skulle
senare visa sig att de symaskiner från Husqvarna som fanns ombord var fellastade
och inte tillräckligt fastsurrade vilket fick förödande konsekvenser i den hårda
stormen. Ombord fanns 16 besättningsmän och åtta passagerare. Ingen av dem
överlevde. Fyra år senare bärgades Per Brahe och familjen Bauer begravdes på
Östra kyrkogården i Jönköping.

I samband med Bauers 100-årsdag 1982 gav Postverket ut en serie om fyra och 1997
en serie om tre frimärken med motiv ur Bland tomtar och troll.

I Statens porträttsamling på Gripsholms slott återfinns ett huvud i brons
föreställande Bauer utförd av konstnären Karl Hultström.



https://sv.wikipedia.org/wiki/Taharrush_gamea

Taharrush gamea (arabiska: تحرش جماعي,) är ett nytt arabiskt begrepp för
grupptrakasserier, och innebär att stora grupper unga män trakasserar kvinnor,
ofta genom sexuella trakasserier på offentlig plats, ibland genom sexuellt
ofredande. Kvinnorna får sexuella inviter, blir tafsade på, utskällda, slagna,
rånade, avklädda eller våldtagna. Trakasserandet har inträffat under politiska
demonstrationer, konserter och offentliga festligheter.

Flera liknande begrepp och stavningar, såsom taharrush, Taharrush jamaʿi och
el-taḥarrush el-ginsy, förekommer. Ordet kommer av "taharrush" (trakasserier)
och "gamea" (grupp). Lägger man dessutom till "el-ginsy" (eller bara ginsy) till
"taharrush" preciseras att det är sexuella trakasserier. Taharrush gamea har av
journalister även kallats för ett våldtäktsfenomen. Påståenden runt detta
fenomen sprids vida högerextrema sajter på ett missvisande sätt.

Fenomenet uppmärksammades i västmedia då det drabbade många kvinnliga
protesterande och journalister på Tahrirtorget under Egyptiska revolutionen
2011, och fick förnyad uppmärksamhet när rån och sexuella trakasserier
inträffade på olika platser i bland annat Tyskland och Sverige under nyårsnatten
2015/16.

Egyptian Center for Women’s Rights började 2005 använda namnet el-taḥarrush
el-ginsy i sin kampanj mot sexuella trakasserier av kvinnor i Egypten. Detta
möttes med bland annat förvirring, och avfärdades som ett amerikanskt begrepp
som inte gick att tillämpa i Egypten. Den 25 maj 2005 började systematiska
trakasserier användas som politiskt påtryckningsmedel. Då började civilklädda
poliser använda det mot de som protesterade mot Mubarak. En rapport släppt 2008
av organisationen definierade el-taharrush el-ginsy som oönskat sexuellt
beteende, till stor del inte fysiskt men där även tafsande kunde ingå. I
december 2010 släpptes filmen 678, som var den första egyptiska filmen att
skildra sexuellt ofredande mot kvinnor på offentlig plats som ett problem. Till
följd av arabiska våren 2011 uppmärksammades el-taḥarrush el-ginsy av forskare,
aktivister och media, och sexuella trakasserier blev vanliga vid
demonstrationsmöten 2011–2013.



https://sv.wikipedia.org/wiki/Manchester_United_FC

Manchester United Football Club är en fotbollsklubb från Stretford i Greater
Manchester, England, som spelar i Premier League. Klubben ägs sedan maj 2005 av
familjen Glazer.

Klubben grundades år 1878 under namnet Newton Heath LYR Football Club, men bytte
1902 namn till Manchester United och har spelat på Old Trafford sedan 1910. 1908
blev klubben engelska ligamästare för första gången och detta upprepades 1911.
1931 räddade James W. Gibson Manchester United från konkurs, då klubben under
1920- och 1930-talet var mindre framgångsrik och flyttades mellan den högsta och
näst högsta ligan. I flygolyckan i München 1958 dog åtta spelare i klubben,
laget hade då potential att göra Manchester United till ett av tidernas
mästarlag i engelsk fotboll. 1968 var klubben, med Matt Busby som tränare, den
första engelska klubben att vinna Europacupen och var under några år i slutet på
1960-talet också ett av Englands topplag. 1970- och 1980-talet präglades
mestadels av degraderingar, tränarbyten och återavancemang – innan klubbens mest
framgångsrike tränare, Sir Alex Ferguson, tog över i november 1986 och skulle
visa sig vinna totalt 38 titlar under 26 säsonger med klubben. Efter Ferguson
har klubben varit mindre framgångsrik, och innan nuvarande manager José Mourinho
presenterades den 23 maj 2016 hade klubben sparkat först David Moyes efter
knappt en säsong och vidare Louis van Gaal efter sina två.

Klubben är i historiken Englands mest framgångsrika; bland annat engelsk mästare
20 gånger och har vunnit Uefa Champions League tre gånger (1968, 1999 och 2008).
Manchester United rankas också som en av världens rikaste och värdefullaste
fotbollsklubbar; 2015 rankande Forbes klubben som tredje rikaste till ett värde
av $3.1 miljarder. Manchester United är även världens mest supporterstödda
klubb, till supportrar sett också den mest världstäckande klubben, och hade
totalt 659 miljoner fans 2011.

Klubben bildades år 1878 under namnet Newton Heath Lancashire and Yorkshire
Railway FC av järnvägsarbetare som arbetade vid Lancashire and Yorkshire Railway
(LYR) vid Newton Heath. Klubben spelade flera matcher mot andra järnvägsbolag
som även de hade fotbollslag, den 20 november 1880 spelade klubben sin första
registrerade match, lagets matchkläder var järnvägsbolagets färger – grönt och
guld – matchen slutade i förlust för klubben med 6–0 mot Bolton Wanderers
reservlag. 1888 var klubben en av de grundande medlemmarna i The Combination, en
regional fotbollsliga. Säsongen efter lades dock ligan ner och Newton Heath gick
istället med i nygrundade Football Alliance, vilken var igång tre säsonger innan
ligan gick ihop med Football League. Detta resulterade i att Newton Heath
säsongen 1892/1893 spelade i högstadivisionen, klubben hade även då blivit
oberoende av järnvägsbolaget och valde att ändra sitt namn till endast Newton
Heath FC. Efter två säsonger i högstaligan degraderades klubben till andraligan.

I januari 1902 hade klubben skulder på £2 670 och var på väg mot konkurs.
Dåvarande lagkaptenen Harry Stafford hittade då fyra lokala affärsmän, däribland
John Henry Davies (som blev ordförande), som var villiga att investera £500 i
utbyte mot ett direkt intresse av att driva klubben, senare bytte även männen
namn på klubben och den 24 april 1902 föddes officiellt Manchester United.[nb 1]
Med klubbens tränare Ernest Mangnall, som 1903 tog över som tränare, slutade
laget på en andraplats i andra divisionen 1906 och säkrade en uppflyttning till
högsta divisionen, vilken klubben vann 1908 – klubbens första ligatitel.
Säsongen efter började med ännu en titel då klubben vann Charity Shield i början
av säsongen, detta första gången som Charity Shield spelades och slutade med
klubbens första FA Cup-titel. 1910 flyttade Manchester United från sin
hemmaplan, Bank Street till dagens hemmaplan, Old Trafford. Manchester United
vann sin andra ligatitel 1911, men i slutet av efterföljande säsong lämnade
tränaren Mangnall klubben för att istället ta över Manchester City som tränare.

1922, tre år efter att fotbollen återupptagits efter första världskriget,
degraderades klubben till andra divisionen i vilken klubben spelade fram tills
återkomsten upp i högstaligan år 1925. Klubben degraderades återigen 1931 och
var en så kallad "jojo-klubb", 1934 slutade klubben på lägsta ligaplacering
någonsin, då på en tjugonde plats i andra divisionen. Efter att klubbens främste
donator, John Henry Davies, avlidit i oktober 1927 försämrades klubbens ekonomi
i sådan utsträckning att Manchester United troligen skulle ha gått i konkurs om
det inte vore för James W. Gibson som i december 1931 investerade £2 000 och tog
över klubben. Under säsongen 1938/1939, den sista säsongen som fotboll spelades
innan andra världskriget bröt ut, slutade klubben på en 14:e plats i den första
divisionen.

I oktober 1945 återupptogs fotbollen igen efter andra världskriget. Den numera
legendariske tränaren Matt Busby fick då stor makt över laget och fick bland
annat bestämma transfers, trupputtagningar och träningarna. Busby ledde laget
till tre andraplaceringar i ligan i rad (1947, 1948 och 1949), och han ledde
även laget till vinst i FA-cupen 1947/1948. 1952 vann klubben titeln i den
högsta divisionen, klubbens första ligatitel på 51 år. Med en medelålder på 22
år gav media 1956 smeknamnet "Busby Babes", som en hyllning till det unga
storlaget. 1957 blev Manchester United det första engelska laget att konkurrera
om en plats i Europacupen, trots invändning från The Football League som hade
nekat Chelsea FC samma möjlighet föregående säsong. På vägen till semifinal, som
segrades av Real Madrid, noterades klubbens största seger någonsin; 10–0 mot
belgiska mästaren RSC Anderlecht.

Efter en Europacupmatch mot Röda Stjärnan i Belgrad den 6 februari 1958,
mellanlandade Manchester United på Münchens flygplats. När planet återigen
skulle lyfta sladdade det av startbanan och tog eld. Sju Manchester
United-spelare, åtta journalister och flera klubbrepresentanter dog i haveriet.
Unga stjärnskottet Duncan Edwards avled senare på sjukhus. Matt Busby skadades
svårt men överlevde, likaså storspelaren Sir Bobby Charlton. Tio år senare
skulle de bägge vara med då United vann Europacupen. Charlton fick även höja
Julies-Rimet-pokalen på Wembley då England blev världsmästare 1966.

Efter att ha byggt ett av de mest topptippade lagen engelsk fotboll skådat,
behövde Matt Busby i början på 1960-talet börja om från början. Flygolyckan hade
tagit ifrån honom några av sin tids bäste fotbollsspelare, men direkt efter att
han själv hade återhämtat sig från sina skador började Busby bygga ett nytt lag
som skulle vara världsdominanta.

Stommen i det nya laget byggdes runt spelare som överlevt flygolyckan, bland
andra Bill Foulkes och Bobby Charlton. Även spelare som Denis Law från Torino
köptes. De första åren var av mindre framgång, men säsongen 1962/1963 tog sig
laget hela vägen till Wembley och slog Leicester med 3–1 i finalen. Säsongen
därpå hade truppen byggts vidare och vann FA-cupen, och samtidigt slogs om
ligatiteln. Det slutade med en andraplats, fyra poäng bakom segrande Liverpool.
En annan milstolpe i det nya lagbygget var förvärvet av George Best.

Sex år efter att laget som skulle ta över Europa hade slagits i bitar vann
Manchester United ligan, och nådde semifinal i både Europacupen och FA-cupen.
Denis Law utsågs till årets spelare i Europa. Säsongen 1966/1967 vann klubben
ligan igen, efter att säsongen innan ha slutat fyra. Detta gjorde att laget
garanterades en plats i europaspelet nästa säsong. Denna gång kunde inget stoppa
Busbys lag från att gå hela vägen; Manchester United slog Benfica i finalen med
4–1, efter att matchen slutat 1–1 efter 90 minuter. I förlängningen kunde George
Best, Brian Kidd och Bobby Charlton göra var sitt mål och därmed tog klubben sin
första europacuptitel någonsin, bara tio år efter Münchenkraschen. Kort efter
detta blev Matt Busby adlad.

Trots en elfteplats i ligan och ingen titel säsongen efter segern i Europacupen
kunde fansen se tillbaka på 1960-talet med ett leende.

Med Europaframgångarna bakom sig började klubben nu jobba för att fylla vakuumet
efter Sir Matt Busby. Busby hade givit klubben stora framgångar, men hade nu
pensionerat sig och lämnat ett svårt uppdrag för styrelsen. Genom att lyfta upp
en av Busbys hjälptränare, och även före detta United-spelare Wilf McGuinness,
hittades en snabb första lösning. Åldrande spelare och allt mindre kontroll över
laget gjorde att McGuinness hade Matt Busby hängande över axeln. Han satte
spelare som Denis Law och Shay Brennan på transferlistan, vilket skapade oro i
styrelsen. Samtidigt brottades en annan av lagets stora stjärnor, George Best,
med stora problem vid sidan av planen vilket inte hjälpte den redan ansträngda
situationen.

Annandag jul 1970 sades McGuinness upp från tränarjobbet med omedelbar verkan
och Matt Busby fick komma tillbaka från sin pension tillfälligt under sökandet
efter en ny tränare. I juni 1971 tillsatte styrelsen Frank O’Farrell som
tränare, men 0–5 mot Crystal Palace en bit in på säsongen blev droppen och Frank
fick sparken den 16 december 1972. O’Farrells tid som tränare var visserligen
kort, men han lämnade ett litet avtryck i och med rekordvärvningen av Martin
Buchan för £125 000. Den förre Aberdeen-kaptenen skulle bli en nyckelspelare för
O’Farrells efterträdare, Tommy Docherty, som tillsattes julen 1972.

Dochertys första utmaning var att hålla kvar laget i högstadivisionen samtidigt
som han skulle genomföra en generationsväxling från 1960-talshjältarna. Sir
Bobby Charlton hade meddelat att han skulle dra sig tillbaka efter säsongen
1972/1973, och George Best fortsatte med sina problem vid sidan av planen. Han
släppte till slut den avdankade Denis Law gratis, vilket han skulle få ångra;
Law gick till lokalkonkurrenten Manchester City, och i april 1974 gjorde han ett
mål i matchen som definitivt skickade United ner i andradivisionen. United kom
dock snabbt tillbaka och vann andradivisionen säsongen 1974/1975, och lagets
anfallare Stuart "Pancho" Pearson vann skytteligan med 17 mål.

United lyckades sedermera ta sig till två raka FA-cupfinaler, förlorade mot
Southampton 1976 men lyckades sedan slå Liverpool med 2–1 ett år senare. Segern
förstörde Liverpools chans att bli det första engelska laget att vinna en
trippel; Europacupen, ligan och FA-cupen samma säsong. Drygt 20 år senare skulle
United istället bli det första engelska laget att lyckas med detta. Lyckan
varade dock inte längre för Docherty, efter att han blivit påkommen med att ha
klubbens sjukgymnasts fru som älskarinna.

Efter Docherty kom före detta QPR-managern Dave Sexton in på Uniteds bänk. De
första två säsongerna kom laget på en tiondeplats i ligan, men lyckades ta laget
till en FA-cupfinal 1979 – som förlorades mot Arsenal med 3–2, efter att
Arsenals Alan Sunderland gjort det avgörande målet precis i slutet av matchen.

1980 slutade United till slut två poäng bakom Liverpool i titelracet, efter en
säsong med en misslyckad inledning men laget spelade upp sig ju längre säsongen
gick. Året efter avslutade United på åttonde plats – en placering som styrelsen
inte tolererade, och den 30 april 1981 blev Sexton sparkad efter fyra år som
tränare. Sextons ersättare, Ron Atkinson, handplockade Mick Brown som
assisterande och Eric Harrison som ungdomstränare. Atkinson hade slagit
brittiskt transferrekord när han köpte in Bryan Robson från West Bromwich Albion
för £1 500 000, och runt £500 000 för Remi Moses, även han från West Bromwich.
1982, 1983 och 1984 slutade United ofta trea eller fyra i ligan, men var aldrig
särskilt nära att rå på segraren Liverpool.

Uniteds chans på troféer var istället i de inhemska cuperna. 1983 hade klubben
tagit sig till final i både ligacupen och FA-cupen. I ligacupen blev det förlust
mot Liverpool med 2–1 efter att Liverpool avgjort i förlängning, men istället
vanns FA-cupfinalen mot uppstickaren Brighton and Hove Albion över två matcher.
Även 1985 vann United FA-cupen, finalvinst mot Everton med 1–0 då Whiteside
gjorde matchens enda mål. Detta var Atkinsons andra FA-cuptitel på tre år, men
18 månader senare fick han sparken eftersom han misslyckats med att frånta den
engelska fotbollstronen av Liverpool. Inte heller när hans United startade
säsongen 1985/1986 med tio raka segrar lyckades laget ta hem ligatiteln.

I november 1986 anställdes en vinnande manager; Sir Alex Ferguson kom senast
från Aberdeen, där han vunnit allt som gick att vinna i skotsk fotboll plus att
han även lett sitt lag till seger över Real Madrid i Europeiska cupvinnarcupen i
fotboll. Ferguson visade sig ha talang för tränaryrket, men han behövde tid för
att bygga laget. Klubben visade tålamod när laget bara slutade på elfte plats
efter både första och andra säsongen. Efter att ha värvat ett par nya spelare
visade det sig att tålamodet snart betala sig.

Säsongen 1991/1992 hade Manchester United inte vunnit ligan på 25 år. Laget var
stor favorit att vinna efter att ha varit i ledningen under större delen av
säsongen men laget började svikta inför de avslutande matcherna. Med enbart tre
omgångar kvar gick Leeds United för första gången upp i ledningen efter att
Manchester United förlorat hemma mot Nottingham Forest samtidigt som Leeds vann
sin match. Laget hade fortfarande saken i egna händer, med en match mindre
spelad; en hängmatch borta mot redan nedflyttningsklara West Ham. West Ham vann
matchen med 1–0, och när Manchester United i omgången därefter även förlorade
borta mot Liverpool samtidigt som Leeds United vann sin match blev Leeds klara
mästare. Säsongen därefter inleddes klubbens hittills största och längsta
glansperiod. För första gången på över ett kvarts sekel var Manchester United
åter ligamästare i England. Sedan dess har bara fem andra lag (Blackburn,
Arsenal, Chelsea och Manchester City, Leicester) lyckats vinna ligan enstaka år.
United har sedan dess också vunnit engelska ligan 11 gånger av 17 möjliga,
vunnit Champions League 2 gånger samt passerat Liverpool i den engelska
maratontabellen.

1999 kom den största triumfen då Manchester United vann "trippeln" (UEFA
Champions League, Premier League och FA-cupen). Manchester United vände
Champions League-finalen genom två mål på övertid mot Bayern München, med Teddy
Sheringham och norrmannen Ole Gunnar Solskjaer som matchvinnare. I laget spelade
klubbens framgångsrika "75:or" som kommit upp från klubbens ungdomsled, såsom
Gary Neville, Nicky Butt och David Beckham. Andra stora profiler i laget var den
irländske mittfältaren Roy Keane och den walesiske vänsteryttern Ryan Giggs samt
den danske stjärnmålvakten Peter Schmeichel.

2003 började Malcolm Glazer köpa aktier i Manchester United och 2005 stod det
klart att Glazer med familj tagit över hela kontrollen av den anrika
fotbollsklubben. Manchester United-fansen blev mycket upprörda och demonstrerade
mot övertagandet. Som en opponering mot Malcolm Glazers maktövertagande av
klubben skapade en skara fans en ny supporterklubb, FC United of Manchester. När
Glazer köpte klubben fick han ta ett lån på fem miljarder kronor av de åtta
miljarderna han betalade. För att han ska ha råd att betala tillbaka pengarna
höjdes biljettpriserna med 12 procent till årets säsong.

Inför säsongen 2007/2008 var Chelsea FC favorittippade till ligasegern med
Manchester United och Arsenal FC som främsta utmanare. Under säsongen kom ändå
Manchester United att vinna både ligan och Champions League. Ligatiteln var
klubbens 17:e totalt och den 10:e sedan 1993. Klubbens tredje seger i Champions
League säkrades via straffsparksläggning mot Chelsea.

Säsongen 2008/2009 vann Manchester United återigen Premier League och gick även
detta år vidare till finalen i Champions League, men denna gång blev det förlust
0–2 mot spanska FC Barcelona. 2009/2010 lyckades United bara vinna Carling Cup;
Premier League vanns av Chelsea och i Champions League åkte United ut i
kvartsfinalen mot tyska Bayern München. Säsongen efter, 2010/2011, vann
Manchester United en ny Premier League-titel och passerade Liverpool i antal
ligatitlar; 19 totalt, flest i den engelska fotbollshistorien. United lyckades
även ta sig till sin tredje Champions League-final på fyra år, och ställdes likt
senast mot Barcelona. Även denna gång vann Barcelona, slutresultat skrevs till
3–1.

Säsongen 2011/2012 besegrades United av den lokala konkurrenten Manchester City,
som hamnade på samma poäng men hade bättre målskillnad. Inte heller i Champions
League lyckades United nå några framgångar, utan slutade på tredje plats i
gruppen och åkte ur redan innan slutspelet. Istället lyckades Manchester United
säsongen därpå med fyra omgångar kvar säkra sin 13:e Premier League-titel, och
klubben hade därmed gjort sig historisk genom att bli engelsk mästare för 20:e
gången. Alex Ferguson fick i november 2012 en staty rest efter sig utanför Old
Trafford som en hyllning då han hade valt att efter säsongen avsluta sin nästan
27 år långa era som manager för klubben, och höll ett avskedstal inför ett
fullsatt Old Trafford direkt efter den sista hemmamatchen (2–1 mot Swansea den
12 maj 2013). I Champions League samma säsong vann Manchester United
komfortabelt gruppen, men förlorade mot Real Madrid i åttondelsfinalen.

David Moyes från Everton efterträdde Ferguson inför säsongen 2013/2014, efter
att personligen ha blivit utvald av Ferguson. United misslyckades med allt under
transferfönstret och på transferfönstrets sista dag köptes Marouane Fellaini
från Everton för £27,5 miljoner. Fellaini hade en utköpsklausul på £25 miljoner
under transferfönstrets tidigare skede. David Moyes första tävlingsmatch var FA
Community Shield-finalen mot Wigan, som Manchester United vann med 2–0. Resten
av säsongen präglades av att Moyes testade olika laguppställningar under varje
match utan några större framgångar (även om klubben nådde en kvartsfinalplats i
Champions League). När fyra matcher återstod av Premier League-säsongen fick
David Moyes sparken, och den nyavlagde spelaren Ryan Giggs blev tillfällig
manager säsongen ut. Manchester United slutade på en fiaskoartad sjundeplats,
efter att klubben under hela Premier Leagues existens dessförinnan alltid hade
blivit topp tre.

Med floppsäsongen bakom sig värvade klubben Ander Herrera och Luke Shaw, efter
att Louis van Gaal utnämnts till ny manager (med Giggs som assisterande
tränare), under sommaren 2014. Efter Premier League-premiären värvades Marcos
Rojo och Angel Di Maria (Di Maria för £60 miljoner), och Radamel Falcao
säsongslånades från AS Monaco som tilltänkt sniper. Innan Falcao och Di Maria
anlände hade van Gaals lag bland annat stått för nederlaget 0–4 borta mot
tredjedivisionsklubben Milton Keynes Dons FC i Ligacupen den 26 augusti. Den 30
augusti värvades den nederländske mittfältaren Daley Blind som skulle visa sig
lyfta anfallsspelet från mittfältet avsevärt. Försvaret hamnade i största fokus
under säsongens gång, och bland annat dröjde klubbens första bortaseger i
Premier League till matchen mot Arsenal den 22 november. Klubbens och van Gaals
främsta målsättning under säsongen var en topp fyra-placering i Premier League
för återavancemang till Uefa Champions League 2015/2016, vilket klubben nådde i
och med sin slutgiltiga fjärdeplats. Efterföljande Champions League-kval i
augusti 2015, med ungefär halva truppen förnyad inför säsongen, vanns med totalt
7–1 i dubbelmötet mot belgiska Club Brügge. I slutet av september var Manchester
United serieledare i Premier League för första gången sedan Fergusons tid, och
hade därefter varierande topp fyra-placeringar fram till slutet av november –
innan formsvackan då ett skadedrabbat Manchester United dels åkte ur gruppspelet
i Champions League, men kom också att sjunka till sjätte plats i Premier
League-tabellen. Louis van Gaal hade spenderat motsvarande 2,8 miljarder kronor
på spelare i klubben utan någon större framgång, och förutom all kritik i media
yttrade sig före detta United-spelare som Peter Schmeichel om att laget
uppträdde allt annat än kreativt och underhållande. I Europa League i februari
2016 förlorade klubben en match mot Midtjylland med 2–1, men van Gaals post
räddades några dagar senare av en 3–0-seger mot Shrewsbury som tog klubben till
kvartsfinal i FA-cupen. Manchester United slutade på femte plats i Premier
League och gick därmed miste om spel i Champions League nästkommande säsong.
Louis van Gaal fick dock slutligen jubla med klubben över dess första titel
efter Ferguson; FA-cupfinalen den 21 maj 2016 vann Manchester United mot Crystal
Palace FC med 2–1 efter förlängning.

Direkt efter cupvinsten presenterades portugisen José Mourinho som van Gaals
efterträdare, efter frekventa rykten om detta sedan Mourinho sparkades från
Chelsea mitt i säsongen. Vidare inledde klubben en förhandlingsprocess med den
svenske storstjärnan Zlatan Ibrahimović, som den 30 juni meddelade sig tillhöra
Mourinhos trupp kommande säsong.

Manchester United Football Club hör, förutom de sportsliga framgångarna, till
superklubbarna såväl ekonomiskt och vad gäller supporterstöd. Klubben har sedan
mitten av 1990-talet hört till världens allra rikaste, både vad gäller
omsättning och marknadsvärde. Många år omsatte klubben mest pengar av alla
klubbar men har sedan säsongen 2004/2005 tappat toppositionen till de spanska
giganterna Real Madrid och FC Barcelona. Marknadsanalytiker anser emellertid att
klubben är värd ännu mer än Real Madrid och Barcelona och senaste säsongen steg
omsättningen mer än Real Madrids. Enligt de senaste undersökningarna ska United
vara världens rikaste och populäraste klubb.

Manchester Uniteds ekonomiska styrka avspeglar sig tydligt i klubbens
aktiviteter på transfermarknaden. I början av februari 2011 hade fyra av de tio
dyraste köpen någonsin i Premier League haft Manchester United som köpare:

Värvningen av Paul Pogba inför säsongen 2016/2017 på £93,2 miljoner (cirka 1,1
miljarder kronor) är världens hittills dyraste spelarköp.

Klubben är ofta världsdominerande vad gäller supporterstöd, med supporters i så
gott som hela världen. Den lokala publiktillströmningen har klubben sedan lång
tid tillbaka det högsta publiksnittet bland klubbarna i Premier League. De
senaste åren har det legat på ungefär 76 000 vilket innebär att hemmaarenan Old
Trafford är fullsatt praktiskt taget varje match. Old Traffords publikkapacitet
har via utbyggnader ökat med över 30 000 sedan mitten av 1990-talet.

Med alla framgångar senaste 15-årsperioden tyder allt på att klubben kommer att
tillhöra "supermakterna" inom klubbfotbollen under överskådlig framtid. Vissa
har påpekat att klubben har stora skulder eftersom nuvarande ägaren Malcolm
Glazer finansierade köpet med stora lån.

Ursprungligen stod Lancashire and Yorkshire Railway Company för finansieringen,
innan klubben 1892 blev ett aktiebolag och sålde aktier till lokala anhängare
för £1 via en ansökningsblankett. 1902 skickades majoritetsägande till de fyra
lokala affärsmän som investerat £500 för att rädda klubben från konkurs,
inklusive klubbens då framtida president John Henry Davies. Efter hans död 1927
stod klubben ännu en gång inför konkurs, men räddades i december 1931 av James
W. Gibson som tog kontroll över klubben efter en investering på £2 000. Gibson
främjade sin son Alan i styrelsen 1948, och tre år senare dog James. Familjen
Gibson behöll ägandet av klubben genom James hustru Lilian, men ordförandeposten
tillgavs den före detta spelaren Harold Hoffman.

Louis Edwards, vän till Matt Busby, befordrades till styrelsen några dagar efter
flygolyckan i München 1958 och började förvärva aktier i klubben; för en
investering på £40 000 hade han samlat 54 procent av aktierna, och tog kontroll
i januari 1964. När Lilian Gibson dog i januari 1971 skickades hennes aktier
till Alan Gibson som sålde en procentsats av sina aktier till Louis Edwards son
Martin Edwards 1978, som kom att bli ny ordförande vid Louis död 1980.
Media-storpampen Robert Maxwell försökte köpa klubben 1984, men uppfyllde inte
Edwards utgångspris. 1989 försökte Martin Edwards sälja klubben till Michael
Knighton för £20 miljoner, men försäljningen föll igenom och Knighton gick med i
styrelsen istället.

Manchester United noterades på börsen i juni 1991 (kapitalet steg med £6,7
miljoner) och fick ännu ett uppköpserbjudande 1998, denna gång av Rupert
Murdrochs företag British Sky Broadcasting. Detta resulterade i bildandet av
Shareholders United Against Murdoch – nu Manchester United Supporters Trust –
som uppmuntrade anhängare att köpa aktier i klubben i ett försök att blockera
alla fientliga köpare. Manchester Uniteds styrelse antog ett erbjudande på £623
miljoner, men övertagandet var blockerat av Storbritanniens konkurrenskommission
på det sista hindret i april 1999. Några år senare uppstod en maktkamp mellan
Alex Ferguson och hans hästkapplöpningspartners, John Magnier och J. P. McManus,
som gradvis hade blivit majoritetsägare. I en tvist som härrörde från angripet
ägande av hästen Rock of Gibraltar försökte Magnier och McManus få bort Ferguson
som manager, och styrelsen svarade med att av närmande investerare minska den
irländska majoriteten.

I maj 2005 köpte Malcolm Glazer 28,7 procent av aktierna som McManus och Magnier
innehade, och därmed förvärvades en kontrollpost genom sin investering som
förmedlade Red Football Limited i ett högt belånat övertagande att värdesätta
klubben till £800 miljoner (senare $1,5 miljarder). I juli 2006 meddelade
klubben sig ha en skuld på £660 miljoner av refinansieringspaketet, vilket
resulterade i en minskning med 30 procent av årliga räntebetalningar till £62
miljoner. Med skulder på £716,5 miljoner ($1,17 miljarder) i januari 2010
refinansierades Manchester United ytterligare genom en obligationsemission värd
£504 miljoner, som gav klubben möjlighet att betala av det mesta av de £509
miljoner gentemot internationella banker. Den årliga räntan på obligationerna –
som sträcker sig till den 1 februari 2017 – är cirka £45 miljoner. Trots
omstruktureringarna föranledde klubbens skulder till att fansen visade sitt
missnöje på både Old Trafford och Trafford Training Centre den 23 januari 2010,
och vidare fick förmögna fans funderingar på att köpa ut Glazers ur ledningen
med bestämt inflytande.

I augusti 2011 tycktes Glazer ha kontaktat Credit Suisse i förberedelse för $1
miljard (cirka £600 miljoner) börsintroduktion på Singaporebörsen som skulle
värdera klubben på £2 miljarder, men i juli 2012 meddelade klubben planera att
lista sin börsintroduktion på New York-börsen istället. Trots efterföljande
nedskärning i och med sänkta priser på aktier värdesattes Manchester United i
augusti 2012 till £2,3 miljarder vilket utgjorde klubben till världens mest
värdefulla.

Manchester Uniteds klassiska rivaler är Arsenal FC, Leeds United AFC, Liverpool
FC och Manchester City FC (som utgör det så kallade "Manchester-derbyt").

Rivaliteten med Liverpool har anknytningar till tidigare tävlingar mellan dessa
städer under Industriella revolutionen när Manchester var känd för sin
textilindustri medan Liverpool för sin stora hamn. Manchester United och
Liverpool har i historiken också varit de två mest framgångsrika
fotbollsklubbarna i England och slagits om ligatiteln mot varandra flera gånger.

Rivaliteten med Leeds, även kallat "Rosornas krig", bottnar i en historisk fejd
på 1400-talet mellan distrikten Yorkshire och Lancashire. Det är cirka 60
kilometer mellan städerna vilket ger matcherna en karaktär av derby.

Rivaliteten med Arsenal härstammar från de flertal gånger som klubbarna, såväl
också tränarna Alex Ferguson och Arsène Wenger, slagits om Premier League-titlar
(Manchester United 20 stycken och Arsenal 13).

Manchester Uniteds klubbmärke härleds från vapenskölden hos Manchester United
Council, och trots allt som återstår av detta på det aktuella märket har
fartyget fulla segel. Djävulen med treudden kommer från klubbens smeknamn The
Red Devils, som fanns med på klubbprogram och halsdukar under 1960-talet, och
kom att ingå i klubbmärket från 1970 även om det dröjde till 1971 innan djävulen
kom med på bröstmärket på matchställen (såvida inte laget spelade i en
cupfinal).

Ett fotografi på Newton Heath-laget 1892 tros visa att laget bar röd-vita
kvartströjor och blå shorts. Mellan 1894 och 1896 var tröjorna distinkt gröna
och guldfärgade, som 1896 ersattes av vita tröjor med blå shorts. Efter
namnbytet 1902 blev klubbens matchställsfärger ändrade till röda tröjor, vita
shorts och svarta strumpor vilket blev hemmastandarden. Sedan dess fram till
1922 gjordes mycket få ändringar med matchstället tills klubben antog vita
tröjor med ett mörkrött "V" kring halsen, som bestod fram till 1927. Under en
period 1934 förändrades stället till körsbärsröda tröjor med vit ring, men den
föregående röda tröjan återkallades året därpå när klubbens lägsta placering
någonsin blev ett faktum (tjugonde plats i andra divisionen), ringen släpptes
tillbaka. De svarta strumporna ändrades till vita 1959–1965, ändrades därefter
till röda fram till 1971 och återgick till svarta. Svarta shorts och/eller vita
strumpor bärs oftast i bortastället, ibland hemmastället om det finns en
konflikt med motståndarens ställ. De nuvarande hemmatröjorna är röda med
vitknäppt krage, och manschetter med svart och vit klippning.

Manchester Uniteds bortaställ har ofta bestått av en vit tröja, svarta shorts
och vita strumpor men har funnits flera undantag; bland andra en helsvart remsa
med blått och guldklippningar mellan 1993 och 1995, och den marinblå tröjan med
horisontella silverkritstreck användes säsongen 1999/2000. Bortastället
2011/2012 bestod av en kungsblå kropp och tunnbandstillverkade ärmar av små
midnatts-marinblå ränder, med svarta shorts och blå strumpor. Ett helgrått
bortaställ bars säsongen 1995/1996, men släpptes tillbaks efter fem matcher
eftersom spelarna hävdade sig ha svårt att hitta sina lagkamrater mot publiken.
Till 100-årsjubileet av "Manchester United" 2001 fanns ett reversibelt
vit-/guldställ, även om tröjorna i det faktiska stället inte var reversibla.

Klubbens tredjeställ är ofta helblått, vilket också fallet är 2015. Undantag
inkluderar en halverad grön-/guldtröja 1992–1994, en blåvit-randig tröja
1994–1996 och en gång säsongen 1996/1997, ett helsvart ställ under
trippelvinstsäsongen 1998/1999, samt vita tröjor med svart-röda horisontella
kritstreck 2003–2005. Sedan 2006/2007 har tredjestället ofta varit den
föregående säsongens bortaställ, med undantag för säsongen 2008/2009 och
2014/2015.

Newton Heath spelade inledningsvis på North Road med en publikkapacitet på
12 000 åskådare, men klubben ansåg att detta inte var tillräckligt för att få gå
med i The Football League. En viss expansion beviljades 1887, och 1891 hade två
ståplatsläktare gjorts för 1 000 platser vardera på en minimal finansiering av
Newton Heath. I juni 1893 tvingades klubben byta till arenan Bank Street med
plats för 10 000 åskådare, efter att klubben blivit vräkt av North Roads ägare.
Även denna arena hade den bristfälliga standarden med ett underlag som kunde
variera mellan grusplan och sumpmark. Klubbens nytillträdde ordförande John
Henry Davies tyckte inte att Bank Streets plan var duglig för ett lag som nyss
hade vunnit högsta ligan och FA Cupen, så han donerade pengar till klubben så
att de skulle kunna bygga en ny arena. John Henry Davies letade själv runt i
Manchester efter en lämplig plats innan han bestämde sig för att bygga arenan
Old Trafford som stod klar 1910 vid Bridgewaterkanalen, norr om Warwick Road i
Greater Manchester, Trafford.

Old Trafford formgavs av den skotska arkitekten Archibald Leitch som redan hade
ritat ett flertal andra arenor. Det var ursprungligen tänkt att arenan skulle ha
plats för 100 000 åskådare med sittplatser på den södra läktaren under tak och
med ståplatsläktare utan tak på de andra tre sidorna. Inklusive tomten
budgeterades det för £60 000 att bygga arenan. Under byggnationen ökade
kostnaderna och det skulle krävas £30 000 extra för att nå upp till 100 000
platser i arenan. Efter ett förslag från klubbsekreteraren John Bentley
beslutades det att reducera platserna till 80 000.

Old Traffords nuvarande publikkapacitet är 75 811 åskådare, och är Englands näst
största fotbollsarena efter Wembley Stadium. Arenan har varit Manchester Uniteds
hemmaarena sedan 1910, undantaget åren 1941–1949 då den fick stora skador under
andra världskriget till följd av tyskarnas bombningar. Den har sedan dess byggts
upp igen och kallas idag för The Theatre of Dreams ("Drömmarnas teater"), ett
uttryck som Sir Bobby Charlton myntade. Under denna period spelades matcherna på
Maine Road vilket var och är de lokala rivalerna Manchester Citys hemmaplan.
Arenans publikrekord på 76 962 åskådare sattes under FA Cupens semifinal mellan
Wolverhampton Wanderers FC och Grimsby Town FC säsongen 1939. Även Premier
Leagues publikrekord, 76 098 åskådare, är från Old Trafford och sattes när
Manchester United mötte Blackburn Rovers den 31 mars 2007 och vann med
4–1.Arenan är klassificerad som en 5-stjärnig arena av UEFA. Old Trafford har en
egen järnvägsstation, Manchester United Football Ground, vid vilken tågen
stannar endast på matchdagar.

Manchester United Football Club Reserves kallas Manchester Uniteds reservlag,
som spelar i Barclays U21 Premier League och deltar även i Manchester Senior Cup
där laget på senare år har börjat använda ett stort antal juniorspelare.

* Delad förstaplats med Ron Davies (Southampton) ** Delad förstaplats med Jimmy
Floyd Hasselbaink (Leeds United) och Michael Owen (Liverpool) *** Delad
förstaplats med Carlos Tevez (Manchester City)



https://sv.wikipedia.org/wiki/Tom_Malmquist

Tom Tobias Malmquist, folkbokförd Malmqvist, född 23 mars 1978 i Huddinge
församling, är svensk författare och poet.

Malmquist var en lovande ishockeyspelare innan han lade av som 16-åring. I sin
uppmärksammade debutbok, diktsamlingen Sudden death (2009), återvänder han till
tiden som ishockeyspelare. Det är första gången i Sverige som en diktsamling
helt och hållet har ägnats åt en sport. I uppföljaren, diktsamlingen
Fadersmjölken (2009), fortsätter Malmquist att inventera hur pojkar blir män och
hur sociala och biologiska strukturer påverkar oss.

I sin flerfaldigt prisbelönta debutroman, den självbiografiska I varje ögonblick
är vi fortfarande vid liv (Natur & Kultur, 2015), skildrar Malmquist hur hans
gravida livskamrat Karin (se nedan) plötsligt insjuknar i leukemi som höggravid.
Barnet överlever men inte Karin. Några månader senare dör även hans far i
cancer, den tidigare sportchefen på kvällstidningen Expressen, Thomas Malmquist.
Boken toppade både kritikerlistor och klättrade på försäljningslistor när den
kom ut hösten 2015. Boken har också haft framgång på den utländska bokmarknaden
och sålts till flera länder och språkområden, däribland Tyskland, Frankrike och
Kina.

Tom Malmquist var sambo med Karin Lagerlöf (1976–2012), med vilken han fick en
dotter. Karin Lagerlöf var syster till Måns Lagerlöf.



https://sv.wikipedia.org/wiki/Islands_herrlandslag_i_fotboll

Islands herrlandslag i fotboll tillhörde fram till mitten av 1990-talet de så
kallade "strykgängen" med modesta framgångar på planen. Fram till 2015 hade man
aldrig kvalificerat sig till något större mästerskap. Under 2010-talet har laget
stigit i världsrankingen, efter ett antal jämna och ofta segerrika möten i
kvalsammanhang. Åren 2011–2016 fungerade Lars Lagerbäck som ensam eller en av
förbundskaptenerna för landslaget.

I kvalet till VM 2014 nådde man avgörande playoff-spel, där Island till slut
föll mot mot Kroatien. I kvalet till EM 2016 spelade landslaget än bättre, och
efter segrar mot bland annat Nederländerna (två gånger) och Tjeckien och gick
man till sitt första EM-slutspel. Väl där gick laget vidare från gruppspelet och
tog sig till kvartsfinal genom att slå England i åttondelsfinalen. Man förlorade
kvartsfinalen mot hemmalaget och blivande finalisterna Frankrike med siffrorna
5-2 (4-0 i halvtid), men herrlandslagets största framgång var därmed ett faktum.
Landslagets matcher i EM 2016 följdes av i snitt 3/4 av landets befolkning,
antingen på plats eller via TV.

Landslaget har Laugardalsvöllur i Reykjavik som sin hemmaarena. Under 2010-talet
spelar i princip alla landslagsaktuella spelare i större eller mindre
fotbollsligor i andra europeiska länder.

Islands fotbollsförbund bildades 1921 och är sedan 1923 medlem av Fifa samt
sedan 1954 av Uefa. Island spelar sina större matcher på huvudarenan
Laugardalsvöllur.

Första internationella matchen spelades den 17 juli 1946 hemma i Reykjavik mot
Danmark, vilken Island förlorade med 0–3. Största segern hittills är 9–0 över
Färöarna, 10 juli 1985. Största förlusten kom 23 augusti 1967 borta mot Danmark
(2–14). Island har firat mindre framgångar, som till exempel då de spelade 1–1
mot Frankrike i inledningen av kvalspelet till EM 2000.

Den 18 augusti 2004 nådde Island en stor framgång genom att vinna en
träningsmatch mot Italien med 2-0 i Reykjavik.

Kvalspelet till VM 1958 slutade med en dunderflopp mot Belgien och Frankrike.
Man förlorade alla fyra matcher och slutade på 0 poäng med målskillnaden 6-26.

I kvalet till VM 1974 hamnade de i en grupp med Nederländerna, grannen Norge och
Belgien. Precis som 1958 blev det 0 poäng och målskillnaden 2-29.

I kvalet till VM 1978 hamnade de i en grupp med Nordirland, Belgien och
Nederländerna. Det blev förluster mot både Belgien och Nederländerna. Men mot
Nordirland vann de hemma men förlorade borta. Det gav Islands första poäng, men
de slutade ändå sist i gruppen, med bara två poäng.

Därmed var varken förväntningarna eller förhoppningarna särskilt stora inför
nästa mästerskapsval till VM 1982 heller. 2 segrar blev det, båda mot jumbon
Turkiet samt två oavgjorda matcher mot stornationen Tjeckoslovakien och Wales.
Men mot de mer meriterade nationerna blev förlusterna förnedrande stora men
Island kunde ändå glädjas åt att för första gången inte behöva se sig på
jumboplatsen i tabellen.

Kvalet till VM 1986 fick i och för sig en smakstart för Island då man besegrade
Wales i första omgången med uddamålet. Magnús Bergs hette den då hjältehyllade
målskytten. Glädjen blev dock kortvarig, poängen från den första omgången blev
den enda som flödade in på Islands poängkonto. Helt hopplöst såg läget dock inte
ut till en början. I båda matcherna mot spanjorerna hade isländarna 1-0 ledning
men ändå slutade båda matcherna med spansk uddamålsseger.

Starten av nästa kvalbatalj till VM 1990 började minst lika bra. Island kunde
benämna sig obesegrade efter 2 matcher, 1-1-resultat mot Turkiet och
Sovjetunionen och då bör kanske tilläggas att Island haft ledningen i båda.
Östtyskland blev dock för svåra, bortamatchen slutade 2-0 till DDR. Men Island
fixade nya poäng mot Sovjet och Österrike, denna gång var det Island som
kvitterade sent mot Sovjet till 1-1 och Österrikematchen gav en poäng i en
tråkig mållös match. Totalt förlorade Island faktiskt bara två matcher, den
andra kom i bortamatchen mot Österrike, trots detta blev Island jumbo i en jämn
grupp med Island bara tre poäng ifrån avancemang.

Isländska laget började på nittiotalet smått etablera sig som lag och stod
sällan för brakförluster i kvalspelen. Framför allt var det försvarsspelet där
Island sakta men säkert blivit skickligare. I VM-kvalet till USA-VM 1994 släppte
ö-laget endast in 7 mål på 8 kvalmatcher. För första gången lyckades Island
vinna tre kvalmatcher i samma kvalspel 1-0 över Luxemburg, 2-0 över Ungern och
2-1 över Ungern. Dessutom 1-1-matcher mot Luxemburg och Ryssland. Förlusterna
skrevs till tre stycken, alla med uddamålet. Kort sagt en heroisk isländsk
insats som dock inte innebar slutspel.

Förväntningarna inför nästa kvalspel var därmed upphaussade, men detta var dock
förväntningar som inte infrias. Största glädjeämnet var väl de två 4–0-segrarna
över blåbärslaget från Liechtenstein. Tre oavgjorda matcher blev det också men
detta placerade naturligtvis Island långt ifrån tabelltoppen med endast
Liechtenstein bakom.

Kvalspelet till VM 2002 blev även det ett något mellanmjölksmässigt kvalspel som
blandade och gav. Dels en skrällseger över favorittippade Tjeckien men även
3-0-förlust mot ett betydligt sämre Nordirland. Storförlust mot Danmark med 6-0
varvades med övertygande dubbelsegrar mot Malta. Slutresultatet 4 segrar, 1
oavgjorda samt 5 förluster är ganska så talande för kvalspelet. Varken
bottennapp eller succé men inte på långa vägar något som räckte till slutspel.

Inför kvalspelet till VM 2006 väntade Island fortfarande på att för första
gången kvalificera sig för ett mästerskapsslutspel. Även om man inte väntat sig
att vara i närheten av att nå denna bedrift får kvalspelet ur isländsk synpunkt
ses som ett misslyckande. Kvalet började med 3-1-förlust mot et överlägset
Bulgarien, men inte ens mot de lägre rankade lagen i gruppen kunde Island plocka
värdefulla poäng. Ungern vann knappt med 3-2 och blåbärsnationen Malta som
tidigare fallit med 7-0 mot Sverige kunde även de stå emot Island och få med sig
0-0. Storförluster mot favoriterna Kroatien och Sverige följdes av ännu ett
knapp förlust mot Ungern. Islands storstjärna Eiður Guðjohnsen levererade men
hans sex mål i kvalet var förgäves då Islands försvarsspel var otroligt svajigt.
Utan seger behövde man dock inte bli då Malta kunde slås hemma med 4-1 vilket
reste Island upp från jumboplatsen i gruppen.

I kvalspelet till världsmästerskapet i fotboll 2010 (UEFA) hamnade de i samma
grupp som Nederländerna, Skottland, Norge och Makedonien. Det blev inga större
framgångar för Island under kvalet. De bästa matcherna var mot Norge (2-2 borta
och 1-1 hemma) och Makedonien (1-0 hemma och 0-2 borta).

Inför kvalet till 2014 års upplaga av VM var svenske Lars Lagerbäck tränare för
Island, och han stod för uppgiften att ta Island till sitt första mästerskap.
Kvalet började lovande med en något överraskande 2-0-seger mot Norge, men
dessvärre följdes detta av en uddamålsförlust mot bottenrankade Cypern.

I tredje omgången var marginalerna dock på Islands sida, och man kunde inkassera
en viktig bortaseger mot Albanien. Jämnheten fortsatte dock att lysa med sin
frånvaro, och i fjärde omgången åkte man på en 2-0-förlust mot favorittippade
Schweiz. Men Island ryckte återigen upp sig och vann en ännu en viktig
bortaseger mot Slovenien. Returmötet i Island gick dessvärre inte lika felfritt
utan innebar isländsk förlust med 4-2. Detta placerade så långt Island på en
tredje plats, en poäng efter Albanien samt 5 efter Schweiz.

Efter sommaruppehållet svarade Island för en bragdvändning liknande den Sverige
utförde mot Tyskland. Efter att tidigt ha chockat bortapubliken i Schweiz med
ett ledningsmål efter bara någon minut tappade man allt och låg under med 4-1 i
femtioförsta minuten. Kolbeinn Sigþórsson replikerade snabbt till 4-2 kort efter
Schweiz fjärde mål. 1-0-målskytten Jóhann Berg Guðmundsson reducerade 22 minuter
från slutet till 4-3 och sköt dessutom in 4-4 på stopptid. Detta gav Island en
bragdartad poäng som höll Island kvar i gruppens toppstrid.

Det fortsatte i dur, och Island vann den oerhört viktiga matchen mot Albanien
med 2–1 efter att ha vänt ett tidigt 0–1-underläge. Näst sista matchen mot
jumbon Cypern gick felfritt – 2-0 efter att anfallaren Gylfi Sigurðsson gjort
sitt fjärde mål i kvalet. I sista direkt avgörande matchen mot nordiska
konkurrenten Norge var det dags för en annan målskytt att kliva fram och göra
sitt fjärde mål för kvalet, Kolbeinn Sigþórsson. Trots en norsk kvittering
lyckades Island till slut kvalificerat sig för ett playoff-möte.

Där ställdes man mot Kroatien med världsspelare såsom Luka Modrić och Mario
Mandžukić. I hemmamötet på ett kallt Laugardalsvöllur lyckades islänningarna
hålla ut trots starka kroatiska forceringar mot slutminuterna. 0-0 fick anses
som ett godkänt resultat, efter att man fått en något tveksam utvisning i början
på andra halvlek och därmed spelade med en man mindre i cirka 40 minuter av
matchen. Island förlorade dock returmötet i Zagreb med 2–0, vilket innebar att
Kroatien och inte Island kvalificerade sig för VM-slutspelet i Brasilien.

Island spelade sitt första EM-kval till EM 1964, men det blev hemgång efter 2-4
borta och 1-1 hemma mot Irland.

1992 års kval fick Island en målskillnad på 7-10, trots att bara Albanien var
det enda laget som låg efter i tabellen. Poängmässigt gick det dock inte så bra,
och det var efter två segrar hemma mot Spanien och Island.

Vid kvalet till EM 2000 kom Island fyra, bakom Frankrike, Ukraina och Ryssland.
Island tog två poäng mot de två bästa lagen i gruppen och en skrällseger mot
Ryssland.

Kvalet till EM 2004 tillhörde de bättre för Islands del då de slutade grupptrea,
bara en poäng bakom Skottland. De lyckades dock bara ta en poäng (hemma mot
Tyskland) mot de två bästa lagen i gruppen.

Till 2008 års EM-kval placerade Island i en grupp tillsammans med Danmark,
Lettland, Liechtenstein, Nordirland, Spanien och Sverige. De blev blandade
resultat igenom hela kvalet. De matcher som gick bäst var mot Nordirland (3-0
borta och 2-1 hemma) och Spanien (1-1 hemma och bara 0-1 borta).

I EM 2016 ställdes man mot ett högt tippat Portugal samt Ungern och Österrike.
Laget låg under mot blivande europamästarna Portugal under nästan halva matchen
men gjorde till slut 1–1 och nådde 1 poäng. I andra matchen mot Ungern ledde man
en stund men nickade sedan in ett självmål med slutresultatet 1–1. Island hade
följt Lagerbäcks plan helt och hållet, men två inhoppare gjorde misstagen vid
självmålet. I den sista gruppspelsmatchen mot Österrike tog man ledningen i
första halvleken. Matchen slutade 2–1 till Island, efter ett segermål i sista
förlängningsminuten. Därmed blev Island tvåa i gruppen och tog sig vidare till
åttondelsfinal mot England.

Åttondelsfinalen mot England den 27 juni spelades på Stade de Nice. England tog
ledningen efter fyra minuters spel, sedan målvakten Halldórsson förorsakat
straff. Island lyckades dock både kvittera (två minuter senare, efter ett långt
inkast) och går ifrån till 2–1 innan 20 minuter förlöpt av matchen. Under resten
av halvleken och större delen av andra halvlek ägnade sig Island mestadels åt
ett framgångsrikt försvar av sitt eget mål, avbrutet av ett antal farliga
kontringar.

När slutsignalen ljöd hade inga mer mål producerats. De isländska spelarna –
inklusive de båda målskyttarna Ragnar Sigurðsson och Kolbeinn Sigþórsson –
tackade de cirka 4 000[a] tillresta isländska supportrarna med sin särskilda
segerceremoni betitlad Vulkanen, utmärkt av ett synkroniserat och accentuerat
överhuvudsklappande och dov ljudstöt[b] ihop med publiken. Direkt efter matchen
avgick Englands förbundskapten Roy Hodgson från sin post, och den engelska
pressen jämförde den sportsliga engelska katastrofen i Nice med ett antal mindre
lyckosamma händelser på hemmaplan under den gångna veckan. Island hade samtidigt
nått sin möjligen största idrottsliga framgång genom tiderna[c] och ställdes
därefter i sin kvartsfinal mot värdlandet Frankrike.

Kvartsfinalen mot Frankrike spelades den 3 juli på Stade de France. Efter att
Frankrike tagit två tidiga mål kunde laget kontrollera spelet. Ytterligare två
mål kom i slutet av halvleken. I matchminut 56 reducerade Island (Sithorsson),
men Frankrike utökade åter ledningen tre minuter senare. Sista målet föll i 84:e
minuten (Bjarnason). Efter slutsignalen i den här 2–5-matchen tackade de
regnblöta isländska spelarna dock de tillresta landsmännen med sin sista
"vulkan" för turneringen.

Intresset för landslagets öden under EM-turneringen var stor på hemmaplan. En
tittarundersökning efter Islands match mot Österrike gav vid handen att matchen
lockade 99,8 procent av TV-tittarna och att 54,5 procent av Islands totala
befolkning såg matchen i sin helhet. Åttondelsfinalen mot England bevakades av
99,3 procent av måndagskvällens isländska TV-tittare, vilket motsvarade 75,1 av
landets befolkning.

Nedan listas spelare med flest antal landskamper. Statistiken är uppdaterad fram
till och med 22 juni 2016.

Not: Några träningslandskamper räknas för vissa spelare före 1990, enligt
Isländska fotbollsförbundets statistik.



https://sv.wikipedia.org/wiki/Martin_Beck_(filmer)

Martin Beck-filmerna är en samling filmer baserade på Sjöwall/Wahlöös rollfigur
Martin Beck. Sedan 1967 har han figurerat i en mängd olika filmer, både svenska
och utländska. På film har han bland annat spelats av Keve Hjelm, Gösta Ekman,
Jan Decleir, Derek Jacobi, Carl-Gustaf Lindstedt och Peter Haber i olika
inkarnationer av rollen. De tidigaste filmerna är i stora delar filmatiseringar
av böckerna medan andra endast delar vissa delar av handlingen eller
persongalleriet. Från och med 1997 återstår i princip endast namnen Martin Beck
och Gunvald Larsson. Gestaltningen av dessa har inte mycket gemensamt med
Sjöwall-Wahlöös karaktärer

Under årens lopp har ett antal utländska motsvarigheter med Martin Beck som
inspiration kommit till, den ena är den tyske kommissarie Hans Sperling (spelad
av Dieter Pfaff) och amerikanske kommissarie Jake Martin (spelad av Walter
Matthau). Sperling är en rollfigur som till och med har medverkat i några av
filmerna om Beck med Peter Haber i huvudrollen.

Genom åren har det producerats filmer om Martin Beck baserade på Sjöwall/Wahlöös
böcker. De tdigaste filmerna är baserade på böckerna, medan några är inspirerade
av handlingen men utspelar sig på annat håll. I dessa har flera skådespelare
gestaltat rollerna som Beck och hans kollegor.

Följande filmer är ett antal fristående filmer baserade på någon av böckerna i
serien. Filmerna är antingen svenska (Roseanna och Mannen på taket) eller
utländska produktioner The Laughing Policeman med Walter Matthau som Jake
Martin.

Under 1993 och 1994 producerades en serie filmer baserade på sex av böckerna i
Sjöwall/Wahlöös serie Roman om ett brott. Martin Beck gestaltades av Gösta
Ekman, med Kjell Bergqvist som Lennart Kollberg, och Rolf Lassgård som Gunvald
Larsson. Maj Sjöwall gjorde själv en cameo i var och en av de sex filmerna.

Samtliga filmer hade sin premiär inom ett år mellan den 2 juli 1993 och den 1
juli 1994. Tre av filmerna Brandbilen som försvann, Mannen på balkongen och
Stockholm Marathon hade premiär på bio under 1993 samt sommaren 1994. De tre
resterande filmerna Roseanna, Polismördaren och Polis polis potatismos
premiärvisades i Sveriges Television mellan februari och april, 1994.
Biograffilmerna visades senare fristående i Sveriges Television med start 1996.

Mannen på balkongen tilldelades en Guldbagge för bästa manus och var även
nominerad till bästa manliga huvudroll (Gösta Ekman), bästa film (Hans
Lönnerheden & Daniel Alfredson) och bästa foto (Peter Mokrosinski).

Filmerna i serien bär undertiteln Historien om ett brott, vilket anspelar på
Sjöwall/Wahlöös eget namn på romanserien. Namnet i sig tjänar som en indikation
på att filmerna baserar sig på böckerna, till skillnad från den senare
Beck-serien som enbart baserar sig på böckernas persongalleri.

Följande filmer är inte baserade på någon av romanerna utan har bara delar av
persongalleriet gemensamt med böckerna. Martin Beck spelas av Peter Haber och
Gunvald Larsson av Mikael Persbrandt. Rollfiguren Kollberg är inte med i denna
version, men omnämns av Beck och Gunvald som saknar honom i den första filmen.
Således har han funnits med i spaningsgruppen, men slutat. En populär figur i
den här serien är Ingvar Hirdwall som Becks rödhårige granne med stödkrage som
alltid frågar: "Vill du ha en stänkare?" Samme Hirdwall spelade rollen som
mannen på taket i Mannen på taket. Många av inomhusscenerna under första
säsongen är inspelade på kvinnoavdelningen i Långbro sjukhus.

I denna säsong har Haber och Persbrandt sällskap av Stina Rautelin som Lena
Klingström, Per Morberg som Becks chef Joakim Wersén, Michael Nyqvist och Anna
Ulrika Eriksson som John Banck och Yvonne Jäder, samt av Fredrik Ultvedt som
Jens Loftegård. I Lockpojken och Mannen med ikonerna har Haber och Persbrandt
även sällskap av Figge Norling som Benny Skacke.

I andra och tredje säsongen ersätts Wersén av Margareta Oberg, spelad av Marie
Göranzon, då Wersén blir chef på en annan avdelning. I Hämndens pris ersätts
Klingström av Sara Beijer, spelad av Sophie Tolstoy, men hon slutar av
personliga skäl och ersätts av Alice Levander, spelad av Malin Birgerson. I
Kartellen tvingas Persbrandt ta time-out på grund av att han går på kryckor
efter att ha skadat foten. Haber och Persbrandt har även sällskap av Josef
Hillman, spelad av Hanns Zischler (rösten är dock dubbad av Fredrik Ohlsson),
Jimmy Endeley som Robban och Mårten Klingberg som Nick (Hillman medverkar dock
inte i Hämndens pris).

Haber och Persbrandt får i denna säsong sällskap av Måns Nathanaelson som Oskar
Bergman och Ing-Marie Carlsson som Bodil Lettermark. Klingström kommer tillbaka
medan Levander, Robban, Nick och Hillman försvinner helt. I filmerna Flickan i
jordkällaren och Den japanska shungamålningen möter Beck sin tyska kollega
kommissarie Sperling, spelad av Dieter Pfaff. Carlsson som spelar Bodil
Lettermark, hade även en roll i Gösta Ekmans Beck-filmer där hon spelade
kriminalinspektör Kollbergs fru Gun. I Advokaten är Persbrandt avstängd från sin
yttre tjänst av personliga skäl, men frikänns i slutet av filmen.

Innan den fjärde säsongen spelades in hade Mikael Persbrandt tydligt uttalat att
han inte ville spela Gunvald Larsson igen, men till inspelningarna, som skedde
under hösten 2008, var både Peter Haber och Mikael Persbrandt tillbaka i sina
ordinarie roller. Den fjärde säsongen skulle i originalet innehållit fyra
filmer, men man satsade istället budgeten på mer action och sänkte antalet
filmer från fyra till två.

Till de nya filmerna återkom även Ingwar Hirdwall, Måns Nathanaelson, Stina
Rautelin och Rebecka Hemse (Rautelin och Hemse är dock endast med i Levande
begravd). Oberg är inte med i denna säsong, då hon mördades i den sista filmen i
föregående säsong och det finns ingen tydlig ersättare för henne. Hirdwall är
inte längre Becks granne, då han flyttat en våning ner. Ny granne är istället
Tommy spelad av Fredrik Hammar (Tommy medverkar endast i Levande begravd).

Inspelningarna av filmerna startade i början av september 2008 och avslutades
samma höst. Den första filmen, I stormens öga, hade biopremiär den 26 augusti
2009 medan Levande begravd hade biopremiär den 21 juni 2010. Även denna gång
hade tyska ZDF förhandsrätt till filmerna, som visades på tysk TV redan i
december 2009.

Den 12 november 2013 avslöjade filmsajten MovieZine att produktionsbolaget
Filmlance hade planer på att spela in åtta nya filmer med Peter Haber och Mikael
Persbrandt i huvudrollerna. Filminspelningarna skedde i två omgångar; första
fyra filmerna spelades in 2014 och fick premiär våren 2015 medan de sista fyra
filmerna spelades in 2015 och fick premiär våren 2016.

Denna säsong blev den sista säsongen som karaktären Gunvald Larsson (spelad av
Mikael Persbrandt) medverkar i serien. Gunvald var dock med i säsongens fem
första filmer, för att sedan ersättas av karaktären Steinar Hovland, som spelas
av skådespelaren Kristofer Hivju. Skådespelaren Peter Haber fortsätter medverka
i alla filmerna som Martin Beck och i övriga huvudroller syns Becks dotter Inger
(spelad av Rebecka Hemse), Becks granne Valdemar (spelad av Ingvar Hirdwall),
samt Becks poliskollega Oskar Bergman (spelad av Måns Nathanaelson). Även
karaktären Vilhelm (Ingers son) återvänder till serien denna gång. I tidigare
medverkanssäsonger har Vilhelm varit i barnaåldern men är nu tonåring, och
spelas av Tommy Wättring. Utöver dessa karaktärer figurerar några nya
huvudpersoner i serien. Jonas Karlsson spelar Becks nytillträdda chef Klas
Fredén, Anna Asp spelar nya poliskollegan Jenny Bodén och Elmira Arikan spelar
dataexperten Ayda Cetin.

De fyra första filmerna har manus av Mårten Klingberg, Mikael Syrén, Daniel
Karlsson och Antonia Pyk, samt regi av Mårten Klingberg och Stephan Apelgren. De
fyra sista filmerna har manus av Mikael Syrén, Josefin Johansson, Stefan
Thunberg och Antonia Pyk och regisseras av Mårten Klingberg och Jörgen Bergmark.

Unikt för säsongen blev att ingen av filmerna fick biopremiär, utan samtliga
filmer premiärvisades på TV genom så kallad Video on Demand (VoD) på C More
innan de sedan släpptes på DVD & Blu-Ray. Samproducenten TV4 fick visningsrätt
till filmerna, och sände dessa i november och december 2015 samt november och
december 2016. Ursprungligen skulle dessa dock ha sänts 2016 och 2017 men
tidigarelades av oklara skäl.

I januari 2017 avslöjade TV4 att man har för avsikt att spela in ytterligare en
omgång med Beck-filmer under det tidigare konceptet. Denna gång satsar
produktionsbolaget bakom filmerna på totalt fyra filmer, vilka förväntas få
premiär under 2018. Enligt preliminära uppgifter kommer Peter Haber fortsätta
att spela Martin Beck och hans kollega Steinar Hovland, spelad av Kristofer
Hivju, förväntas även synas till i någon form. Övriga roller är inte officiellt
tillsatta. Filmerna kommer att spelas in under vintern och våren 2017.

Likt föregående säsong kommer filmerna, enligt TV4 först att premiärvisas i C
More innan de får dvd-premiär. TV4 har även fått sändningsrättigheterna till
dessa filmer.



https://sv.wikipedia.org/wiki/Game_of_Thrones

Game of Thrones är en amerikansk TV-serie baserad på romanserien Sagan om is och
eld av författaren George R.R. Martin. TV-serien är skapad av David Benioff och
D.B. Weiss. Martin har sagt att Sagan om ringen och Rosornas krig varit hans
inspiration.

Serien spelas in i Malta, Nordirland, Island, Kroatien och Marocko. Det första
avsnittet sändes den 17 april 2011 i USA på HBO. I samband med att fjärde
säsongen hade premiär i april 2014 bekräftades det att serien fått kontrakt för
att spela in ytterligare två säsonger. Skådespelarna har år 2015 skrivit
kontrakt med HBO för sju säsonger och HBO meddelade i augusti 2015 att de ska
göra allt i sin makt för att även en åttonde säsong skall bli verklighet. Sjunde
säsongen kommer endast innehålla 7 avsnitt till skillnad från seriens vanliga 10
avsnitt och åttonde säsongen förväntas innehålla 6 avsnitt. Dessutom uttryckte
HBO en stark önskan om att även göra en prequel till Game of Thrones.

Första säsongen beräknas vara den dyraste tv-serien som någonsin spelats in, och
de tio avsnitten ska ha kostat mer än motsvarande 312 miljoner kronor. Game of
Thrones ses även som en av världens populärast serier genom alla tider. Serien
slog 2016 rekordet för mest vunna Emmys (38 stycken) och rankas även topp 5 på
IMDbs lista över topprankade serier.

TV-serien är känd för att vara oförutsägbar och oberäknelig men även för att
vara våldsam och innehålla många sexscener. Game of Thrones har fått stort
genomslag i världen. TV-serien har bland annat fått många föräldrar att namnge
sina barn efter karaktärerna och Tv-seriens inspelningsplatser har fått ett
rejält uppsving inom turismen.

Serien hade premiär i skandinavisk betal-TV den 4 maj 2011 på premiumkanalen C
More, inklusive dess on demand-tjänst.Nu (2017) hittas serien endast på HBOs on
demand tjänst HBO Nordic där alla säsonger är tillgängliga och nya avsnitt
släpps samtidigt som i USA(söndagar 03.00). Den 22 februari 2012 började serien
sändas i repris då första avsnittet visades på marksända SVT.

Serien utspelar sig på den fiktiva kontinenten Westeros, ofta kallad "De sju
kungarikena". Eddard "Ned" Stark (Sean Bean), lord av Winterfell, bekymras av
rykten från muren i norr om en uråldrig ondska som håller på att vakna till liv.
Samtidigt får han besked om att Jon Arryn, hans mentor och kungens högra hand,
dött en mystisk död och att kung Robert Baratheon är på väg till Winterfell. Ned
blir tillfrågad om att ersätta Arryn som kungens hand och han accepterar för att
få reda på sanningen om hans väns död. Familjen Stark delas då upp genom att Ned
och döttrarna Arya och Sansa åker till Kings Landing. Sansa ska gifta sig med
kungens äldste son för att familjerna ska bli blodsbundna. Kvar i Winterfell är
Neds fru Catelyn och deras söner. Ned märker snabbt att drottningens familj
Lannisters verkar smida planer för att ta över makten, och den avskydde dvärgen
Tyrion Lannister vill visa att även han kan bidra till familjens planer. Jon
Snow, Neds oäkting beger sig till muren i norr för att bli en edsvuren man i
Nattväktarna, den traditionstyngda vaktstyrka som försvarar muren som separerar
den avlägsna norden från de sju kungarikena i södern. Samtidigt på andra sidan
havet på kontinenten Essos smider exilprinsen Viserys Targaryen planer för att
återerövra De sju kungarikena som hans far en gång regerade. Han gifter bort sin
yngre syster Daenerys till stamkungen Khal Drogo. Daenerys blir senare en av
huvudkaraktärerna då hon också har planer på att sitta på järntronen. Andra
pretendenter är kungens yngre bröder Stannis och Renly. I norr gör Neds äldste
son Robb anspråk på att vara "kungen i Norr" och på annat håll utropar sig lord
Balon till kung av Järnöarna. Kungarnas krig är oundvikligt...

Eddard "Ned" Stark (Sean Bean) är familjeöverhuvud i familjen Stark. Hans maka,
Catelyn Stark (född Tully), spelas av Michelle Fairley. De har barnen Robb
(Richard Madden), Sansa (Sophie Turner), Arya (Maisie Williams), Bran (Isaac
Hempstead Wright) och Rickon (Art Parkinson). Kit Harington spelar Neds oäkting,
Jon Snow, och Alfie Allen spelar Theon Greyjoy, politisk gisslan och skyddsling
hos Lord Stark. Kung Robert Baratheon spelas av Mark Addy, och hans maka
drottning Cersei Lannister, spelas av Lena Headey. Cersei har två bröder; hennes
tvilling, Ser Jaime Lannister (Nikolaj Coster-Waldau), och den kloke dvärgen
Tyrion (Peter Dinklage). Cerseis äldsta barn är prins Joffrey Baratheon (Jack
Gleeson), och hans livvakt är Sandor "The Hound" Clegane (Rory McCann). Aidan
Gillen spelar Petyr "Littlefinger" Baelish, som sitter i kungens råd.

På andra sidan havet försöker syskonen Viserys (Harry Lloyd) och Daenerys "Dany"
Targaryen (Emilia Clarke) vinna tillbaka tronen. De är barn till den kung som
kung Robert störtade. Daenerys har blivit bortgift med Khal Drogo (Jason Momoa),
hövding över Dothraki-folket, i utbyte mot en armé. Iain Glen spelar riddaren
Ser Jorah Mormont, som svurit en ed att skydda syskonen.



https://sv.wikipedia.org/wiki/Storbritannien

Storbritannien, formellt Förenade konungariket Storbritannien och Nordirland
(engelska: United Kingdom of Great Britain and Northern Ireland,[a] allmänt känt
som United Kingdom, UK eller Britain), är en suverän stat som ligger utanför
nordvästra kusten av den europeiska kontinenten. Landet omfattar ön
Storbritannien, den nordöstra delen av ön Irland och många mindre öar.
Nordirland är den enda delen av Storbritannien som delar en landgräns med en
annan självständig stat, Republiken Irland. Bortsett från denna landgräns är
Storbritannien omgiven av Atlanten, Nordsjön, Engelska kanalen och Irländska
sjön.

Storbritannien är en enhetsstat som styrs under en konstitutionell monarki och
ett parlamentariskt system med dess regeringssäte i huvudstaden London. Det är
ett land i sin egen rätt, och består av fyra riksdelar (constituent countries):
England, Nordirland, Skottland och Wales. Det finns tre decentraliserade
nationella förvaltningar som har olika befogenheter, och de ligger i Belfast,
Cardiff och Edinburgh (Nordirlands, Wales och Skottlands respektive
huvudstäder). Det finns tre kronbesittningar (Crown Dependencies) och fjorton
utomeuropeiska territorier i anslutning till Förenade konungariket
Storbritannien och Nordirland utan att utgöra konstitutionella delar av det.
Dessa är rester av det brittiska imperiet som på sin höjd 1922 omfattade nästan
en fjärdedel av jordens landyta och var - jämte Ryska imperiet, Romarriket,
Sovjetunionen och Mongolväldet - ett av de största imperierna i historien.
Brittiskt inflytande kan fortfarande observeras i språk, kultur och rättssystem
i många av dess forna territorier.

Storbritannien är ett industriland och har världens sjunde största ekonomi efter
nominell bruttonationalprodukt och har den sjunde största ekonomin efter
köpkraftsparitet. Det var världens första industrialiserade land och världens
främsta stormakt under 1800-talet och tidigt 1900-tal. Storbritannien är
fortfarande en stormakt med ledande ekonomiskt, kulturellt, militärt,
vetenskapligt och politiskt inflytande. Det är en erkänd kärnvapenmakt och dess
militära utgifter är de femte eller sjätte största bland världens länder.
Storbritannien är medlem i Europeiska unionen, Samväldet, G7, G20, OECD,
Europarådet, Världshandelsorganisationen, Nato och Förenta Nationerna (och
permanent medlem av dess säkerhetsråd).

I dagligt tal och även i svenska massmedier används namn som Storbritannien och,
slarvigt även England, som förkortning eller istället för det fullständiga
namnet Förenade konungariket Storbritannien och Nordirland. I officiellt
språkbruk enligt svenska Utrikesdepartementet, eller när Europeiska unionens
dokument formuleras på svenska, är det dock hela den långa namnformen,
alternativt kortformen Förenade kungariket, som gäller. Storbritannien har
istället en annan egentlig betydelse som syftar på enbart England, Skottland och
Wales, vilket även utgjorde en egen statsbildning innan den nuvarande unionen
upprättades. I en kontext där Storbritannien inte per automatik syftar på
Storbritannien och Nordirland eller ens på Förenade kungariket blir en alldaglig
användning av begreppet problematisk eftersom det leder till olika former av
avgränsningsproblem där det är svårt att veta vilket sammanhang som egentligen
avses när namnet Storbritannien förekommer, eller vilken innebörd som åsyftades
när det skrevs. Svenska historiker, likt Dick Harrison, tvingas ibland peka på
de missuppfattningar som råder och nödvändigheten i att identifiera skilda
begrepp som Storbritannien, Förenade kungariket, Britannien, osv. Namn som
England och Storbritannien får ibland tjänstgöra som synonymer till brittiska
statsbildningar i olika konstellationer, men att utan distinktion använda dessa
om Storbritannien och Nordirland blir inte korrekt, vare sig som beskrivning
eller i förhållande till att både England och Storbritannien i grunden har egna
distinkta betydelser som är åtskilda från vad dagens brittiska stat
representerar.

Under 1700-talet och tidigt 1800-tal kallades landet för "Stora Britannien" på
svenska. I dag används alltmer det engelskspråkiga namnet, "UK", även på
svenska.

Kelterna invaderade Brittiska öarna på 600-talet f.Kr. Den romerska erövringen
av Britannien år 43 e.Kr., innebar att romersk kultur och vetenskap gjorde sitt
intåg på ön, med byggandet av många städer och vägar. Anglosaxare var närvarande
på Britanniens östkust på 300-talet, och övertog efter 570-talet stora delar av
England (som är uppkallat efter anglerna). Ett dussintal småkungariken växte
fram, snabbt reducerade till sju stycken. Av dessa blev med tiden Wessex
dominerande, inte minst under kung Alfred den store av Wessex, och 886 brukar
betraktas som tidpunkten för Englands enande. Under 800-talet började nordiska
vikingar att härja längs de brittiska öarna. Mellan 200-talet och 800-talets
mitt gjorde gälerna sina förflyttningar från Irland till skotska öarna och
högländerna, och från denna tid hör man inte längre talas om pikterna, men väl
om skotsk gäliska, ett språk som aldrig varit dominerande i skotska lågländerna,
utan bara i högländerna och på Hebriderna. Skottland enades år 843 av kungen
Kenneth I av Skottland.

Genom slaget vid Hastings (1066) lyckades normanderna under Vilhelm Erövraren
göra sig till herrar över England. Under medeltiden präglades landet av inre
motsättningar mellan de normandiska erövrarna och den anglosaxiska befolkningen.
En långvarig konflikt, hundraårskriget, mellan engelska och franska kungar om
landområden i Frankrike, skapade oro i landet. Irland erövrades av kung Henrik
II av England 1171. Wales utgjorde under tidig medeltid ett stort antal
kungariken och furstendömen. Det erövrades av Edvard I av England 1282, formellt
1284. Under drottning Elisabet I:s tid (1558–1603) lades grunden till ekonomisk
och politisk stabilitet. Vid Elisabets död inleddes Storbritanniens storhetstid
och det brittiska imperiets framväxt. Från Napoleonkrigen fram till första
världskriget var Storbritannien det militärt, ekonomiskt, politiskt och
vetenskapligt ledande landet i världen, som dominerade världspolitiken.
Industrialismens genombrott, som i Storbritannien skedde på 1700-talet, bidrog
till landets dominerande ställning.

Första och andra världskriget ledde till stora ekonomiska och materiella
förluster och det brittiska imperiets fall blev allt mer definitivt, trots att
Storbritannien stod på segrarnas sida i både krigen. Efterkrigstiden kantades av
svåra ekonomiska tider och upplösningen av kolonialväldet. Efter Winston
Churchill är Margaret Thatcher en av de politiker som varit mest betydande under
1900-talet i Storbritannien. Med en hård liberaliseringspolitik (thatcherism)
lyckades hon få Storbritanniens ekonomi på fötter, något som även ledde till
massarbetslöshet i bruksorterna. Med inträdet i Europeiska Gemenskaperna (EG)
1973 blev Storbritannien allt mer aktivt inom den internationella politiken
igen. Tillsammans med Tony Blair (1997–2007) är hon den längst sittande
premiärministern i Storbritannien (1979–90) i modern tid. Thatchers popularitet
växte efter hennes handlingskraftiga beslut i Falklandskriget, då den brittiska
avkoloniseringen kom till ett definitivt slut.

Under 1990-talet och början av 2000-talet genomförde Tony Blair omfattande
sociala reformer. Utgifter till den offentliga sektorn höjdes och minimilön
infördes. Skottland och Wales fick ökat självstyre och den isiga relationen
mellan protestanter och katoliker på Nordirland tinade en aning.

Storbritannien har ett tempererat klimat med milda vintrar och svala somrar.
Väderleken påverkas av Golfströmmen och den nordatlantiska lågtryckszonen,
vilket ger blåsigt och ostadigt väder, stor molnighet och riklig nederbörd året
om med cirka 2 500 millimeter i de bergiga delarna och cirka 600–800 millimeter
i lågländerna. Lokalt kan nederbördsmängderna vara betydligt större.

Temperaturen faller sällan under −10 °C vintertid och stiger sällan över 35 °C
på sommaren. Den högsta temperatur som uppmätts i Storbritannien är 38,5 °C,
vilket skedde i Faversham i Kent i augusti 2003. Den lägsta temperaturen
noterades den 30 december 1995 i Altnaharra i skotska Sutherland med −27,2 °C.
Eftersom medeldygnstemperaturen även under vintern sällan sjunker under
fryspunkten är tjockare snötäcke relativt sällsynt, utom i de skotska
högländerna.

Storbritanniens parlament består av två kamrar, underhuset (House of Commons)
och överhuset (House of Lords). Partiledaren för det största partiet i
underhuset utses i regel till premiärminister, något som officiellt görs av
monarken. Underhuset består av 659 ledamöter valda från lika många valkretsar
(529 från England, 59 från Skottland, 40 från Wales och 18 från Nordirland).
Överhuset består av 706 ledamöter som blivit tilldelade sina platser, antingen
genom ärftlig pärsvärdighet eller i egenskap av livstids pärsvärdighet eller som
biskopar i Engelska kyrkan.

Premiärministern fungerar som chef för ”Hennes Majestäts regering” och har i
praktiken den verkställande makten i riket. Enligt den konstitutionella
sedvänjan är premiärministern och regeringens övriga ledamöter (ministrar)
ansvariga för sina handlingar inför parlamentet, där de traditionellt är
medlemmar.

Efter avvecklandet av det brittiska imperiet valde många av dominionerna och
tidigare kolonier att anta lokala varianter av det politiska system som finns i
Storbritannien, det så kallade Westminstersystemet.

De tre dominerande partierna i parlamentet, vars ledamöter väljs i
enmansvalkretsar vilket missgynnar små partier, är Labourpartiet, Konservativa
partiet och Liberaldemokraterna. Både i Skottland och Wales finns separatistiska
partier, Scottish National Party respektive Plaid Cymru – Party of Wales, som
verkar för skotsk och walesisk självständighet och arbetar som en grupp inom
brittiska parlamentet och Europaparlamentet. På Nordirland ser det politiska
landskapet annorlunda ut med två unionistiska partier, Democratic Unionist Party
och Ulster Unionist Party, vilka verkar för att provinsen ska fortsätta vara en
del av Förenade kungariket, samt två republikanska partier, Sinn Féin och Social
Democratic and Labour Party, vilka verkar för ett enat Irland, det vill säga att
Nordirland ska bli en del av den självständiga republiken Irland. Det femte
stora partiet, liberala Alliance, tar inte ställning för vare sig unionism eller
republikanism.

I val till Skotska parlamentet, Wales nationalförsamling och Nordirlands
församling, som är proportionella, har flera små partier tilldelats mandat:
Scottish Green Party, Scottish Socialist Party, Scottish Senior Citizens Unity
Party, Forward Wales, Progressive Unionist Party och UK Unionist Party.

I val till Europaparlamentet, där mandatfördelningen också sker proportionellt,
har även andra partier nått framgångar, framförallt United Kingdom Independence
Party, men också British National Party och Green Party of England and Wales.

Storbritannien har tre olika rättssystem: Engelsk rätt (English law, vilken
gäller i både England och Wales) och Nordirlands rätt är baserad på common law.
Skotsk rätt (Scots law) är ett hybridsystem, baserat på civil law med
beståndsdelar av common law. I 1707 års unionsakter garanteras Skottlands
separata rättssystem.

Sedan 1 oktober 2009 är Storbritanniens högsta domstol (Supreme Court of the
United Kingdom) den högsta appellationsdomstolen för alla brottmål och tvistemål
i England, Wales och Nordirland, och för tvistemål i Skottland. Tidigare hade
Judicial Committee of the House of Lords (laglorderna) samma funktion.

Högsta domstolen består av Court of Appeal, High Court of Justice (för
civilrätt) och Crown Court (för straffrätt). I Skottland är huvuddomstolarna
Court of Session (för civilrätt) och High Court of Justiciary (för straffrätt),
medan skotska sheriff courts motsvarar uppskattningsvis engelska county courts.

Storbritanniens väpnade styrkor består av tre försvarsgrenar, som ingår i
försvarsministeriet (Ministry of Defence) som leds av försvarsministern
(Secretary of State for Defence):

Försvarsmakten har svurit en trohet till den brittiska monarken som formellt är
dess högste befälhavare, men i praktiken är det premiärministern som har det
högsta befälet.

Storbritannien är en enhetsstat, och är övergripande indelat i fyra delområden:
England, Skottland, Wales samt Nordirland. Karaktäristiskt för dessa är att tre
av delområdena, utom England, genom decentralisering (engelska: devolution) har
en varierande grad av autonomi och självstyrelse. Den brittiska modellen för
regionalt självstyre kan inte jämföras med delstater i federala system, och den
utgör inte heller en asymmetrisk federation då rätten till självstyre inte har
något konstitutionellt skydd, utan liknar snarare det spanska systemet med av
parlamentet inrättade självstyrelseregioner. Exempelvis har Skottland ett
modernt självstyre som inrättades 1998, vilket saknar konstitutionellt skydd,
men också ett eget lag- och rättssystem skilt från det engelska, vilket dock
skyddas i unionsavtalet från 1706.

I Nordirland, Wales och inom vissa delar av England använder man sig av endast
en lokal förvaltningsnivå, inte dubbla nivåer som i vissa andra länder med både
regionalt styre (likt sekundärkommun) och mindre geografiska enheter (likt
primärkommun) som finns i vissa andra länder.

Den viktigaste administrativa indelningen i England och Wales är i grevskap (på
engelska counties). De normala grevskapen i framförallt England kan sägas
motsvara till exempel län i Sverige. Förutom indelningen i administrativa
grevskap finns en äldre indelning i historiska grevskap, vilket påminner om
förhållandet med län och landskap i Sverige. I vissa fall överensstämmer
indelningen i de moderna grevskapen med den historiska.

Skottland har en annan förvaltningshistorik och där finns det inga grevskap
idag. Där var det tidigare stad/köping (lågskotska: burgh) som var den
viktigaste administrativa indelningen från 800-talet fram till avskaffandet
1975. Då infördes en ny indelning med nio regioner på fastlandet, var för sig
indelad i kommuner samt tre fristående ökommuner; denna indelning varade till
1996. Idag har Skottland endast en förvaltningsnivå med 32 kommuner (engelska:
local authorities / councils).

År 2006 var Storbritannien världens sjätte största ekonomi, enligt Världsbanken.
Landet har en betydande finanssektor: London är världens största finanscentrum
och Skottlands huvudstad Edinburgh är Europas tredje största finanscentrum.
Storbritannien är världens sjätte största turistdestination med omkring
24 000 000 turister varje år och 1 800 000 anställda inom turistnäringen.
Servicesektorn i sin helhet står för 70 procent av sysselsättningen.

Energisektorn är även den omfattande, med en andel av bruttonationalprodukten på
10 procent, större än för något annat industriland. Skottland är Västeuropas
näst största oljeproducent (efter Norge) och Europeiska unionens största olje-
och naturgasproducent.

Storbritannien viktigaste handelspartner är Tyskland, USA, Frankrike och
Nederländerna. Dess valuta är brittiskt pund.

Vägnätet är i jämförelse med andra länder mycket väl utbyggt i Storbritannien.
Motorvägar når de allra flesta större städer i landet och motorvägarnas standard
är nästan alltid mycket hög. Det är också i Storbritannien som Europas mest
trafikerade motorvägar finns och dessa finns framförallt runt London. Även
övriga vägar som inte har motorvägsstandard har många gånger hög klass och är
välunderhållna. Storbritanniens första motorväg invigdes den 2 april 1959, ett
115 kilometer långt avsnitt mellan London och Birmingham. Snitthastigheten den
första halvtimman var 130 kilometer/timme och fler än 100 bilar kollapsade.

Järnvägarna i Storbritannien är även de väl utbyggda. Det var också i
Storbritannien som världens allra första järnväg invigdes mellan
Stockton-on-Tees och Darlington 1825. Järnvägsnätet når till de flesta platser i
Storbritannien. Vissa huvudlinjer har dessutom banor utbyggda för snabbtåg som
många gånger är av hög klass. Ett av de mest kända snabbtågen i Storbritannien
är snabbtåget Eurostar som går från London till Paris och Bryssel. Tågen mellan
London och Edinburgh är också högklassiga snabbtåg.

I februari 2009 föreslog regeringen att man skulle privatisera en del av Royal
Mail, den brittiska posten. Förslaget väckte stora protester både inom partiet
och bland fackföreningar. Enligt förslaget ska 30 % av Royal Mail säljas till en
privat ägare.

Engelska är det dominerande språket, även om det inte är ett officiellt språk.
Utöver detta talar 30 procent av invånarna i Skottland (och 2 procent av
invånarna i Nordirland) även lågskotska; 28 procent av invånarna i Wales även
kymriska (walesiska); 3 procent av invånarna i Nordirland även iriska; och 2
procent av invånarna i Skottland även skotsk gäliska.

I Wales är kymriska och i Skottland skotsk gäliska officiella språk sedan Gaelic
Language (Scotland) Act antogs 2004. Lågskotska, iriska och korniska är
officiella landsdels- eller minoritetsspråk sedan 2001, när Storbritannien
signerade Europarådets stadga om landsdels- eller minoritetsspråk, men saknar
samma statliga stöd och status som kymriska och skotsk gäliska. Storbritannien
undertecknade också stadgan å Isle of Mans regerings vägnar vilket gav manx
officiellt erkännande på Man.

Många andra språk talas av en betydande andel av befolkningen i Storbritannien,
särskilt i storstäder som London, Birmingham och Glasgow, till exempel urdu,
gujarati, bengali, punjabi, spanska, kinesiska, somaliska och arabiska.

I Storbritannien bor många invandrare från Pakistan, Uganda, Somalia och
Västindien.

Storbritannien har haft en lång historia av religiösa stridigheter, både med och
utan vapen. Den kristna kyrkan började spridas bland den romerska provinsen
Britannias (nuvarande England, plus Wales) befolkning i början av 200-talet, och
blev under 300-talet en av romarrikets statsreligioner. Den gamla religionens
tempel, exempelvis i Lydney, började förfalla på 430-talet. I samband med
anglosaxarnas invasion kom de områden som de tog över, det vill säga England med
undantag för Cornwall (och inledningsvis även med undantag för Devon och
Cumbria), att avkristnas och asatron fick spridning. Påven Gregorius I sände den
förste ärkebiskopen av Canterbury, Augustinus av Canterbury, att missionera i
Kent, och irländsk-skotska munkar missionerade i kungariket Northumbria. Så
återkristnades England under 600- och 700-talen. Synoden i Whitby bidrog till
att lösa de tvister som hade uppstått mellan de områden som kristnats av Rom och
de områden som kristnats på irländskt-skotskt initiativ. Genom vikingarnas
anfall kom överklasskiktet i landets norra delar, Danelagen, att åter utöva
asatro under 800- och 900-talen, medan den anglosaxiska allmogen fortsatte att
utöva kristendom.

Skottland (latin: Caledonia) låg utanför romarriket och har en annorlunda
religiös historia, men även där var det irländska munkar som kristnade landet
(se Whithorn, Iona, Sankt Columba).

Efter engelske kungen Henrik VIII:s brytning med Rom 1534 kom England under ett
och ett halvt århundrade att uppleva religiös turbulens. Den anglikanska kyrkan,
som är statskyrka i England, fick konkurrens inte bara av den romersk-katolska
kyrkan utan även av nya grupper som bland annat puritanerna. Skotska kyrkan är
sedan 1560 statskyrka i Skottland. Efter 130 år av teologiska och
organisatoriska konflikter mellan presbyterianer och episkopaler blev den
definitivt en presbyteriansk kyrka 1689, medan Skotska episkopalkyrkan blev ett
från staten fritt trossamfund, tolererat 1712. Irländska kyrkan blev anglikansk
1536, och blev ett från staten oavhängigt trossamfund 1871.

Huset Stuart verkade efter restaurationen 1660 för religionsfrihet, men det
engelska parlamentet motsatte sig detta, och opinionen i parlamentet ändrades
inte förrän Vilhelm III av England tillträdde tronen. Det blev 1689 tillåtet att
tillhöra valfritt trossamfund, med undantag för den romersk-katolska kyrkan och
unitariska trossamfund. Tillhörighet till Englands resp. Skottlands statskyrka
krävdes dock för att bedriva universitetsstudier och vara parlamentsledamot.
Full religionsfrihet för kristna infördes först 1829.

Metodismen började som en väckelserörelse inom Engelska kyrkan, men efter
frontfigurerna John och Charles Wesleys död i slutet av 1700-talet ombildades
rörelsen till ett antal självständiga trossamfund. Genom invandring under
1900-talet har landet också fått en betydande icke-kristen befolkning, bl.a.
sikher och hinduer, samtidigt som andelen agnostiker och ateister ökat ända
sedan den industriella revolutionen.

Den relativa religionsfriheten efter 1689 och den fullständiga religionsfriheten
efter 1829 gav förutsättningar för ett stort antal trossamfund med relativt
litet antal medlemmar. Deismen härrör från Storbritannien under 1600- och
1700-talet. Kristendomsriktningen universalism uppkom genom en utbrytning ur
metodismen i Wales 1756, och spreds därifrån till USA. En brittisk form av
unitarism uppkom 1774 genom en utbrytning ur Engelska kyrkan. Plymouthbröderna,
som hade grundats i Dublin 1829, fick 1831 sitt centrum i Plymouth. Den
irvingianska kyrkan grundades 1832. Under 1800-talets andra hälft och under
1900-talets första hälft vann spiritismen en hastigt uppblossande och falnande
popularitet – bl.a. p.g.a. det stora antalet avlidna under första världskriget
och under spanska sjukan. Under decennierna strax före och efter 1900 florerade
några små trossamfund präglade av anglo-israelism. Europas första
buddhistsamfund, Buddhist Society, grundades i London 1926. Druidordnar av olika
slag existerar sedan 1780-talet, men det är först genom 1960-talets motkultur
ny-druidism kommit att utgöra en alternativ religion på allvar (Georgianska och
viktorianska druidordnar hade ofta kristna, judiska eller deistiska medlemmar).
En av druidorganisationerna erhöll den brittiska välgörenhetskommissionens
godkännande som "religiös välgörenhetsorganisation" 2010. Den nyhedniska
religionen wicca växte fram i södra England 1939-1961. I den brittiska
folkräkningen 2011 uppgav 176 632 religionstillhörigheten "jedi".

Storbritannien är känt för en rik litteratur, med medeltida författare som
Geoffrey Chaucer och William Shakespeare, romantiker som Percy Shelley, Mary
Shelley och Lord Byron samt realister som Jane Austen, systrarna Charlotte och
Emily Brontë. På 1810-talet debuterade Walter Scott med sina historiska romaner.
På 1830-talet debuterade journalisten Charles Dickens med Pickwickklubben. 1887
debuterade Arthur Conan Doyle med En studie i rött. Under 1900-talet var
Virginia Woolf, George Orwell, Graham Greene, William Golding och Anthony
Burgess några framstående romanförfattare. Under seklets sista decennier fick en
rad författare med multikulturell bakgrund som V.S. Naipaul, Salman Rushdie och
Kazuo Ishiguro en framträdande roll. Bland de ledande namnen under 2000-talet
märks bland andra Ian McEwan. Bland brittiska barnboksförfattare kan nämnas A.A.
Milne, J.M. Barrie, Enid Blyton och J.K. Rowling.

Brittisk konst är mest känd för porträtt- och landskapsmåleri från 1700- och
1800-talen av konstnärer som William Turner, William Hogarth, John Constable och
Thomas Gainsborough. National Gallery, National Portrait Gallery, Tate Britain
och Tate Modern, samtliga belägna i London, är de största och viktigaste
museerna. Det sistnämnda är världens mest välbesökta museum för modern och
samtida konst.

Från den brittiska musikscenen kommer flera band som fick internationell
betydelse för utvecklingen av rockmusiken under 1960- och 1980-talen, bland
andra The Beatles, Pink Floyd, The Rolling Stones, Queen, Black Sabbath, Judas
Priest och Iron Maiden. Under 1980-talet framträdde synthbaserade band som Duran
Duran, Depeche Mode och Spandau Ballet.

Under 2000-talet har flera brittiska artister slagit igenom stort, bland andra
Coldplay, Amy Winehouse, Travis, Amy Macdonald, Duffy, One Direction, Will Young
James Blunt och Pixie Lott.

Den brittiska filmindustrin har alltid påverkats av den amerikanska. Alfred
Hitchcock gjorde den första brittiska ljudfilmen, Blackmail men flyttade till
Hollywood under 1930-talet. Trots begränsningarna kunde man under andra
världskriget hålla en hög artistisk nivå med filmer som David Leans Havet är
vårt öde. Genom filmbolaget Rank Organisation kunde man även efter kriget
producera filmer av hög klass som Kort möte, Lysande utsikter och Den tredje
mannen. Under 1960- och 1970-talet producerade Hammer Films en mängd
kommersiellt framgångsrika thriller- och skräckfilmer.

År 1962 var det premiär för den långa serien filmer om den brittiske agenten
James Bond. Under 1970-talet hamnade industrin i kris men i början av 1980-talet
fick man ny optimism tack vare framgångsrika filmer som Triumfens ögonblick,
Gandhi och En färd till Indien. Efter en nedgång i början av 1990-talet nådde
den brittiska filmen nya framgångar med kostymfilmer som Förnuft och känsla,
Emma och Shakespeare in Love. Efter framgången med Fyra bröllop och en
begravning kom en våg av komedier som Brassed Off och Allt eller inget.

De största dagstidningarna är tabloidtidningen The Sun med ett ofta populistiskt
innehåll och de mer seriöst inriktade The Times, The Sunday Times, Daily Mail,
The Daily Telegraph och The Guardian. Financial Times är den största
affärstidningen. I Skottland finns tidningar som Daily Record och The Herald.
Stora facktidningar är till exempel The Economist, Nature och New Scientist.

Statliga British Broadcasting Corporation (BBC), bildat 1922, har kallats public
service moder och sänder TV, radio och numera även över Internet. BBC har ett
flertal reklamfria TV-kanaler som BBC One, BBC Two, BBC Three, BBC Four, CBBC,
CBeebies och BBC News inom Storbritannien. Internationellt sänder BBC även flera
kanaler i lokalt anpassade versioner, vars uppgift bland annat är att tjäna
pengar till public service-verksamheten i hemlandet.

På 1950-talet beslutade parlamentet att BBC skulle konkurrensutsättas, inte
minst för att även ett andra bolag skulle sända TV-nyheter. Resultatet blev den
kommersiella public service-kanalen ITV som under flera årtionden var landets
mest sedda. I dag har ITV en bukett av inrikes kanaler: ITV1, ITV2, ITV3 och
ITV4. Andra nationella TV-kanaler är Channel 4 och Channel 5 som också har
digitala systerkanaler.

Inom radion verkar förutom BBC flera kommersiella aktörer sedan 1950-talet. Den
största är i dag Global Radio med stationer som Heart, Capital, Classic FM, Gold
och LBC. Näst störst är Bauer Media med stationerna Magic och Kiss.

Ett stort antal sporter anses ha engelskt ursprung, däribland formel 1,
landhockey, biljard, kricket, fotboll och rugbyfotboll. Golf och curling har
skotskt ursprung.

Fotbollen har en lång förhistoria i form av olika bollspel i till exempel Kina,
men dagens fotboll är en brittisk version, med regler utvecklade i
Storbritannien. FA-cupen, startad 1871, är världens äldsta fotbollstävling och
Football League, startad 1888, är världens äldsta liga. Sedan 1992 spelas också
Premier League.



https://sv.wikipedia.org/wiki/Elitserien_i_ishockey_2010/2011

Elitserien i ishockey 2010/2011 var den 36:e årliga, säsongen av den svenska
Elitserien i ishockey, som spelades perioden 15 september 2010–5 mars 2011.
Serien vanns av HV71. I slutspelet lyckades till slut Färjestads BK ta sitt
nionde SM-guld efter finalvinsten mot Skellefteå AIK.

Det officiella spelschemat lanserades den 4 maj 2010. Schemat blev helt
fastspikat den 10 maj 2010.

Straffläggning infördes åter i grundserien, när en match slutat oavgjort och
inget lag gjort mål i den fem minuter långa förlängningen. Därmed avskaffades
bonuspoängen som förut fanns och istället utdelades tre poäng i varje match.
Senast straffar användes för att avgöra matcher i Elitserien var mellan 1999 och
2004, men de plockades bort eftersom klubbarna tyckte att det blev för
lotteribetonat med var en viktig poäng skulle hamna.

AIK:s återkomst till Elitserien innebar att det åter spelades Stockholmsderbyn
mot Djurgårdens IF. Säkerheten blev en central fråga och flera av matcherna blev
stökiga. Framför allt blev derbyt den 22 december mycket oroligt med slagsmål
och matchen fick brytas vid två tillfällen.

Matchen Färjestads BK–Frölunda HC den 26 december 2010 spelades på utomhusrink i
Karlstad, där planen och läktarna byggdes upp på en parkeringsplats i anslutning
till Löfbergs Lila Arena, med plats för ungefär 20 000 åskådare. Färjestads BK
vann med 5-2 inför över 15 000 åskådare.

Bottenstriden kom att bli mycket jämn och inför sista omgången var hela fem lag
inblandade i streckstriderna. Det blev AIK som lyckades ta den sista
slutspelsplatsen, medan Modo och Södertälje hamnade i Kvalserien. Södertälje
misslyckades där och åkte ur Elitserien, i stället lyckades Växjö Lakers ta en
elitserieplats.

De två lagen som tog sig över det gråa strecket, spelade i Elitserien, säsongen
2010/2011. De resterande lagen fick spela i Hockeyallsvenskan 2010/2011.

Not: SM = Spelade matcher från start, S% = Räddningsprocent, GAA = I snitt
insläppta mål per match

Åtta lag gör upp om Le Mat-pokalen och titeln som Svenska mästare. Samtliga
matchserier avgörs i bäst av sju matcher.



https://sv.wikipedia.org/wiki/Eid_al-fitr

Eid al-fitr eller ’id al-fitr (arabiska: عيد الفطر) är det årliga
fastebrytandets högtid som avslutar den muslimska fastemånaden ramadan. Högtiden
kallas ofta för eid, vilket betyder "en återkommande lycka eller festglädje".
Firandet pågår i upp till tre till fyra dagar, av vilka det är den första dagen
som är viktigast.

Eid al-fitr är i grunden en religiös högtid, men den firas även av muslimer som
inte är aktivt troende eller följer religionens bud, samt av stora delar av
befolkningen som helhet i länder och regioner där islam är majoritetsreligion.

Enligt arabiska lexikografer är ordet eid en härledning från den arabiska
ordstammen -w-d och har betydelsen "det (periodiskt) återkommande". Vissa
forskare har betraktat arabiskans eid som ett lånord från det semitiska
systerspråket arameiska. Ett närbesläktat ord förekommer även i syriskan – īdā,
ēdā och īdō – vilka alla betyder "fest, högtid". Ordet förekommer i Koranens
femte sura (kapitel), Al-Mâ'idah ("Den himmelska måltiden"), vers 114, där Jesus
('Īsā) ber om en himmelsk måltid, vilket vissa uttolkare associerat med den
kristna nattvarden.

Det arabiska ordet fiṭr betyder "brytande av fastan". Ordet är besläktat med
fitrah. Enligt Koranen sura 30 (Ar-Rūm, "Bysantinerna"), vers 30, är fitrah den
ursprungliga och inneboende mänskliga "naturens norm" som varje nyfött barn
delar:

Eid al-fitr kallas ofta kort för eid och även för al-eid us-saghir (arabiska:
العيد الصغير) (”den mindre eid”). Den kallas "den mindre" i jämförelse med den
andra av de två stora årliga muslimska högtiderna – eid al-adha, vilken
betecknas som ”den större eid”.

När muslimer hälsar varandra vid eid al-fitr säger de på arabiska eīd mubārak
(”välsignad eid”) eller eid sa‘īd (”glad eid”), turkiska bayramınız kutlu olsun
(”må din bayram firas”), mutlu bayramlar ("glad bayram") eller bayramınız
mübarek olsun (”må din bayram vara helig” eller ”må du få en helig bayram”).
Bosnier hälsar varandra med bajram barić, srecno bajram eller bajram šerif
mubarek olsun. Man kan svara på arabiska: allah wa rasuluhu, dock med ett
tydligt bosniskt uttal: alah razuluh.

Eid al-fitr börjar vid soluppgången efter det att nymånen siktats den första
dagen i den tionde månaden, shawwal, som följer efter ramadan. Tidpunkten för
när detta infaller varierar från land till land och mellan olika grupperingar.
Organisationer som The Fiqh Council of North America (FCNA) och den
Dublin-baserade privata stiftelsen European Council for Fatwa and Research
(ECFR) har utarbetade kriterier för fastställande av exakt datum utifrån
astronomiska beräkningar.

På grund av att den muslimska kalendern utgår från månens kretslopp förskjuts
tidpunkten för högtiden från år till år jämfört med den gregorianska kalendern
(vilken utgår från solen). Ett månår är ungefär 11 dagar kortare än ett solår,
det vill säga 354 dagar.

Muslimerna blir under eid al-fitr påminda om att de ska betala zakat
(allmoseskatt) till behövande. Om denna allmosa inte betalats innan fastemånaden
ramadans slut, bör den betalas senast den första dagen på den nya månaden, och
det är rekommenderat att göra detta före den gemensamma eid-bönen.

Denna allmosa, zakat al-fitr, ska familjeförsörjaren se till att skänka för
varje person i familjen, vare sig de fastar eller inte. Pengarna samlas in av
den lokala moskén, som vidareförmedlar dem till fattiga någonstans i världen.
Man kan även skänka pengarna direkt till någon som man vet har det svårt, men då
på villkoret att mottagaren vet om att det är en allmosa som skänkts i samband
med eid al-fitr. 1998 låg zakat al-fitr på 40 kronor per person. 2008 låg den på
60 kronor per person . 2012 hade det höjts till 75 kronor per familjemedlem.

Den föreskrivna tidpunkten för den gemensamma eid-bönen är någon gång mellan att
solen går upp och att den står i zenit.

Fitr betyder "brytande av fastan" och symboliserar därmed avslutandet av såväl
fastan som alla dåliga vanor. Det är en tid då man förväntas be om förlåtelse
och ge förlåtelse för eventuella synder gentemot sina medmänniskor. Det glada
firandet sker tillsammans med släkt och vänner. Samtidigt ser man till de mindre
lyckligt lottade genom att ge allmosor och ordna välgörenhetsinsamlingar.

Under festdagen går den typiska muslimska familjen upp tidigt, tar på sig ofta
nya finkläder och går på särskilda bönemöten som hålls i stora moskéer, på stora
öppna platser eller arenor. Efter den speciella eidbönen håller församlingens
andlige ledare (imamen) en predikan (khutba) där församlingen påminns om
skyldigheten hjälpa de behövande genom att betala zakat (allmosa).

Festligheterna inleds efter bönerna med besök hos släkt och vänner och
tacksägelser till Gud (Allah). Det är inte ovanligt att man hedrar de avlidna
med besök på begravningsplatserna och då läser verser ur Koranen och lägger
blommor på gravarna. Eid är även en tid då man samlas och förnyar vänskaps- och
familjeband. Man umgås, äter god mat och sötsaker. Man ger varandra presenter,
främst till barn och unga. Barnen går också ofta runt i grannskapet från dörr
till dörr och önskar alla "Glad Bayram". För detta belönas de med godis,
choklad, traditionella sötsaker som baklava eller lokum (turkisk konfekt), eller
en liten slant. Penninggåvor vid religiösa högtider som eid al-fitr kallas
‘īdīyah (härlett från arabiskans ‘īd, "fest, högtid"). Det förekommer också att
man skickar varandra gratulationskort.

Eid al-fitr är inte en officiell helgdag men i områden med stor muslimsk
befolkning (kanske främst i London, Birmingham, Leeds, Stoke och Bradford)
brukar normalt skolor och arbetsgivare ge muslimer tre dagar ledigt. Muslimer
med bangladeshisk bakgrund firar eid al-fitr så att både männen och kvinnorna
klär sig i traditionella kläder. Männen går till moskén för att förrätta
eidbönen. Efter det samlas man och hälsar på släktingar där det serveras
traditionell mat som till exempel samosa. När besöken hos och av släktingarna är
gjorda drar sig ungdomarna undan och umgås för sig själva. En tradition som
uppstått bland ungdomar med bangladeshiskt och pakistansk påbrå är att ”cruisa”,
det vill säga åka runt med bilar spelandes hög musik, och ibland vifta med
flaggor.

Eftermiddagen den sista ramadan samt de tre första dagarna i den muslimska
kalenderns tionde månad; shawwal, är officiella helgdagar i Turkiet.
Bayramfirandet är uppblandat med nationella traditioner och firas både av
religiösa och sekulära. Alla passar dock på att vila upp sig och besöka
släktingar och vänner. Hem och gator dekoreras och lyses upp och grannskap
ordnar gemensamma firanden. Radio och TV sänder speciella bayramprogram med
filmer, musik och tal av celebriteter och politiker. Välgörenhetsinsamlingar,
konserter och annan underhållning anordnas.

I Egypten firas det upp till fyra dagar där förberedelserna startar flera dagar
innan. Famljen samlas oftast i föräldrahemmet och åtnjuter en festmåltid
bestående av fisk samt delar ut gåvor till barnen. De flesta besöker släkt och
vänner och blir bjudna på kakor som bakats speciellt för högtiden. Det är
vanligt att skänka mat och allmosa till de behövande.

I Somalia serveras ris med kött och grönsaker och pasta med anjira, ett tunt
bröd. Halva, som i Somalia har en lösare konsistens än den från Mellanöstern och
som är smaksatt med kardemumma, serveras med speciella småkakor.

I Iran hålls böner i moskéer och på offentliga platser. Det är vanligt att
besöka släkt och vänner och ofta skänks mat till de behövande samt allmosor
betalas.

I Irak äts en frukost gjord på grädde från buffelmjölk med honung och bröd. Lamm
slaktas ibland för tillfället och det bakas speciella dadelfyllda kakor.

I Bangladesh, Indien och Pakistan kallas natten före eid al-fitr för chand raat,
”månens natt”. Det betecknar även firandet då familj och vänner samlas på öppna
platser för att skåda nymånen. När den siktats önskar man varandra chaand raat
mubarak, ”ha en välsignad nymånenatt” eller eid mubarak. Stadsgatorna är
festligt utsmyckade och familjer besöker basarer och köpcentrum som hålls öppna
till sent. Kvinnor och speciellt unga flickor målar varandras händer med henna
och de bär färgglada traditionella armband, bangles. Desserter som skall ätas
nästa dag förbereds. En speciell maträtt som serveras under eid al-fitr är
sivayyan som består av rostade vermicelli (nudlar som i Asien är gjorda på
mannagryn) med mjölk och torkade frukter som serveras första frukosten efter
fastan.

I Indonesien, Malaysia, Singapore och Brunei serveras ketupat, ris tillagat i
knyten av kokosnötblad, och lemang, ris tillagat med kokosmjölk i bamburör
serverat med rendang, en nötköttsgryta. Vid eid al-fitr sker en stor
förflyttning av människor från storstadsområdena till landsbygden då folk reser
till sina ursprungsorter för att fira helgen med sina föräldrar. I dessa länder
håller firandet på i upp till en månad.

10 av Kinas 56 officiellt erkända etniska grupper firar eid al-fitr, vilket
motsvarar ungefär 18 miljoner människor enligt den officiella statistiken.
Högtiden är en allmän helgdag i flera regioner, däribland i Ningxia och
Xinjiang. I Xinjiang deltar även den etniska majoritetsgruppen hankineserna i
firandet. Utdelandet av bland annat halal-slaktat fårkött till de fattiga
ombesörjs av myndigheter, offentliga institutioner och privata inrättningar.

I Nordamerika är firandet relativt nedtonat. De olika muslimska grupperna
använder olika metoder för att beräkna slutet på ramadan och början på eid
al-fitr. Då dagen i förväg inte kan bestämmas försöker arbetande muslimer ordna
så de har så lätta arbetsdagar det går, men många har svårt att ta ledigt hela
dagen. Ofta brukar muslimerna vakna tidigt, äta en lätt frukost för att därefter
besöka moskén. Då många av muslimerna är immigranter har de tagit med sig olika
traditioner från hela världen.

I Sverige finns två försvårande omständigheter vid firandet av eid al-fitr. Dels
har de svenska muslimerna som regel mycket begränsade utrymmen i sina
samlingslokaler, vilket gör att man ofta helt enkelt inte får plats vid en så
här pass stor högtid. Dels har många svårt att få ledigt. Detta försvåras
ytterligare av att något exakt datum för de muslimska högtiderna eid al-fitr och
eid al-adha inte går att fastställa i förväg då den är beroende av att månen
siktats. Det kan av arbetsgivare uppfattas som att man bara hittar på att det är
en stor högtid för att få en extra fridag. Önskemål om en lag som ger muslimer
rätt att ta en dag ledigt i samband med de båda eid-högtiderna har framförts av
Sveriges muslimska råd, som tagit upp frågan i öppna brev till de politiska
partierna inför riksdagsvalen 1994 och 1998.

Större firanden kan ske till exempel i idrottshallar. I Göteborg och Stockholm
anordnas numera även offentliga kulturarrangemang i lokaler som
Världskulturmuseet och Stockholms konserthus.



https://sv.wikipedia.org/wiki/Kornknarr

Kornknarr (Crex crex) är en fågel i familjen rallar. Den häckar i Europa och
Asien så långt österut som västra Kina och flyttar till Afrika över vintern.
Kornknarren är en medelstor rall med sandfärgad eller gråbrun ovansida med
svarta fläckar. Den har kastanjeröda partier på vingarna, grå undersida med
rostfärgade och vita (eller gråa) tvärgående streck på kroppssidan och
undergumpen. Den har en kraftig näbb och ljusgrå ben. Som juvenil har den en
liknande fjäderdräkt och som dununge är den, som alla rallar, svart. Arten delas
inte upp i några underarter, men individer från dess östra utbredningsområden
tenderar att vara något ljusare. Hanens häckningsläte är en mycket högljutt krek
krek, varifrån dess vetenskapliga namn, Crex crex, härstammar. Kornknarren är
större än afrikansk kornknarr som den liknar och delar vinterkvarter med, men
deras släktskap är omdiskuterad.

Kornknarrens häckar på gräsmark, framförallt jordbruksvallar, och vintertid
uppträder den i liknande habitat. Den håller sig ofta dold och placerar sitt
rede av gräs i en fördjupning i marken. Den lägger 6–14 ägg som ruvas i 19–20
dagar och de borymmande ungarna blir flygga efter cirka fem veckor. Kornknarren
är allätare, men lever främst av ryggradslösa djur och växtmaterial såsom
gräsfrön och spannmål; ibland tar den även små grodor eller däggdjur. Naturliga
fiender utgörs av introducerade och vilda däggdjur, större fåglar, olika
parasiter och sjukdomar.

Kornknarren har minskat mycket kraftigt över stora delar av sitt tidigare
utbredningsområde, främst i Västeuropa, på grund av förändrade jordbruksmetoder
som lett till att redena förstörs under häckningen. Trots detta kategoriseras
arten som livskraftig (LC) av IUCN på grund av sitt mycket stora
utbredningsområde och stora och stabila bestånd i Ryssland, Kazakstan och västra
Kina. Naturvårdande insatser har inneburit en stabilisering, och ibland även en
ökning, i vissa länder där den tidigare minskat kraftigt. Dess vittljudande
häckningsläte har resulterat i att den förekommer i både folktro och
litteraturen och har även gett den en rad lokala namn.

Familjen rallar omfattar nästan 150 arter. De största antalet, och de minst
specialiserade formerna förekommer i Gamla världen, vilket indikerar att det är
där familjen har sitt ursprung. Taxonomin för de små rallarna är komplicerad;
den afrikanska kornknarren (Crecopsis egregia) beskrivs ofta som dess närmsta
släkting och placeras ibland till och med i släktet Crex. Studier har dock visat
att Porzana-sumphönorna, speciellt vitstrupig sumphöna (Porzana albicollis) är
närbesläktade med släktet Crex, och Clements et al. (2011) placerar inte
afrikansk kornknarr som nära släkting till kornknarren.

Kornknarren beskrevs första gången taxonomiskt 1758 av Carl von Linné under det
vetenskapliga namnet Rallus crex, men flyttades sedermera till det egna släktet
Crex (skapat 1803 av den tyske naturvetaren och ornitologen Johann Matthäus
Bechstein), men beskrevs då under namnet Crex pratensis. Den tidigare
användningen av crex ger namnet prioritet över Bechsteins artepitet pratensis
och resulterar i dess nuvarande vetenskapliga namn Crex crex. Binomialnamnet
Crex crex härstammar från grekiskans "κρεξ", som är onomatopoetiskt och
refererar till kornknarrens repetetiva och ljudliga häckningsläte. Även det
svenska trivialnamnets ena del, "knarr", refererar till lätet medan "korn"
refererar till dess vana att befinna sig på åkrar.

Kornknarren är en medelstor rall som mäter 27–30 cm och har ett vingspann på
42–53 cm. Hanarna väger i genomsnitt 165 gram och honorna 145 gram. Dess
fjäderdräkt är kryptiskt färgade i bruna, svarta och grå nyanser vilket ger den
ett bra kamouflage. Fjädrarna på hjässan och ryggen hos den adulta hanen har
svart centra, brun spets och sandfärgade och gråa bräm, vilket ger ett
svartprickigt intryck i fält. De övre vingtäckarna är distinkt rödbruna.
Ansiktet, strupen och bröstet är blågrå, utöver det ljusbruna tygelstrecket som
sträcker sig från näbbasen och möter det bruna på halsen. Buken är ljusgrå och
kroppssidan streckad i vitt och rödbrunt. Den kraftiga näbben är köttfärgad,
irisen brun och fötter och ben är ljust gråa. Honan har en varmare ton på
ovansidan och ett smalare och mörkare tygelstreck.

Utanför häckningstid blir översidan hos båda könen mörkare och undersidan
brunare. Den juvenila dräkten påminner om den adulta, men har en gulare ton på
ovansidan och istället för grått är de sandfärgade på undersidan. Dunungarna är,
som hos alla rallar, svarta. Kornknarren delas visserligen inte upp i några
underarter, men dräktskillnaderna är stora över dess utbredningsområde och det
är en klinal övergång mot de allt mer ljusa och grå populationerna i öster.
Adulta fåglar genomgår en komplett ruggning efter häckningen, som vanligtvis
avslutas i slutet av augusti eller början av september, innan de flyttar söderut
över vintern. Den genomför också en partiell ruggning (främst fjäderpartier på
huvud, kropp och stjärt) i vinterkvarteret innan den återvänder till
häckningsplatserna. Dunungarna genomgår en ruggning av fjädrarna på huvud och
kropp ungefär fem veckor efter att de kläckts.

Kornknarrens vinterkvarter överlappar med den till utseendet liknande afrikanska
kornknarren men skiljs ifrån denna på sin större storlek, ljusare ovansida,
rödbruna vingovansida och annorlunda teckning på undersidan. I flykten har
kornknarren längre, mer rundade vingar och grundare vingslag än den afrikanska
kornknarren. Förväxlingsrisk med andra rallar är osannolik, både på
häckningsplats och i vinterkvarteret. En flygande kornknarr kan påminna om en
hönsfågel, men dess rödbruna vingovansida och hängande ben är karaktäristiska.

Under häckningstiden utstöter de adulta hanarna ett ljudligt och repetitivt
spelläte. Ett mekaniskt knarrande "ärph-ärph" (eller "krex-krex" som det också
beskrivs) med en elektrisk biton när man kommer nära. När den spelar sitter den
ofta i tät vegetation, på en gren nära marken eller direkt på marken, med huvud
och hals nästan vertikalt uppåt och med vidöppen näbb. Lätet kan höras på 1,5 km
håll och fungerar revirhävdande och attraherar honor. Tidigt på säsongen spelar
den nästan konstant hela natten och ibland även kortare stunder på dagen. Lätet
kan upprepas mer än 20 000 gånger per natt, med ett frekvensmaximum mellan
midnatt och klockan tre på morgonen. Spellätet har utvecklats genom evolution
för att honan ska kunna lokalisera hanen när han är dold i vegetationen. Efter
några veckor minskar frekvensen på spellätet, men kan åter igen öka mot slutet
av äggläggningsperioden innan det helt avstannar mot slutet av
häckningssäsongen. Hanen har också ett morrande läte som yttras med stängd näbb
vid närkontakt med andra revirhävdande hanar.

Honan har också ett liknande läte som hanen som hon använder mer sällsynt än
hanen. Locklätet har en mer distinkt skällande karaktär med ungefär samma rytm,
men mindre skorrande. Honan har även ett högfrekvent pipande läte och ett
oo-oo-oo-läte för att locka på dunungarna. Ungarnas kontaktläte låter
piick-piick och ett hårt pipande tiggläte.

Kornknarren häckar från Irland och Storbritannien i väst och österut genom
Europa till norra Kina och centrala delarna av Sibirien så långt österut som
området kring Bajkalsjön. Dock har arten försvunnit från stora delar av sitt
historiska utbredningsområde och en gång i tiden häckade den i lämpliga biotoper
över hela Palearktis mellan latitud 41°N och 62°N. Idag saknas den eller är
mycket sällsynt som häckfågel i Spanien, Portugal, stora delar av Frankrike,
Italien och Balkan, och i Turkiet. I Skandinavien har den en sydlig utbredning
och i Storbritannien en västlig utbredning. Gamla utsagor att den även skulle ha
häckat i Sydafrika är felaktiga och resultat från felidentifierade ägg av
blårall (Rallus caerulescens) funna i en museisamling.

Kornknarren övervintrar huvudsakligen i Afrika, från Kongo-Kinshasa och centrala
Tanzania och söderut till östra Sydafrika. Norr om detta område uppträder den
främst under flytten (den övervintrar dock sällan i Nordafrika), men även norr
och väster om sitt huvudsakliga övervintringsområde i sydöstra Afrika. Merparten
av de övervintrande beståndet i Sydafrika förekommer i KwaZulu-Natal och
tidigare Transvaalprovinsen. Förr när häckningspopulationerna var mycket större
förekom det mycket fler observationer av kornknarr under perioden december till
februari i Västeuropa.

Kornknarren flyttar till Afrika via två huvudrutter: en västlig rutt över
Marocko och Algeriet och den viktigaste flyttningsrutten över Egypten. Under
flytten har den observerats i flertalet länder mellan häckningsområdena och
vinterkvarteren (inklusive merparten av Västafrika) och de delar av södra Asien
som ligger mellan de östligaste häckningsområdena och Afrika. Utöver detta har
den observerats på Sri Lanka, i Vietnam, Australien, på Seychellerna, Bermuda, i
Kanada, USA, på Grönland, Island, Färöarna, Azorerna, Madeira och Kanarieöarna.

Kornknarren häckar framförallt i låglandområden men även på högre höjd,
exempelvis upp till 1 400 meter i alperna, 2 700 meter lokalt i Kina och 3
000 meter över havet lokalt i Ryssland. Tidigare omfattade häckningsbiotoperna
för kornknarren flodängar med högt gräs och andra ängsväxter som starr och
irisar. Idag förekommer den främst i svala halvfuktiga gräsmarker som används
för höproduktion, speciellt i odlingsbygd med begränsad gödsling och slåtter.
Den häckar även i annan trädlös gräsmark som i bergstrakter, på taiga, i
kustområden eller där den uppstått på grund av brand. Fuktigare områden, som
utkanter av våtmark, kan också användas men mycket fuktiga habitat undviks
liksom helt öppna habitat och habitat där vegetationen är högre än 50 cm eller
alltför tät för kornknarren att forcera. Habitatens enstaka buskar eller häckar
kan nyttjas som utposter när den yttrar sitt lockläte. Gräsmark som inte slås
eller betas blir för tätt och ihoptrasslat för att fungera som häckningshabitat.
Lokalt kan den även häcka i åkermark med säd, ärtväxter, raps, klöver eller
potatis och i Kina häckar den även i fält med lin.

Efter häckningen flyttar de adulta fåglarna till områden med mer högväxt
vegetation som bladvass, irisar eller nässlor för att rugga, för att sedan
återvända till häckningshabitatet för en andra kull. Häckningsförsök i
åkerkanter eller närliggande obrukad mark har högre häckningsframgång än försök
längre in i områden med tätare vegetation.

I vinterkvarteren i Afrika förekommer den på torra gräsmarker och savann och
föredrar vegetation som är 30–200 cm hög, vilket omfattar områden som
säsongsbundet bränns och ibland i marker med halvgräs eller i vassbäddar.
Vintertid återfinns den även på övergivna åkrar eller åkrar i träda, oklippta
områden på flygfält och i åkerkanter. I Sydafrika förekommer den upp till höjder
av 1 750 meter över havet. Den uppträder ibland tillsammans med afrikansk
kornknarr, men den senare föredrar fuktigare gräsmark med kortare vegetation.

Under sin häckningstid är kornknarren mycket svår att få syn på och gömmer sig
ofta i markvegetationen, men ger sig ibland ut i öppnare terräng. Sällsynt kan
individer låta sig utfodras av människor. I de afrikanska vinterkvarteren
uppträder den mycket mer skyggt än den afrikanska kornknarren och, till skillnad
från sin släkting, observeras den sällan men kan ibland födosöka på tågvallar
eller vid vägkanter.

Kornknarren är som mest aktiv på morgonen och på kvällen efter kraftigt regn och
under lätt regn. Dess karaktäristiska flykt när den flyger undan är vek och
fladdrande, oftast med hängande ben. När den förflyttar sig längre sträckor, som
under flytten, har den en kraftfullare, rakare flykt med benen upplyfta. På
marken förflyttar den sig med höga kliv och när den snabbt springer genom gräs
håller den kroppen horisontellt framåtböjd. Den kan simma om den absolut måste.
När den skräms upp flyger den kortare än 50 meter och landar ofta bakom en buske
eller grästuva där den sedan trycker. Om den störs i öppen terräng springer den
ofta hukande undan för att sedan stanna upp, sträcka på kroppen och observera
fridstöraren. Om den fångas kan den spela död, men kan snabbt kvickna till om
den får en möjlighet att smita.

I vinterkvarteren lever kornknarren ensam och varje individ upptar ett revir på
4,2–4,9 hektar åt gången, men den totala ytan kan vara mycket större då den kan
genomföra lokala förflyttningar exempelvis på grund av översvämningar eller
jordbruksverksamhet. Under flytten kan den samlas i flockar på upp till 40
fåglar och uppträder ibland i blandflockar med vaktel. Den flyttar nattetid och
dagrastande flockar kan uppgå till hundratals individer vid populära
rastplatser. Flyttningsrutten är inte inlärd utan medfödd. En studie med
uppfödda fåglar som hållits i fångenskap i tio generationer visade att de var
lika framgångsrika som vildfödda individer på att flytta till Afrika för att
sedan återvända.

Fram till 1995 trodde man att kornknarren var monogam, men det har visat sig att
en hane kan ha flera revir och häcka med två eller flera honor och flytta från
ett revir till ett annat revir när den ena ruvningen nästan är över för att
påbörja en andra. Hanars revir kan variera från 3 till 51 hektar, med ett
genomsnitt på 15,7 hektar. Honan har ett mycket mindre häckningsområde, med ett
genomsnitt på 5,5 hektar.

Boet läggs djupt i gräset och är ofta en uppkrafsad grop som beklätts med gräs
och rötter. Honan lägger en kull om året med 6–14 (oftast 8–12) brungula mycket
glansiga ägg med glesa fläckar som är rödbruna eller gråa. När honan ruvar
ligger hon hårt på äggen och lämnar boet mycket sällan; hon ruvar i cirka tjugo
dagar. De svarta ungarna stannar högst ett dygn i boet varefter de följer sina
föräldrar på födosök. Ungarna är flygga efter cirka femtio dygn.

Kornknarren är allätare men lever huvudsakligen av ryggradslösa djur, däribland
daggmaskar, sniglar, spindlar, skalbaggar, trollsländor, gräshoppor, myror och
andra insekter. På häckningsplatsen tar den skadedjur som vivlar av släktet
Sitona, harkrankar och knäppare. Kornknarren äter också små grodor, däggdjur,
samt växtdelar inklusive gräsfrön och spannmål. Dess diet i vinterkvarteren är i
stort sett likartad, men innehåller lokalt tillgängliga byten såsom termiter,
kackerlackor och pillerbaggar. Födan hämtas direkt från marken, från låga växter
och från grästuvor.

Kornknarren kan söka bland döda blad med näbben och springande jaga efter
rörliga byten. Jakten förekommer normalt i skydd av växtlighet men kan, särskilt
på vintern, ske på grästäckta stigar och uppkörda spår. Material som den inte
kan smälta kommer upp igen som 1 cm stora spybollar. Ungarna matas huvudsakligen
med animalisk föda och när de är fullvuxna kan de flyga tillsammans med
föräldrarna upp till 6,5 km för att besöka platser där de har tillgång till
kompletterande föda. Liksom andra rallar sväljer kornknarren smågrus med vars
hjälp den bearbetar födan mekaniskt för att sönderdela den i muskelmagen.

I häckningsområdet utgörs predatorerna av förvildade och tama katter, mink,
förvildad tamiller, utter, räv och av fåglar såsom ormvråk och kråka. I Litauen
har introducerad mårdhund också observerats ta kornknarr. När ungarna lämnar
boet och rör sig fritt kan de tas av större fåglar som vit stork, kråkfåglar,
trutar, kärrhökar och andra typer av rovfåglar. Bopredation sker sällan vid
ostörda häckningsplatser, vilket märks i den relativt höga häckningsframgången.

Den vitt spridda parasiten Prosthogonimus ovatus, som lever i fåglars äggledare,
har observerats hos kornknarren och så även den parasitiska masken Plagiorchis
elegans, larver av parasitiska flugor och hårda fästingar av släktena
Haemaphysalis och Ixodes.

Under återinplanteringen av kornknarr i England 2003 orsakade den patogena
bakterien Campylobacter enterit och dåligt allmäntillstånd hos de utsläppta
fåglarna.

Kornknarren har minskat mycket kraftigt över stora delar av sitt tidigare
utbredningsområde, främst i Västeuropa, på grund av förändrade jordbruksmetoder
som lett till att redena förstörs innan häckningen är avklarad. Trots detta
kategoriseras arten som livskraftig (LC) av IUCN på grund av sitt mycket stora
utbredningsområde och stora och uppenbarligen stabila bestånd i Ryssland och
Kazakstan. Beståndet i västra Kina har visat sig vara mycket större än man
tidigare trott och naturvårdande insatser har inneburit en stabilisering, och
ibland även en ökning, av bestånden i vissa av de länder där den tidigare haft
de kraftigaste minskningarna.

Tidigare var kornknarren en välkänd fågel i det svenska jordbrukslandskapet. I
Sverige och på många andra platser innebar flytten av slåttern till midsommartid
en drastisk försämring för arten då detta sammanfaller med kornknarrens
häckningstid. I och med en ökad förståelse för bland annat kornknarrens behov så
märkte man under 2000 en liten återhämtning hos den svenska populationen och den
nedåtgående trenden verkade vara stoppad. Under 2008 var kornknarren utsedd till
årets riksinventeringsart. I Artdatabankens rödlista från 2015 kategoriseras den
som missgynnad (NT).

Dess vetenskapliga namn Crex crex är en onomatopoetisk härmning av dess läte.
Äldre trivialnamn är ängsknarr, vaktelkung, grönskära och åkerhöna. Äldre
dialektala namn är bjuggbit i Västergötland (jämför bjugg, som dialektalt betytt
korn i Halland), akerhyns (jämför med åkerhöns) och seidreifver på Gotland,
ängsnärpa i Skåne och Kalmar och ängskärra i Kalmar.



https://sv.wikipedia.org/wiki/Zara_Larsson

Zara Maria Larsson, född 16 december 1997 i Solna, är en svensk sångerska. Hon
slog först igenom i TV4:s Talang 2008 där hon vann finalen med låten "My Heart
Will Go On" och fick ge ut låten som skivsingel. Larsson kontrakterades av
skivbolaget TEN Music Group 2012 och gav ut sin debut-EP, Introducing, i januari
2013. Singeln "Uncover" toppade landslistorna i både Sverige och Norge, men tog
sig även upp till topp tio på flera europeiska listor. På Rockbjörnen i augusti
2013 vann Larsson två priser: "Årets genombrott" och "Årets kvinnliga
liveartist" och blev den yngsta artist som vunnit två Rockbjörnar.

I maj 2014 lanserade Larsson sin nya singel, "Carry You Home", som blev hennes
största hit i Sverige sedan "Uncover", då den nådde tredje plats på
Sverigetopplistan. I september 2014 lanserade hon sin nya singel "Rooftop" och
kort efteråt debutalbumet 1, vilket även utgavs i USA. "Carry You Home" blev
även nominerad för det årets svenska Grammisgala. I maj 2015 hade Larsson en
egen spelning på Gröna Lund, och strax därefter kom singeln "Lush Life" som
snabbt blev en hit. "Lush Life" var den mest spelade låten i Sverige under
sommaren 2015 och har sålt fyra gånger platina i Sverige samt platina i Norge
och Danmark. Den 11 september samma år gav Larsson ut låten "Never Forget You"
tillsammans med den brittiska sångaren MNEK, som blev en singeletta i Sverige
och en topp 5-singel i Norge, Danmark, Tyskland, Storbritannien och Finland. Den
11 november 2016 gav Larsson ut "I Would Like".

Larsson är uppvuxen i Enskede med en mor som är undersköterska och en far som är
officer samt en tre år yngre syster.

Larsson gick i Gubbängsskolan innan hon från tredje klass bytte till
balettundervisning på Kungliga Svenska Balettskolan.. Hon började tidigt att
sjunga, men valde bort möjligheten att gå i Adolf Fredriks musikklasser,
eftersom hon inte trivs med att sjunga i kör. Då hon från nionde klass började
på Kulturama, beskrev hon själv att den nya miljön snabbt gjorde henne mycket
mer medveten om världen, samhällsfrågorna och könsmönstren, vilket alltmer kom
att göra avtryck i hennes offentliga roll. I syfte att öka allmänhetens
förståelse för funktionsnedsättningen inkontinens har hon öppet berättat om att
hon använde blöja till sju års ålder.

År 2007 var hon med i talangtävlingen Stjärnskott och spelade också Marta von
Trapp i musikalen Sound of Music. Som tioåring vann hon TV4:s Talang 2008 efter
att ha sjungit Céline Dions "My Heart Will Go On" under finalen. Som pris fick
hon en summa på 500 000 kronor och "My Heart Will Go" gavs senare ut som
Larssons debutsingel. En video av framträdandet på finalen fick nära 15 miljoner
visningar på Youtube. Efter succén i Talang medverkande hon i TV4:s
dokumentärserie Jag ska bli stjärna, som sändes vintern 2009/2010, där hon bland
annat var på provspelning med Laila Bagge.

År 2012 skrev hon kontrakt med skivbolaget TEN Music Group och 9 december 2012
blev en förhandsvisning av låten "Uncover" tillgänglig på Youtube. EP:n
Introducing gavs ut 21 januari 2013 med fem låtar, där "Uncover" blev
huvudsingeln. Låten blev snabbt etta på både Sverigetopplistan och Digilistan,
och nådde även topp tio på flera europeiska listor, däribland en förstaplats i
Norge och femteplats i Frankrike. "Uncover" certifierades med en platinaskiva i
Sverige på mindre än en månad. I juli 2013 fick Larsson ta emot ett pris i
Sommarkrysset för att hennes debut-EP Introducing certifierats med en
platinaskiva, det vill säga över 120 000 kopior i Sverige.

Hon deltog i Allsång på Skansen 2013, där hon framförde "Uncover", "Leva livet"
och "When Worlds Collide". "Uncover" sjöng hon även på kronprinsessans
födelsedag på Öland, och på Nobels fredspriskonsert. På Rockbjörnen på Gröna
Lund 28 augusti 2013 vann Larsson två priser: "Årets genombrott" och "Årets
kvinnliga liveartist". Hon blev som femtonåring därmed den yngsta artist som
vunnit två Rockbjörnar. Larsson sade efteråt att:

27 mars 2013 förhandsvisades låten "She's Not Me (Pt.1)". EP:n gavs ut 5 juli
2013 och innehöll fem låtar, men dubbelsingeln "She's Not Me" (bestående av
"She's Not Me (Pt. 1)" och "She's Not Me (Pt. 2)"), kom 25 juni 2013. Senare
under året kom singeln "Bad Boys", som som bäst nådde tjugosjunde plats i
Sverige, men lyckades ännu bättre i Danmark.

I maj 2014 lanserade Larsson sin nya singel, "Carry You Home", som blev hennes
största succé i Sverige sedan "Uncover", då den nådde tredje plats på
Sverigetopplistan. I september 2014 lanserade hon sin nya singel "Rooftop", som
även var med på hennes debutalbum 1 som kom den 1 oktober 2014. Albumet gavs
även ut i USA.

På Grammisgalan 2015 uppträdde hon med låten "Carry You Home" i en
specialversion, och samma låt var även nominerad "Årets låt", men priset gick
istället till Tove Lo.

I maj 2015 hade Larsson en egen spelning på Gröna Lund, där hon sjöng 13 låtar,
däribland världspremiären för den nya singeln "Lush Life". Konserten lockade
till sig 5 000 personer i publiken och fick fyra stjärnor av Aftonbladet. "Lush
Life" gavs ut i juni 2015 och redan en månad senare gick låten upp på första
plats på Spotifys svenska topplista.

Den 14 juli 2015 uppträdde hon för andra gången på Allsång på Skansen, där hon
framförde "Lush Life" i programmet och "Wanna Be Your Baby" i SVT Play.

På Rockbjörnen i Kungsträdgården 12 augusti 2015 vann Larsson två priser: "Årets
kvinnliga liveartist" och ett specialpris kallat "jämställdhetspris" för
jämställdhetskamp inom musikbranschen. Den 11 september samma år kom låten
"Never Forget You" tillsammans med den brittiska sångaren MNEK. Låten toppade
singellistan i Sverige där den också sålde dubbel platina. "Never Forget You"
gick även in på topp 5 i Norge, Danmark och Finland.

Tillsammans med musikproducenten och DJ:en David Guetta gav hon 13 maj 2016 ut
låten "This One´s For You" som är officiell låt för Europamästerskapet i fotboll
2016.

Den 2 september 2016 kom singeln "Ain't My Fault" som Zara Larsson skrivit
tillsammans med MNEK.

I mars medverkade Larsson i Melodifestivalen 2017s final där hon framförde ett
antal låtar som pausnummer.

Sedan sommaren 2014 har hon uppmärksammats för sina feministiska
ställningstaganden i olika frågor. Hennes första uppmärksammade inlägg var en
text från Ung Vänster om "8 tips till killar för att inte våldta". Hon blev som
mest uppmärksammad när hon lade ut en bild på Instagram där hon trätt en kondom
över sitt ben. Budskapet från Larsson innebar att män aldrig skall kunna undvika
kondomanvändning med argumentet att kondomer är för små för deras könsorgan,
något som väckte debatt i Sverige och USA.

Den 25 juni 2015 blev hon återigen uppmärksammad, då hon ställde sig frågande
till huruvida Bråvalla festival alls hade något genusperspektiv, eftersom all
dess marknadsföring och programsättning helt dominerades av manliga artister.
Hon undrade också varför hon själv heller inte presenterades bland festivalens
huvudakter, trots att hon var den mest populära artisten på bland annat Spotify
av alla festivalens bokade artister. Samma dag skrev Mats Söderlund,
framgångsrik med låtar som "Ding Dong Song", då under artistnamnet Günther, på
sin Facebook-sida att "Du är en av många fjortisbrudar som är världsberömda i
Stockholm och som hypas maximalt men som inte kommer med hits utan endast en
massa tjafs." Larsson sade under sitt uppträdande på festivalen "Fuck Günther,
fuck alla kvinnohatare," och senare skapades hashtaggen #backazara, där
tusentals personer, däribland Marit Bergman och Alice Bah Kuhnke, visade sitt
stöd för Larsson.

Den 25 juli 2015 var hon sommarvärd i Sommar i P1, och med sina 17 år slog hon
Robyns och Gina Dirawis tidigare rekord, 20 år, som den dittills yngsta
sommarprataren.



https://sv.wikipedia.org/wiki/Rosornas_krig

Rosornas krig, engelska Wars of the Roses, var en serie inbördeskrig som
periodvis utkämpades om Englands tron åren 1455-1485 mellan ätterna av husen
Lancaster och York. Båda ätterna, som var förgreningar av kungaätten
Plantagenet, härstammade från kung Edvard III. Namnet Rosornas krig användes
inte vid tiden för kriget, men har sitt ursprung i de märken som valdes av de
båda kungaätterna, Lancasters röda ros och Yorks vita ros.

Kriget utkämpades till största delen av arméer bestående av beridna riddare och
deras feodala trotjänare. Ätten Lancaster fick det mesta av sitt stöd i de norra
och västra delarna av landet, medan ätten York huvudsakligen fick sitt från de
södra och östra delarna. Rosornas krig, med sina stora förluster bland adeln,
var en stor faktor i försvagningen av feodalväldet, vilket ledde till framväxten
av en stark och centraliserad monarki under ledning av släkten Tudor.

Motsättningen mellan de båda släktena började 1399 med att kung Rikard II
störtades av sin kusin, Henrik Bolingbroke, hertigen av Lancaster. Henrik var
son till Edvard III:s tredje son Johan av Gent och därför var Bolingbrokes
anspråk på tronen svaga; kronan borde ha gått vidare till en ättling till Edvard
III:s andre son, Lionel av Antwerpen. Trots detta kröntes Bolingbroke som Henrik
IV och tolererades som kung eftersom Rikard II:s regering hade varit högst
impopulär. Bolingbroke dog 1413 och efterträddes av sin son, Henrik V, som var
en stor härförare och vars militära framgångar mot Frankrike i Hundraårskriget
gav underlag för en enorm popularitet och möjlighet att stärka släkten
Lancasters grepp om makten. Under Henrik V:s korta regeringstid inträffade en
konspiration mot honom, ledd av Rikard, earl av Cambridge, som var son till
Edmund av Langley och sonson till Edvard III. Rikard avrättades 1415 för
förräderi i början av det fälttåg som ledde fram till slaget vid Agincourt. Hans
maka, Anne Mortimer, hade också anspråk på tronen eftersom hon var ättling till
Lionel av Antwerpen. Deras son Rikard, earl av Cambridge, skulle som vuxen komma
att kämpa om kronan med den svage kung Henrik VI som efterträdde Henrik V när
den senare dog 1422.

Lancasterkungen Henrik VI omgavs av impopulära styresmän och rådgivare. De mest
kända av dessa var Edmund Beaufort, 2:e hertig av Somerset, och William de la
Pole, hertig av Suffolk, som bägge anklagades för vanskötsel av styret och
dåligt utförande av Hundraårskriget mot Frankrike. Under Henrik VI hade
praktiskt taget alla engelska besittningar i Frankrike gått förlorade, inklusive
de landområden som hade vunnits under Henrik V. Henrik VI hade börjat anses som
en svag, maktlös kung som dessutom hade en mentalsjukdom som vid 1450-talets
början ledde till att många menade att Henrik var oförmögen att regera. Ätten
Lancasters korta regeringstid hade redan plågats av legitimitetsfrågor och huset
York ansåg att de hade större rätt till tronen. Växande missnöje bland folket,
det stora antalet stridigheter mellan adelsmän med privata arméer och
korruptionen vid Henrik VI:s hov gjorde att det politiska klimatet var redo för
inbördeskrig.

När kung Henrik 1453 hade fått det första av flera anfall av nervsammanbrott
bildades en förmyndarregering som leddes av en lordprotektor, en post som
innehades av den mäktige och populäre Rikard Plantagenet, hertig av York och
överhuvud för huset York. Rikard började snart framställa sina anspråk på
tronen, med mer och mer fräckhet och mod. Exempelvis lät han kasta Edmund
Beaufort i fängelse och hjälpte sina allierade Salisbury och Warwick i ett antal
mindre konflikter med starka anhängare till Henrik, såsom hertigarna av
Northumberland. Henriks återhämtning 1455 satte stopp för Rikards ambitioner,
och hertigen av York fördrevs strax därefter från hovet av Henriks drottning
Margareta av Anjou. Eftersom Henrik var en kraftlös ledare framträdde den
kraftfulla och aggressiva drottning Margareta som den faktiska ledaren av grenen
Lancaster. Drottning Margareta byggde upp en allians mot Rikard och konspirerade
med andra adelsmän för att minska hans inflytande. Då Rikard motarbetades mer
och mer ledde detta slutligen till väpnad konflikt 1455 i det första slaget vid
St Albans.

Rikard, hertigen av York, ledde en liten styrka mot London, och möttes den 22
maj 1455 av Henrik VI:s styrkor vid St Albans norr om London Det relativt
småskaliga stridigheterna under första slaget vid St Albans innebar
inbördeskrigets inledning. Rikards mål var skenbart att avlägsna "dåliga
rådgivare" från kung Henriks sida. Resultatet var ett nederlag för
lancasteranhängarna som förlorade många av sina ledare, däribland Edmund
Beaufort. Rikard och hans allierade återfick sin inflytelserika ställning, och
ett tag verkade båda sidorna chockade över att ett slag faktiskt hade utkämpats
och gjorde sitt bästa för att försonas. När Henrik fick ytterligare ett anfall
av sin mentalsjukdom utsågs Rikard återigen till lordprotektor, och drottning
Margareta, som redan hade avförts från beslutsfattandet i rådet, ställdes under
hans beskydd.

Efter det första slaget vid St Albans fick 1455 års kompromiss en viss framgång,
med Rikard som den största kraften i rådet även efter Henriks återhämtning. De
problem som hade orsakat konflikten kom dock snart tillbaka, och särskilt frågan
om huruvida hertigen av York eller Henriks och Margaretas son Edvard skulle ärva
tronen. Drottning Margareta vägrade att acceptera varje lösning som gjorde
hennes son arvlös. Det stod klart att hon skulle tolerera situationen endast så
länge som hertigen av York och hans allierade behöll det militära övertaget.
Henrik åkte på eriksgata i Midlands 1456, och Margareta tillät honom inte att
återvända till London; kungen och drottningen var populära i Midlands men blev
mer och mer impopulära i London där köpmännen upprördes av handelns nedgång och
den utbredda oordningen. Kungens hov flyttade till Coventry. Den nye hertigen av
Somerset, Henrik Beaufort, seglade då upp som favorit vid det kungliga hovet och
gick därmed i sin faders fotspår. Margareta tvingade också Henrik att ta
tillbaka de utnämningar som Rikard av York hade gjort som lordprotektor, medan
Rikard själv skickades tillbaka till sin post på Irland. Olydnaden i huvudstaden
och sjöröveriet på sydkusten ökade, men kungen och drottningen tänkte
fortfarande skydda sina egna ställningar. Drottningen införde nu värnplikt för
första gången i Englands historia. Under tiden växte i London populariteten för
Rikards allierade Warwick, eftersom han stod på borgarklassens sida. Han kom
senare att kallas "kungamakaren".

Sedan Rikard återvänt från Irland återupptogs fientligheterna den 23 september
1459 i slaget vid Blore Heath i Staffordshire. Där misslyckades en stor
Lancaster-armé med att hindra en York-styrka under earlen av Salisbury från att
marschera från Middleham Castle i Yorkshire och förena sig med Rikard vid Ludlow
Castle. Efter en Lancaster-seger i slaget vid Ludford Bridge flydde Edvard
(earlen av March; Rikards äldste son, sedermera kung Edvard IV), Salisbury och
Warwick till Calais. Huset Lancaster hade nu fullständig kontroll och Somerset
utnämndes till guvernör över Calais. Hans försök att kasta ut Warwick slogs lätt
tillbaka, och under åren 1459-60 började York-anhängarna till och med utföra
räder mot den engelska kusten från Calais vilket ökade på kaoset och oordningen.

År 1460 var Warwick och de andra redo att invadera England, och skaffade sig
snabbt fotfäste i grevskapet Kent och i London, där de hade stort stöd. Stödda
av ett påvligt sändebud som hade ställt sig på deras sida marscherade de norrut.
Henrik ledde en armé söderut för att möta dem, medan Margareta blev kvar i norr
med prins Edvard. Slaget vid Northampton, den 10 juli 1460, visade sig
ödesdigert för Lancaster-sidan. Med hjälp av förräderi i Lancaster-leden kunde
den yorkiska armén under earlen av Warwick infånga kung Henrik och förde honom
som fånge till London.

I ljuset av sina militära framgångar gick Rikard nu vidare med att framföra sina
egna krav på tronen, som han grundade på huset Lancasters illegitimitet. Efter
att ha landstigit i norra Wales anlände han och hans fru Cecily till London med
all den pompa och ståt som vanligtvis var förbehållen en monark. Parlamentet
samlades, och när Rikard steg in gick han raka vägen till tronen. Han hade
förväntat sig att lorderna skulle uppmana honom att bestiga den själv, såsom de
1399 hade gjort med Henrik IV. Istället inställde sig en förvånad tystnad. Han
tillkännagav sina krav på tronen, men lorderna, till och med Warwick och
Salisbury, chockades av hans antagande. Vid detta stadium hyste de ingen önskan
att avsätta kung Henrik. Deras ambitioner inskränkte sig fortfarande till att
avlägsna hans dåliga rådgivare.

Dagen därpå uppvisade Rikard ett detaljerat släktträd för att stödja sina krav,
som grundades på hans härstamning från Lionel av Antwerpen, och möttes nu av mer
förståelse. Parlamentet samtyckte till att diskutera frågan och accepterade
slutligen att Rikards krav hade god grund; men med fem rösters majoritet röstade
de för att Henrik skulle kvarstå som kung. En kompromiss träffades i oktober
1460 med Act of Accord (en förlikning om den engelska tronföljdsfrågan), vilken
erkände Rikard som Henriks efterträdare på tronen. Därmed blev Henriks son,
prins Edvard, arvlös. Rikard blev tvungen att acceptera denna kompromiss som det
bästa erbjudandet; den gav honom mycket av vad han önskade, särskilt som han
också blev Rikets Beskyddare (Protector of the Realm) och kunde styra i Henriks
namn. Margareta tvingades lämna London med prins Edvard. Beslutet visade sig
oacceptabelt för huset Lancaster, som samlades runt Margareta och byggde upp en
stor armé i norr.

Hertigen av York lämnade London senare samma år med Salisbury för att
konsolidera sin ställning i norr mot drottning Margaretas armé, som nu samlades
nära staden York. Rikard gick i försvarsställning vid Sandal Castle nära
Wakefield vid julen 1460. Fastän Margaretas armé var mer än dubbelt så stor som
Rikards beordrade denne den 30 december sina styrkor att lämna slottet och
inleda ett anfall. Hans armé led ett förödande nederlag i slaget vid Wakefield.
Rikard stupade under slaget, och Salisbury och Rikards son Edmund, earl av
Rutland, togs till fånga och halshöggs. På Margaretas order uppsattes deras tre
huvuden vid Yorks stadsportar.

Enligt Act of Accord ledde händelserna vid Wakefield till att Edvard, earl av
March, Rikards äldste son, blev hertig av York och arvinge till tronen.
Samtidigt gjorde Salisburys död Warwick, hans arvinge, till den störste
jordägaren i England. Margareta reste norrut till Skottland för att fortsätta
förhandla om skotskt bistånd. Mary av Gueldres, drottningen av Skottland, gick
med på att ge Margareta en armé på villkor att England avträdde staden
Berwick-upon-Tweed till Skottland och att hennes dotter skulle trolovas med
prins Edvard. Margareta samtyckte, fastän hon inte hade några medel att betala
sin armé och endast kunde utlova obegränsat plundringsbyte från det rika
Sydengland så länge ingen plundring utfördes norr om floden Trent. Hon förde sin
armé till Hull, och rekryterade mer manskap under färden.

Edvard av York mötte under tiden Jasper Tudors armé som kom från Wales och
besegrade honom grundligt i slaget vid Mortimer's Cross i Shropshire. Han
inspirerade sina mannar med en "vision" av tre solar i gryningen (ett fenomen
känt som vädersolar), och sade dem att det var ett förebud om seger och
representerade de tre överlevande York-sönerna -- han själv, Georg och Rikard.
Detta ledde till, att Edvard senare antog tecknet solen i strålar (sunne in
splendour) som sitt personliga emblem.

Margareta var vid det här laget på väg söderut, och orsakade förödelse under sin
framfart. Hennes armé försörjde sig genom att plundra de egendomar den intog när
den passerade genom det rika Sydengland. I London använde Warwick detta som
propaganda för att åter stärka stödet för yorkarna i söder -- staden Coventry
bytte sida till York. Warwick misslyckades med att uppbåda en armé tillräckligt
snabbt, och utan Edvards armé som förstärkning togs han på sängen av
lancastrarnas tidiga ankomst till St Albans. I det andra slaget vid St Albans
vann drottningen lancastrarnas mest avgörande seger dittills, och när de
yorkiska styrkorna flydde lämnade de efter sig kung Henrik som hittades oskadd
under ett träd. Omedelbart efter slaget dubbade Henrik trettio
Lancaster-soldater till riddare. När den Lancaster-armén avancerade söderut
svepte en våg av skräck genom London, där rykten om de vilda nordbornas avsikt
att plundra staden var vanliga. Folket i London stängde stadsportarna och
vägrade tillhandahålla utfodring åt drottningens armé, som plundrade de
omgivande grevskapen Hertfordshire och Middlesex.

Under tiden avancerade Edvard mot London västerifrån, där han hade slutit sig
samman med Warwick. Då detta sammanföll med att drottningen retirerade norrut,
till Dunstable, gjorde detta att Edvard och Warwick kunde intåga i London med
sin armé. De välkomnades av staden, som till största delen stod på den yorkiska
sidan, med entusiasm, pengar och förnödenheter. Edvard kunde inte längre hävda
att han bara försökte slita kungen från sina dåliga rådgivare. Då hans far och
bror hade dödats vid Wakefield hade detta blivit ett slag om själva kronan.
Edvard behövde nu auktoritet, och den verkade nu vara inom räckhåll, när
biskopen av London frågade folket i London om deras uppfattning och de svarade
med att ropa "Kung Edvard". Detta bekräftades snabbt av parlamentet och Edvard
blev inofficiellt krönt i en hastigt arrangerad ceremoni i Westminster Abbey
under stort bifall. Edvard och Warwick hade således erövrat London, fastän
Edvard svor på att han inte skulle ha en formell kröning innan Henrik och
Margareta var avrättade eller i landsflykt. Han tillkännagav också att Henrik
hade förverkat sin rätt till kronan, genom att tillåta sin drottning att ta till
vapen mot hans rättmätiga arvingar enligt ackordsakten, fastän det nu allmänt
sades att Edvard bara var en restauration av den rättmätige arvingen på tronen,
vilket varken Henrik eller hans lancastriska föregångare hade varit. Det var
detta argument som parlamentet hade accepterat året innan.

Edvard och Warwick marscherade därefter norrut och samlade ihop en stor armé på
vägen, samt mötte en lika imponerande Lancaster-armé vid Towton. Slaget vid
Towton, nära York, var det dittills största slaget i Rosornas krig.
Uppskattningsvis 80 000 man deltog i slaget, och över 20 000 dog, vilket på den
tiden var en enorm siffra. Den nye kungen och hans armé vann en avgörande seger,
och Lancaster-sidan decimerades då de flesta av deras ledare stupade. Henrik och
Margareta, som väntade i York med sin son Edvard, flydde norrut när de fick höra
resultatet. Många av de överlevande Lancaster-adelsmännen bytte nu sida till
kung Edvard. De som inte gjorde det drevs tillbaka till de norra gränstrakterna
och några få slott i Wales. Edvard avancerade för att inta York där han möttes
av sin fars, brors och Salisburys ruttnande huvuden. Dessa ersattes snabbt med
huvuden från besegrade herrar från Lancaster-sidan, såsom den ökände lord
Clifford av Skipton-Craven, som hade beordrat avrättningen av Edvards bror
Edmund, earl av Rutland, efter slaget vid Wakefield.

Henrik och Margareta flydde till Skottland och slog sig ner vid Jakob III:s hov,
där de fullföljde sitt tidigare löfte att avträda Berwick-upon-Tweed till
Skottland och ledde en invasion av Carlisle senare samma år. Men på grund av att
de saknade pengar slogs de lätt tillbaka av Edvards män som höll på att rensa
bort de återstående lancastriska styrkorna i de norra grevskapen.

Edvard IV:s officiella kröning ägde rum i juni 1461 i London, där han fick ett
extatiskt välkomnande av sina anhängare som den nye kungen av England. Edvard
kunde regera i relativ fred i tio år. I norr kunde Edvard inte säga sig ha
fullständig kontroll förrän 1464. Förutom flera uppror fanns där flera slott med
krigsherrar på Lancaster-sidan som höll ut i åratal. Dunstanburgh, Alnwick
Castle (familjen Percys säte) och Bamburgh var några av de sista som föll. Det
allra sista Lancaster-fäste att ge upp var den mäktiga fästningen Harlech Castle
i Wales, som intogs 1468 efter en sju år lång belägring. Den avsatte kung Henrik
infångades 1465 och hölls som fånge i Towern där han tills vidare behandlades
någorlunda väl.

År 1464 ägde ytterligare två uppror av anhängare till Lancaster rum. Den första
sammandrabbningen var slaget på Hedgeley Moor den 25 april, och den andra slaget
vid Hexham den 15 maj. Båda upproren slogs ner av Warwicks bror, John Neville,
markis av Montagu.

Under perioden 1467-70 skedde en markant och snabb nedgång i relationen mellan
kung Edvard och hans tidigare mentor den mäktige Rikard Neville, earl av Warwick
- "Kungamakaren". Detta hade flera orsaker, men grundade sig ursprungligen i
Edvards beslut att 1464 i hemlighet gifta sig med Elizabeth Woodville. Edvard
tillkännagav sedan sitt giftermål som fullbordat faktum. Detta var mycket
pinsamt för Warwick som hade förhandlat om äktenskap mellan Edvard och en
fransyska, övertygad som han var om behovet av en allians med Frankrike. Denna
pinsamhet övergick i bitterhet, när familjen Woodville favoriserades vid hovet
på familjen Nevilles bekostnad. Andra faktorer spädde på Warwicks besvikelse:
att Edvard föredrog en allians med Burgund (framför Frankrike), och Edvards
motvilja mot att tillåta sina bröder, George, hertig av Clarence och Rikard att
gifta sig med Warwicks döttrar Isabella Neville respektive Anne Neville.
Dessutom var Edvards allmänna popularitet i dalande under denna period, med
högre skatter och ständiga brott mot lag och ordning.

När år 1469 instundade hade Warwick allierat sig med Edvards bror George. De
samlade ihop en armé, som besegrade kungen i slaget på Edgecote Moor och
spärrade in Edvard i Middleham Castle i Yorkshire. Warwick lät avrätta
drottningens far Rikard Woodville, 1:e earl Rivers. Han tvingade Edvard att
sammankalla parlamentet i York, vid vilket han planerade att förklara Edvard
illegitim. Kronan skulle då gå till Clarence såsom Edvards uppenbare arvinge.
Landet var dock i uppror och Edvard lyckades kalla på sin lojale bror Rikard och
majoriteten av adelsmännen. Rikard anlände i spetsen för en stor styrka och
befriade kungen.

Warwick och Clarence stämplades som förrädare och tvingades fly till Frankrike,
där Ludvig XI 1470 pressades av den landsflyktiga Margareta av Anjou att hjälpa
henne invadera England och återta hennes fängslade makes tron. Det var kung
Ludvig som föreslog en allians mellan Warwick och Margareta, ett förslag som
ingen av de gamla fienderna till en början tyckte om. Då de så småningom insåg
de potentiella fördelarna gick de med på planerna. Dock hoppades otvivelaktigt
de båda på olika resultat: Warwick på en marionettkung i form av Henrik eller
hans unge son; Margareta på att kunna återta sin familjs områden. I vilket fall
som helst anordnades bröllop mellan Warwicks dotter Anne Neville och Margaretas
son, den tidigare prinsen av Wales, Edvard av Westminster, och Warwick
invaderade England på hösten 1470.

Denna gång var det Edvard IV som tvingades fly landet, när John Neville bytte
sida för att stödja sin bror Warwick. Edvard var oförberedd på ankomsten av
Nevilles stora styrka norrifrån och fick beordra sin armé att sprida ut sig.
Edvard och Rikard flydde från Doncaster till kusten och därifrån till Holland
och exil i Burgund. Warwick hade redan invaderat från Frankrike och hans planer
på att befria och återinsätta Henrik VI på tronen förverkligades snart. Henrik
VI paraderade genom Londons gator som den återinsatte kungen i oktober och
Edvard och Rikard stämplades som förrädare. Warwicks lycka blev dock kortlivad.
Han gapade över för mycket, när han planerade att invadera Burgund med kungen av
Frankrike, frestad av kung Ludvigs löften om territorier i Nederländerna som
belöning. Detta fick Karl den djärve av Burgund att komma till Edvards hjälp.
Han tillhandahöll finansiella medel och en armé för att påbörja en invasion av
England 1471. Edvard besegrade Warwick i slaget vid Barnet 1471. De återstående
Lancaster-styrkorna krossades i slaget vid Tewkesbury och prins Edvard av
Westminster, Lancasters tronarvinge, dödades. Strax därefter, den 14 maj 1471,
mördades Henrik VI för att stärka Yorks grepp om tronen.

Återinsättandet av Edvard IV 1471 ses ibland som slutet på Rosornas krig. Under
återstoden av Edvards regering rådde fred, men när han plötsligt dog 1483 utbröt
det politiska och dynastiska kaoset igen. Under Edvard IV hade schismer uppstått
mellan drottningens Woodville-släktingar - Anthony Woodville, 2:e earl Rivers,
och Thomas Grey, 1:e markis av Dorset - och andra som motsatte sig familjen
Woodvilles nyfunna status vid hovet och såg dem som makthungriga uppkomlingar
och parvenyer. Vid tiden för Edwards för tidiga död var hans arvinge, Edvard V,
bara tolv år gammal. Familjen Woodville var i stånd att influera den unge
kungens framtida regering, eftersom Edward V hade uppfostrats under earl Rivers
förmyndarskap i Ludlow Castle. Detta var för mycket för Woodvilles motståndare
att bära, och i kampen om förmyndarskapet över den unge kungen och kontrollen av
rådet blev Edvards bror Rikard (som skulle bli Rikard III), som hade utsetts
till Beskyddare av England (Protector of England) av Edvard IV på dennes
dödsbädd, den faktiske ledaren för Woodvilles motståndare.

Med hjälp av William Hastings och Henry Stafford kidnappade Rikard den unge
kungen från familjen Woodville vid Stony Stratford i Buckinghamshire. Edvard V
hölls sedan under Rikards uppsikt i Towern, där han senare fick sällskap av sin
yngre bror, den nioårige Rikard av Shrewsbury, hertig av York. Efter att ha
tillskansat sig pojkarna, hävdade Rikard sedan att Edvard IV:s giftermål med
Elizabeth Woodville var ogiltigt, och att de två pojkarna därför var
utomäktenskapliga. Parlamentet höll med om detta, och antog Titulus Regius, som
officiellt gjorde Rikard till kung Rikard III. De två fängslade pojkarna, kända
som "prinsarna i Towern", försvann. Troligen blev de mördade; frågan av vem och
på vems order är fortfarande ett av de mest kontroversiella ämnena i engelsk
historia.

Eftersom Rikard var Yorks bäste general accepterade många honom som härskare.
Han borde kunna hålla kvar York vid makten bättre än en pojke, som skulle ha
tvingats styra genom ett råd av förmyndare. Lancasters förhoppningar, å andra
sidan, stod nu till Henrik Tudor, vars far, Edmund Tudor, den förste earlen av
Richmond, var utomäktenskaplig halvbror till Henrik VI. Henriks tronanspråk gick
dock genom hans mor Margareta Beaufort, en ättling till Edvard III via John
Beaufort, 1:e earl av Somerset, en sonson till Edward III som också var
utomäktenskaplig son till Johan av Gent.

Henrik Tudors styrkor besegrade Rikards i slaget vid Bosworth Field 1485 och
Henrik Tudor blev kung Henrik VII av England. Rikard stupade i slaget och blev
därmed historisk som den sista engelske kungen som dött på ett slagfält. Henrik
stärkte därefter sin ställning genom att gifta sig med Elizabeth av York, dotter
till Edvard IV och den kvarvarande person i York som kunde ställa starkast krav
på kronan. Han återförenade därmed de två kungaätterna och slog ihop de båda
rivaliserande symbolerna (de röda och vita rosorna) till det nya emblemet, den
röda och vita tudorrosen. Henrik säkrade sin position genom att avrätta alla
möjliga tronpretendenter närhelst han fick tag på dem. Denna politik fortsatte
hans son, Henrik VIII.

Många historiker anser att Henrik VII:s trontillträde markerar slutet på
Rosornas krig. Andra hävdar att Rosornas krig avslutades med Slaget vid Stoke
1487, som kom att utkämpas på grund av att en tronpretendent gjorde sin röst
hörd. Detta var en pojke vid namn Lambert Simnel, som var mycket lik den unge
Edvard, earl av Warwick - den starkaste överlevande manlige tronpretendenten
från huset York. Eftersom den unge earlen fortfarande var vid liv och i kung
Henriks vård var tronpretendentens plan dömd att misslyckas från början. Ingen
kunde betvivla att Simnel var en bedragare. Vid Stoke segrade Henriks styrkor
ledda av John de la Pole, earl av Lincoln - som hade utsetts av Rikard III som
tronarvinge, men hade försonats med Henrik efter slaget vid Bosworth Field -
varvid den återstående yorkiska oppositionen effektivt rensades bort. Simnel
benådades för sitt deltagande i upproret, och fick arbeta i det kungliga köket.



https://sv.wikipedia.org/wiki/Mai_Zetterling

Mai Elisabeth Zetterling, född 24 maj 1925 i Västerås, död 17 mars 1994 i
London, var en svensk skådespelare, författare, manusförfattare och
filmregissör. Hon har regisserat filmer som Älskande par (1964), Nattlek (1966),
Flickorna (1968) och Amorosa (1986).

Mai Zetterling föddes i Västerås men växte i huvudsak upp på Södermalm i
Stockholm. I sina memoarer Osminkat beskriver hon sig själv som något av ett
problembarn och dagdrömmare. Vid fjorton års ålder började hon vid
barnteaterverksamheten vid Medborgarhuset vilket skulle bli början på en karriär
inom teater och film. Hon fick 1941 en roll i en pjäs vid Blancheteatern och
började samtidigt ta lektioner för Calle Flygare. År 1942 kom hon in på
Dramatens elevskola och efter examen 1945 engagerades hon vid teatern fram till
1947.

Under dessa år debuterade hon även som filmskådespelare i Gunnar Olssons
Lasse-Maja (1941) och fick sitt stora genombrott i Alf Sjöbergs film Hets
(1944). År 1946 gjorde hon den kvinnliga huvudrollen Marit i Driver dagg faller
regn, som blev en av SF:s största publikframgångar.

Zetterling gifte sig med dansaren Tutte Lemkow 1944. De fick en son och en
dotter. De skilde sig 1953.

Zetterling inledde 1948 en karriär på Rank Studios i London i Storbritannien där
hon medverkade i drygt 20 filmproduktioner. Under en kortare period i Hollywood
spelade hon i en handfull filmer, men hon vantrivdes med Hollywoodlivet och
återvände till England 1953 för att ägna sig åt teater i London.

Efter återkomsten till England gifte hon sig med den engelske författaren David
Hughes, som hon var gift med fram till 1975. De samarbetade på flera filmmanus
samt skrev en bok, A Cat’s Tale.

År 1962 spelade Zetterling mot Peter Sellers i komedin Bara två kan leka så, som
blev en stor succé. Hon började nu ägna sig åt filmregi, först i en serie
dokumentärfilmer för BBC och därefter med egna filmprojekt. 1962 gjorde hon
kortfilmen War Game som vann kortfilmspriset på filmfestivalen i Venedig.

Zetterling debuterade som långfilmsregissör med Älskande par 1963, en film
baserad på Agnes von Krusenstjernas romaner, som med sin sexuella frispråkighet
väckte upprörda känslor i Cannes men fick övervägande positiv kritik. Tre år
senare regisserade hon Nattlek (1966) som även den orsakade upprördhet, denna
gång i Venedig, på grund av sitt sexuella innehåll. Därefter gjorde hon en
filmatisering av Hjalmar Söderbergs Doktor Glas (1968) och den feministiska
Flickorna (1968). Alla filmerna möttes av viss hetsighet och motstridig kritik.

Zetterling hade med dessa långfilmer visat sig som en okonventionell och
expressiv skildrare av känsliga ämnen. Hon var också en av ytterst få kvinnor
som gjorde film vid denna tid; det var i stort sett bara hon och Agnes Varda.
Men efter denna rad av filmer fick hon allt svårare att finna stöd och
finansiering till nya projekt. Det tog fjorton år innan hon fick möjlighet att
göra sin nästa långfilm (Scrubbers, 1982). Hon arbetade dock vidare som
regissör. På 1970-talet gjorde hon bland annat ett par kortare filmer i Sverige.
Under dessa år skrev hon även två romaner: Shadow of the Sun och Bird of Passage
(sv: Flyttfågel).

På 1980-talet regisserade Zetterling flera tv-filmer för fransk och engelsk TV,
och två biograffilmer: i England gjorde hon Scrubbers (1982), som utspelar sig i
den råa världen på ett kvinnofängelse, och i Sverige filmen om författaren Agnes
von Krusenstjerna, Amorosa (1986).

Som skådespelare medverkar hon 1990 i Ken Loachs Hidden Agenda och spelade mot
Anjelica Huston i filmatiseringen av Roald Dahls bok The Witches.

När Mai Zetterling avled 1994 höll hon på med inspelningen av filmen The Woman
Who Cleaned the World. Filmens historia var löst baserad på Maja Ekelöfs bok
Rapport från en skurhink. Hon arbetade även med förberedelserna till två andra
projekt: en kortfilm som var ett samarbete med författaren Sara Lidman, samt ett
långfilmsprojekt utifrån hennes egen bok Bird of Passage.

Hennes sista färdigställda film som regissör blev The Stuff of Madness (1990),
en engelsk tv-film baserad på en historia av Patricia Highsmith. Den sista
filmen hon spelade med i var Staffan Lamms Morfars resa 1993.

Regissören Christina Olofson gjorde 1996 en hommage till Mai Zetterling med
dokumentären I rollerna tre. Här möts vännerna och kollegorna Bibi Andersson,
Harriet Andersson och Gunnel Lindblom två år efter Mais död i hennes hus i
Frankrike och samtalar om Mai och om sina erfarenheter från film- och
teaterlivet.

År 2009 kom det fram att den brittiska underrättelsetjänsten MI5 under
1950-talet hade Mai Zetterling på sin "watch-list" på grund av hennes kontakter
med vänsterintellektuella.

Mai Zetterling långfilmsdebut Älskande par, en filmatisering av Agnes von
Krusenstjernas romansvit om Fröknarna von Pahlen, fick ett genomgående positivt,
om än skandalomsusat, mottagande. 1964 nominerades den till Guldpalmen i Cannes
där den orsakade en viss upprördhet på grund av sin sexuella frispråkighet.
“Hela den svenska nationen borde förbjudas”, hävdade en fransk kritiker efter
att ha sett den.

Mai Zetterlings andra långfilm, Nattlek (1966), skildrar en mans försök att bli
kvitt minnesbilderna av sin neurotiska mor. Nattlek var Sveriges officiella
bidrag vid biennalen i Venedig 1966. Den väckte stort uppseende orsakat av en
teckning av Leonardo da Vinci, föreställandes ett samlag, på filmaffischen, samt
naturligtvis på grund av filmens innehåll. Filmens enda offentliga visning
ställdes in och endast en visning för kritiker, jury och journalister tilläts.
Till följd av ryktesspridning gav detta upphov till ett internationellt
pressuppbåd och poliskedja kring biografen där filmen visades. Nattlek fick
sedan visas först efter vissa ingrepp av censuren i såväl Italien som Frankrike.

David Thomson skriver i sin The New Biographical Dictionary of Film att Älskande
par och Nattlek är “trenchant, violent, and authentically Strindbergian visions
of sexual hypocrisy”.

Zetterlings feministiska Flickorna (1968) med Bibi Andersson, Harriet Andersson
och Gunnel Lindblom, handlar om ett teatersällskap som repeterar Aristofanes
pjäs Lysistrate där kvinnorna i Aten gör uppror för att tvinga männen att sluta
kriga. Filmen blandar scener från teatergruppens kvinnliga medlemmars privatliv
med scener ur Lysistrate. Filmen mötte hård kritik och försvann från
Stockholmsrepertoaren efter tre och en halv vecka. "Vilka förstockade
menstruationer!", kommenterade Expressens Bo Strömstedt.

Av annan åsikt var Simone de Beauvoir : "Ironic and comic, this film moves us by
the beauty of its landscapes, its poetry and above all its subtle tenderness".

Flickorna, med sitt provocerande innehåll, sin djärva och lekfulla form, sin
humor och värme, har blivit något av en kultfilm (bl.a. tack vare
DVD-utgivningen av Zetterlings filmer) . "Visually stylish and edited with an
anarchic vigour that heightens the sense of competing demands on each woman’s
time, Swedish actress Mai Zetterling’s fourth feature as director is sassy and
smart in equal measure." skriver Sydney Film Festival som visade filmen sommaren
2009 .

Filmen Amorosa (1986), Zetterlings personliga gestaltning av Agnes von
Krusenstjerna liv, var det officiella svenska bidraget till Venedigfestivalen i
september 1986. Filmen vann dock inget pris trots viss uppmärksamhet och
försäljningar. I november samma år erhöll Amorosa publikpriset vid Nordische
Filmtage i Lübeck och filmen fick i stort sett positiv kritik i Sverige. "Rune
Ericsons kameraarbete, de ackompanjerande ljuden och musiken, skådespelarnas -
främst Stina Ekblads - nakna och intensiva uttryck och Mai Zetterlings visuella
språk tillsammans vittnar om filmmediets oerhörda genomslagskraft och rika
möjligheter att berätta och skapa atmosfär. Bakom det här ligger naturligtvis en
originell och genuin konstnärssjäl, Mai Zetterling, som med Amorosa mångfaldigt
bekräftar att hon besitter en bildfantasi och en gestaltningsförmåga av ovanligt
mått inom svensk film." skrev Annika Gustavsson i Sydsvenska Dagbladet.

Stina Ekblad och Erland Josephson vann var sin Guldbagge för sina insatser i
filmen. Mai Zetterling nominerades till en Guldbagge för bästa regi.

Konstnärsnämndens Mai Zetterling-stipendium instiftades 2006 och ges till en
filmregissör med hög konstnärlig kvalitet som vidgar gränserna för kort- eller
dokumentärfilm. Stipendiet delas ut varje år vid invigningen av Göteborg
International Film Festival i slutet av januari. Stipendiet är på 200 000 kr,
och fördelas utan ansökan av arbetsgruppen för teater-, dans- och filmkonstnärer
hos Konstnärsnämnden.



https://sv.wikipedia.org/wiki/Europam%C3%A4sterskapet_i_fotboll

Europamästerskapet i fotboll (EM), officiellt UEFA European Football
Championship, är en fotbollsturnering för landslag som spelas i Europa vart
fjärde år, med två års förskjutning gentemot världsmästerskapet. Turneringen,
som före 1968 års upplaga kallades Europacupen i fotboll för landslag, spelades
första gången 1958–1960. 1960 och 1964 års turneringar brukar dock räknas in i
statistiken för EM. Sedan 1996 spelas mästerskapet med 16 deltagande lag som är
uppdelade i fyra grupper under gruppspelsfasen. Sedan 2016 spelas mästerskapet
med 24 lag.

Från att inledningsvis ha varit en relativt liten turnering har
Europamästerskapet i fotboll successivt växt till ett av världens största
idrottsevenemang sett till antal TV-tittare, sponsorintäkter m.m.. Inför
EM-slutspelet 2012 beräknades det Europeiska fotbollsförbundet Uefa tjäna ca 1,6
miljarder dollar genom reklam och sponsoravtal. Om man räknar intäkt/match (inte
totala summan) innebär det att Europamästerskapet med sina 31 matcher är nästan
lika lönsamt som världsmästerskapet med sina 64 slutspelsmatcher. EM-finalen
2008 sågs av ca 237 miljoner människor runt om i världen och slutspelet 2012
beräknades innan turneringen startade att följas av i genomsnitt 150
miljoner/match. Det är ungefär lika många som ser på Super Bowl-finalen runt om
i världen varje år.

Tyskland (inkluderar Västtyskland) och Spanien är de mest framgångsrika länderna
i turneringens historia med 3 EM-guld vardera. Tyskland har också 3 EM-silver.
Bara Spanien har lyckats vinna turneringen 2 gånger i rad (2008 och 2012).
Sveriges bästa placering är en semifinalplats i EM 1992.

Initiativtagaren till att anordna ett Europamästerskap i fotboll var fransmannen
Henri Delaunay. Han lanserade idén redan på 1920-talet men det var först när han
som president i det nybildade Europeiska fotbollsförbundet, Uefa kunde börja
förverkliga idén. Delaunay avled dock redan 1955, efter bara ett år som
UEFA-president och fick därmed inte uppleva den första EM-turneringen som vid
den här tiden kallades Europacupen i fotboll för landslag. Pokalen som de
deltagande landslagen kämpar om blev uppkallad efter Henry Delanye. Till 2008
års EM-slutspel gjordes den om delvis och blev lite större.

Antalet lag var 8 t.o.m. EM i Sverige 1992. Bland de mer välkända
spelarinsatserna under denna tid är Frankrikes superstjärna Michel Platinis
notering på hela 9 mål på bara 5 matcher i 1984 års mästerskap. Ett annat berömt
exempel är Marco van Bastens volleyskott i finalen 1988 mellan Nederländerna och
dåvarande Sovjetunionen. Målet innebar 2-0 och Nederländernas första och
hittills enda EM-titel.

EM 1992 hölls i Sverige. Danmark vann sensationellt turneringen efter en minst
lika oväntad finalseger (2-0) mot det nu enade Tyskland. Egentligen var Danmark
inte ens kvalificerade för turneringen men man fick en "gratisplats" efter att
det dåvarande Jugoslavien blivit uteslutet. Orsaken var inbördeskriget i Bosnien
vilket ledde till att Förenta nationerna införde sanktioner mot landet. Sverige
blev utslaget i semifinalen efter förlust med 2-3 mot Tyskland.

I och med utökningen till 16 lag hade EM nu bli ett riktigt stort evenemang, och
intresset har fortsatt att öka. Vid 2000 års turnering delade för första gången
2 länder (Belgien och Nederländerna) på arrangemanget. Finalen avgjordes även
denna gång via ett golden goal när Frankrike slog Italien med 2-1. Grekland vann
mycket sensationellt EM 2004 efter att ha besegrat hemmalaget Portugal med 1-0 i
finalen. Både 2008 och 2012 har 2 länder delat på arrangemanget,
Schweiz/Österrike 2008 och Polen/Ukraina 2012. 1 juli 2012 besegrade Spanien
Italien med 4-0 och blev därmed det första land som försvarat sin EM-titel.
Segermarginalen var den största någonsin i en EM eller VM-final. [1]

28 maj 2010 utsågs Frankrike till arrangör av det 15:e EM-slutspelet år 2016.
Den stora nyheten är att antalet lag i slutspelet kommer att utökas till 24 och
antalet matcher från 31 till 51 vilket innebär att turneringen sväller kraftigt.
Antalet deltagare blir därmed lika stort som i VM-slutspelen 1982-1994. De 24
lagen kommer att delas in i 6 grupper varpå 16 lag går till åttondelsfinal.
Turneringen kommer att pågå en månad. När det gäller bland annat publikintresse
och sponsorintäkter förväntas intresset öka. UEFA:s intäkter uppskattas bli 2,6
miljarder dollar.

6 december 2012 bestämde Uefa att 2020 års EM-slutspel kommer att spridas ut
över många länder i vad man kallar "ett europamästerskap för hela Europa".
Beslut om hur många länder och städer och vilka länder som kommer att få dela på
arrangörskapet kommer fattas senare, i september 2014. Överlag har responsen
varit positiv. Eftersom turneringen blir allt större blir det också allt färre
länder i Europa som klarar av att arrangera evenemanget på egen hand.



https://sv.wikipedia.org/wiki/Jul

Jul är en kristen högtid som firas årligen till minne av Jesu födelse,
framförallt den 25 december (juldagen), av miljardtals människor över hela
världen. Högtiden förbereds genom firandet av advent och firas från Jesu födelse
på julnatten fram till trettondedag jul, då de tre vise männen ska ha kommit
fram till Betlehem.

Julhögtiden har karaktär av familjehögtid för de flesta människor i kristna
länder, men det förekommer också att ensamma bjuds till hemmen. Julfirandet är i
dag en blandning av religiösa och sekulära traditioner och skiljer sig mycket
runt om i världen. Många firar jul med få, eller inga, religiösa inslag.
Tidpunkten för julfirandet har förkristna anor då man inom flera förkristna
kulturer firat vintersolståndet, och ordet jul är forngermanskt, men idag finns
mycket liten kunskap om det förkristna julfirandet och mycket få av de
förkristna traditionerna har bevarats.

Traditionellt firas den svenska julhögtiden med början den 24 december
(julafton), följt av juldagen, annandag jul, mellandagarna, nyårshelgen (där
nyårsfirandet normalt inte räknas som en del av julfirandet, även om nyår
infaller under juletid och nyårsdagen är en helgdag som firas till minne av Jesu
omskärelse) och trettondagen, och avslutas den 13 januari (Tjugondag Knut) då
"julen dansas ut". I Norden överlämnas julklappar under julafton till minne av
de tre vise männens presenter - något som i andra delar av den kristna världen
sker vid andra tidpunkter. Det finns en stark tradition att ge gåvor till
behövande under jul. I kristendomen är påsken den viktigaste högtiden sett ur
teologisk synvinkel, men i bland annat Norden är advent och jul årets viktigaste
familjehögtid, och också den tidpunkt på året då flest besöker olika kyrkor.

Ordet jul är av germanskt ursprung, men ursprunget längre tillbaka är ovisst. En
populär föreställning är att det kommer från "hjul", men språkforskare anser det
vara en myt. Det äldsta belägget för ordet jul kommer från ett fragment Codex
Ambrosianus A av den gotiska kalendern som skrevs någon gång på 500- eller
600-talet e.Kr. Fragmentet beskriver slutet på oktober och början på november.
Månaden november är överskriven med "Naubaimbair: fruma Jiuleis" vilket kan
tolkas som "November: första julmånaden" eller "November: Månaden före jul".
Omkring 730 e.Kr. skrev Beda venerabilis att anglosaxarnas kalender har månaden
"geola" eller "giuli" som kan motsvara december eller december och januari. Den
25 december är första dagen på anglosaxarnas nya år[källa behövs] och de firar
hela natten till mödragudarnas ära. I det nyhedniska "keltiska" årshjulet från
1950-talet firar man Vintersolståndet 20-22 december vilket, sedan 1970-talet,
heter "Yule".

Julen har genom historien firats av olika orsaker och därtill förknippats med
olika seder. Julen har även äldre, förkristna anor, några av dessa är den
romerska religionens Saturnalia och germanska kulturers förkristna julfirande.
Den germanska julen har ibland associerats till den nordiska offerriten
midvinterblot inom asatron, men det finns också forskare som menar att germansk
jul och midvinter sannolikt inträffade vid olika tillfällen. I samband med
Nordens kristnande förbjöds allt blotsoffer, och det germanska julfirandet
kristianiserades, det vill säga kristna traditioner infördes i julfirandet och
julfirandet flyttades till den 24-25 december, i enlighet med den
romersk-katolska kyrkans tradition. Dock behölls namnet jul för den nya
högtiden. I Heimskringla av Snorre Sturlasson benämns Håkon den gode som den som
kristnade Norge och ersatte det germanska julfirandet med det kristna. Han
stiftade enligt sagalitteraturen även en lag att vid tiden för det nya
julfirandet skulle alla dricka öl och fortsätta firandet så länge ölen räckte
eller betala böter.

Vid slutet av året firades inom många kulturer/religioner en högtid för att
vinna gudarnas välvilja inför det kommande årets skördesäsong.

I antikens Persien dyrkades solguden Mithra vid sidan om högguden Ahura Mazda.
Genom kulturella kontakter spreds i slutet av första århundradet en kraftigt
bearbetad mithrasdyrkan till Romarriket, där gudsgestalten fick namnet Mithras.
Tvärt emot vad som ofta påstås, firade Mithras-anhängare i Romarriket inte
Mitras födelsedag vid vintersolståndet, men däremot firade det romerska
kejsardömet i allmänhet den Obesegrade Solens dag några dagar senare, 25/12,
fr.o.m. år 274 e.Kr. Romerska mithrasanhängare tänkte sig Solguden som Mithras
vän och följeslagare, och de avbildas på antika reliefer bredvid varandra. I
dagens Iran firas Mitras födelsedag, Mehregan, den 2 oktober, men skall inte
förväxlas med den iranska midvinterfesten Shab-e Yalda (21 december). I samband
med kristendomens spridning i Rom kan romerska traditioner ha influerat
tidsbestämmelsen för firandet av Jesus födelse.

I antikens Rom hölls i december en fest till guden Saturnus ära,
Saturnaliefesten (latin Saturnalia). Då bytte slavar och herrar roller, man gav
varandra presenter och en uppsluppen stämning rådde.

Sol invictus, latin för "Den obesegrade solen", var en romersk religion
relaterad till solguden Elagabalus Sol invictus.

Det finns också belägg för att det i Rom firades en festival den 25 december som
kallades Dies natalis solis invicti, "den obesegrade solens födelsedag", till
Sol invictus ära. Enligt professor Steven Hijmans finns det dock inget belägg
för att detta firande föregår det kristna julfirandet, även om firandet av
vintersolståndet på eller omkring den 25 december däremot var väletablerat i
Romarriket.

Den förkristna julen var både en månad och en religiös festival som firades av
de historiska germanska folken vid årets mörkaste tid. De tidigaste
hänvisningarna till julen är genom germanska månadsnamn Ærra Jéola (innan jul)
eller Jiuli och Æftera Jéola (efter jul). Forskare har associerat festivalen
till guden Oden, hans vilda jakt och den anglosaxiska Modranicht (som inträffade
på julafton).

Uttrycket "dricka jul" förekommer för första gången i kvädet Hrafnsmál av
Torbjörn hornklove från omkring år 900, där det i sjätte strofen sägs om den
krigiske kung Harald Hårfager att han ville "dricka jul" ute på havet.

Julfirandet har ibland associerats till midvinterblot, som var ett blot
(offerrit) vid midvinter, i fornnordisk religion. Den exakta tidpunkten för
blotet är omstritt. En del menar att det hölls vid vintersolståndet i slutet på
december i samband med julen, medan andra menar att det var i mitten av januari.
Det senare datumet kommer av att midvintern ansågs infalla mitt på
vinterhalvåret, den 14 januari.

Jul kallas på nordiska språk samt finska och estniska även den högtid som
kristna firar den 25 december till minne av Jesu födelse natten mellan 24 och 25
december.

Irenaeus (c. 130–202) daterade att Maria blev havande med Jesus den 25 mars
samma datum som Jesu korsfästelse enligt den romerska kalendern och att födelsen
inträffade nio månader efter, den 25 december. Sextus Julius Africanus (c.
160–c. 240) beskrev år 221 att den 25 december, blivit det mest accepterade
datumet bland kristna för firandet av Jesu födelse.

Att Jesu födelse skedde i december anges indirekt i Lukasevangeliet, då det
beskrivs som den sjätte månaden av Elisabets graviditet med Johannes Döpare
vilket av bl.a. Johannes Chrysostomos beskrivs som datumet för Bebådelsen. Men
den exakta tidpunkten för Jesu födelse är inte känd.

Påven Liberius fastställde datum för juldagen till den 25 december år 354.
Enligt en gammal tolkning av 1 Mos. skapades världen vid vårdagjämningen. Den 25
mars betraktades alltså som Marie bebådelsedag och Kristi födelse beräknades
till nio månader därefter, 25 december. Firandet av Jesu födelse ersatte
företrädesvis det romerska firandet av solguden som hölls vid midvintern, men
även andra hedniska folk i västerländerna firade redan sina egna typer av
högtider vid midvinter. Övergången från de gamla folkens traditioner och seder
till kristendomen underlättades genom att midvinter redan var en högtid som
inföll 9 månader efter vårdagjämningen vid tiden runt Kristi födelse. På
300-talet hade dock vintersolståndet och vårdagjämningen flyttats tillbaks ca
tre dygn på grund av brister i den julianska kalendern och kejsar Konstantin
flyttade då vårdagjämningen (men inte Marie bebådelsedag) till den 21 mars.
Ljusets återvändande till jorden efter midvinter har fått symbolisera det
andliga tecknet för Jesu födelse. Vintersolståndet infaller därför nuförtiden
något tidigare på grund av denna ändring i kalendern.

Den västkristna kyrkan var genom påven Liberius beslut år 354 först med att
fastställa juldagen till den 25 december (9 månader efter Marie bebådelsedag)
och samtliga länder i väst har denna högtidsdag. Inom den östkristna kyrkan har
trettondedag jul, epifania, ofta en starkare ställning än julen. Denna dag firas
där till minne av Jesu dop eller hans födelse. Eftersom den kristna julens
första helgdag är den 25 december, inleds helgen klockan 18 kvällen innan, därav
namnet julafton.

Julgranen är en tradition som tog sin början i Tyskland på 1500-talet. Enligt
sägnen var det den engelska munken Bonifatius (672-754), även missionär i
Tyskland, som använde granens trekantiga form för att förklara treenigheten.
Bonifatius ska ha hängt upp granen i taket med spetsen nedåt. Under 1600- och
1700-talet försågs granen med ljus. När granen kläs är olika i olika länder.
Exempelvis sker detta i England i början av december. Att klä granen innebär att
man dekorerar den. Dekorationerna varierar från plats till plats och färgas ofta
också av familjens egen tradition. I de flesta granar sätts dock ljus, förr
stearinljus, numera vanligen elektriska. Färgade glas- eller plastkulor är
vanliga.

I juletider är musik och sång starkt inriktade på jultema. Julskivor spelas in
av såväl barnkörer, kyrkokörer och skolkörer som artister och grupper inom pop,
rock, country och dansband.

I Finland firas allmänt lilla jul lördagen före första advent. Dagen har dock
ingen officiell status. En viktig tradition i Finland är att julfreden utlyses.
Denna tradition kan med säkerhet spåras ända tillbaka till 1300-talet då
återkommande perioder av fred utlysta av den katolska kyrkan var en tradition
vitt spridd över Västeuropa (Treuga Dei) men som bland de sekulära och
protestantiska staterna idag bara lever kvar i Finland som en stark tradition.
Enligt traditionen började julfreden på Tomasdagen och varade till Tjugondag
Knut, brott som begicks under denna tid straffades med dubbelt straff. Idag
förkunnas julfreden på julafton då domkyrkans klocka slagit tolv, av
stadssekreteraren på balkongen i Brinkala hus vid Gamla Stortorget i Åbo. Texten
som läses upp är bevarad som en muntlig tradition från 1600-talet och läses både
på finska och svenska. Ytterligare en viktig tradition är Julbastubad, s.k.
"Joulusauna". Till skillnad från vanligt bastubad, som oftast sker på kvällstid,
sker Julbastubad på dagtid.

I Kina firas officiellt ingen jul (undantag är Hongkong och Macau), det kan
firas av de trogna kristna i skymundan. På senare år har även kineser som är
sekulära eller tillhör en annan trosuppfattning än kristendomen börjat
uppmärksamma julen, detta gäller framförallt ungdomar och människor i yngre
medelåldern bosatta i de stora städerna längs kusten. Julen har blivit en
"modern" och "internationell" helg för de unga som de kan skapa egna nya
traditioner kring.

Julfirandets genombrott stöter dock på hinder, mest genom konkurrensen från det
kinesiska nyåret (infaller i slutet av januari eller början av februari), som är
den högtid som mest liknar den västerländska julen, dels genom pyntningen, dels
genom att man då har ledigt och familjerna samlas igen. Regimen i Peking har
inte heller genom åren sett på firandet av västerländska eller religiösa
högtider med blida ögon.

Julhögtiden i Mexiko (Maratón Guadalupe Reyes) omfattar perioden från den 12
december till den 6 januari.

Julfirandet i Sverige har inslag från asatro och kristendom samt nordiska och
germanska traditioner från vikingatiden och framåt. I och med Sveriges
kristnande kring mitten av 1000-talet började de kristna och asatroende
traditionerna att blandas. De flesta nutida traditionerna härstammar från
1800-talets nationalromantik och 1900-talets amerikanska inflytande.

I Sverige pågår den kristna julen från julaftons kväll, 24 december, till
Tjugondedag Knut den 13 januari. ("Tjugonde dag Knut dansas julen ut".) Enligt
kristen synvinkel är den viktigaste tiden den fram till trettondagen, 6 januari,
men julen pågår enligt kyrkoåret egentligen till och med Kyndelsmässodagen, 2
februari, ursprungligen, men Svenska Kyrkan har flyttat det till närmast
liggande söndag.

I det sekulära svenska samhället firas jul under hela adventstiden med julafton
som höjdpunkt. I kalendern är julhelgen avslutad med mellandagarna. I det
svenska julfirandet ingår en mängd företeelser. Kring mitten av 1700-talet dök
de första klädda granarna upp i Sverige. På 1800-talet blev det allt vanligare
med julgran i de borgerliga hemmen och man började importera tyska
julgransprydnader. Idag kläs granen oftast dagarna före julafton. I Ersta
diakonianstalt i Stockholm började man 1870 att varje söndag i advent tända sju
ljus i en gran. 1920-1930 ersattes adventsgranen med adventsljusstaken som har
fyra ljus. Denna svenska tradition har sedan spridit sig runt om i världen
främst genom möbelföretaget IKEA. Julen är förknippad med Lucia, julklappar,
pepparkaksbak och julmat, och man brukar städa, stöpa ljus, stoppa korv, koka
knäck och annat julgodis, ta fram julprydnader och klä en gran. På senare år har
man i Sverige infört traditionen från katolska länder att fira midnattsmässa
under natten mellan julafton och juldagen.

Julklappar började delas ut på 1600-talet. Traditionen bjöd att givaren smög
fram till mottagarens dörr som man ljudligt klappade på, slängde in gåvan genom
dörren för att sedan springa därifrån - vilket är ursprunget till ordet
"julklapp". På 1700-talet började man rimma till paketen vilket är en tradition
hämtad från antikens Rom. Under 1700-talet utbredde sig traditionen att det var
julbocken som delade ut klapparna. Julbocken var helgonet Sankt Nikolaus
följeslagare. Firandet av S:t Nikolaus hade försvunnit i samband med
reformationen men julbocken levde vidare som julsymbol. Under 1800-talet blev
pepparkakor och glögg en del av den svenska jultraditionen och färgen röd blev
viktig. Kring slutet av 1800-talet började Jenny Nyström ge ut kort med en ny
typ av tomtar och svenskarna började skicka julkort. Kring mitten av 1900-talet
började speciella julfrimärken att ges ut. Vid slutet av 1800-talet påbörjades
också den sammanblandning av S:t Nikolaus, julbocken och den svenska gårdstomten
som kom att bli jultomten vilken tog över julklappsutdelningen.

Under 1900-talet har först radio och sedan TV fått en betydande roll för
julfirandet. 1932 lanserades den första adventskalendern i papp och samma år
lanserades den första elektriska adventsljusstaken. 1960 sändes Kalle Anka och
hans vänner för första gången på julafton vilket sedan blivit en tradition
klockan 15 varje julafton. Samma år slog julstjärnan igenom som julblomma.
Senare har även Sagan om Karl-Bertil Jonssons julafton blivit en tradition på
TV. 1961 sändes den första julkalendern på TV och det förekommer även en i
radion.

Andra traditioner är julskyltningen som startar med skyltsöndagen, som
nuförtiden oftast ligger redan sista helgen i november, annonskampanjer,
julmusik, julmat med bland annat risgrynsgröt, julskinka, julkorv, vörtbröd,
julbord, lussekatter, nötter, julmust och julöl, jultidningar och julstädning.
Efter julhelgen följer mellandagsrean, som vanligtvis tar slut någon gång i
januari.

Jul är i Sverige en familjehögtid. Jultiden har som en följd av det blivit en
pina för somliga människor som är ensamstående eller marginaliserade. Många
människor känner också stress och oro för att julen ska bli misslyckad, något
som bl.a. karikerats som "Det farliga kommer" i TV-julkalendern Jul i Mumindalen
efter Tove Janssons böcker. I mindre orter är de flesta restaurangerna stängda
under julhelgen, även på julafton, trots att det inte är en röd dag. Julen är
också en tid då många människor ägnar sig åt välgörenhet. Flera ideella
organisationer engagerar sig extra under julen och erbjuder ensamma, hemlösa och
socialt utslagna julstämning genom att anordna julbord med skänkta livsmedel,
kanske åtföljt av underhållning.

Tiden från och med den fjärde söndagen före jul till och med julafton ingår i
advent, där söndagarna i kyrkoåret och kalendrar är markerade som första, andra,
tredje och fjärde söndagen i advent.

I Sverige fanns förr fler helgdagar omkring jul. Tredjedag och fjärdedag jul
avskaffades genom förordning den 4 november 1772.

Julfirande eller liknande fanns redan bland flera äldre folk. Några sådana
fester är judarnas "chanukka" (tempelinvigningsfest), grekernas "chronia" och
romarnas "saturnalia". Nutidens firande baseras på kombinationer av dessa
festligheter. Till exempel härrör traditionen att ge julklappar från romarnas
saturnalia och att tända ljus från nordbornas jul, såväl som den judiska
chanukka. Mörkret är förmodligen upphovet till den nutida skandinaviska
traditionen att placera ljusstakar med en rad av ljus (fyra, eller fler) i
fönstret under december.

Jehovas vittnen tar avstånd från allt julfirande, liksom från
födelsedagsfirande, på grund av att det inom rörelsen uppfattas ha hedniskt
ursprung.



https://sv.wikipedia.org/wiki/Slaget_vid_Somme

Slaget vid Somme (franska: Bataille de la Somme), också känt som Sommeoffensiven
utspelades under första världskriget mellan 1 juli och 18 november 1916 i det
franska distriktet Somme, på båda sidorna av floden med samma namn. Slaget
bestod av en offensiv ledd av brittiska och franska armén mot den tyska armén
som invaderat Frankrike i augusti 1914 och ockuperat stora delar av landet.
Slaget vid Somme var ett av de största slagen under första världskriget. Vid
tiden då striderna hade ebbat ut under senhösten 1916 hade mer än 1 miljon
soldater skadats eller dött ur de deltagande styrkorna, vilket gör det till ett
av de blodigaste slagen någonsin.

Planen för Somme-offensiven utvecklades ur de allierades strategiska
diskussioner i Chantilly, Oise i december 1915. Under ledning av general Joseph
Joffre, överbefälhavare för den franska armén, enades de franska, brittiska,
italienska och ryska arméerna om en samordnad offensiv mot centralmakterna år
1916. Somme-offensiven skulle bli det anglo-franska bidraget till denna allmänna
offensiv, och syftade till att med ett avgörande slag skapa en bristning i den
tyska linjen, som sedan kunde utnyttjas. Sedan tyskarna inlett angreppet på
fästningen Verdun vid floden Meuse i februari 1916, var de allierade tvungna att
anpassa sina planer. Den brittiska armén tog ledningen vid Somme, eftersom en
stor del av de franska styrkorna var bundna till Verdun.

Under slagets första dag, den 1 juli 1916, drabbades den brittiska armén av den
största förlusten under hela kriget. Nära 40 000 soldater sårades och ca 20 000
stupade. Ententens förluster skulle ha varit högre om inte de tyska trupperna
ofta hade blivit så berörda av slakten att de lät de anfallande soldaterna
retirera utan beskjutning. På grund av sammansättningen av den brittiska armén,
vid denna tidpunkt huvudsakligen en frivillig styrka med många bataljoner
bestående av större grupper män från enskilda hemtrakter, fick förlusterna en
djup inverkan på det brittiska samhället. Förlusterna fick också en stor social
inverkan på Newfoundland, då flera av regionens män som erbjudit sig att
tjänstgöra i kriget dog den dagen. Under slaget användes också en stridsvagn för
första gången. Genomförandet av slaget har varit en källa till historisk
kontrovers: höga officerare som general sir Douglas Haig, befälhavare över
British Expeditionary Force och Henry Rawlinson, befälhavaren för fjärde armén,
har kritiserats för att ådragit sig mycket stora förluster samtidigt som man
misslyckats med att uppnå sina territoriella mål. Andra historiker[vilka?] har
skildrat Somme som en viktig förberedelse för besegrandet av den tyska armén,
och en som gav den brittiska armén värdefulla taktiska och operativa lärdomar.

Vid slutet av slaget hade brittiska och franska styrkor trängt in som mest 9,7
km till det av tyskarna ockuperade territoriet. Den brittiska armén var cirka
fem kilometer från Bapaume och man lyckades heller inte erövra Le Transloy eller
någon annan fransk ort och misslyckades med att uppnå många av sina taktiska
mål. Tyskarna höll fortfarande en obruten skyttegravslinje och var inte lika
demoraliserade som det brittiska överkommandot hade räknat med. I själva verket
hade slaget sin djupaste verkan på den brittiska allmänheten och symboliserar
ännu ett sekel senare det meningslösa dödandet under det fyra år långa kriget.

Tyskarna uppskattas ha förlorat drygt 600 000 man som stupade och sårade vid
Somme. De allierade hade säkerligen förlorat ännu mera. De officiella siffrorna
för franska förlusterna blev 194 451 och det brittiska 419 654.



https://sv.wikipedia.org/wiki/OCR-nummer

OCR-nummer (Optical Character Recognition) fungerar som ett referensnummer,
numret brukar finnas längst ned till vänster på ett svenskt inbetalningskort
mellan tecknen # och #. Dessa används vid betalning till plus- och
bankgirokonto. Referensnumret innehåller vanligen uppgift om fakturanummer
och/eller kundnummer, och syftar till att betalningsmottagaren ska kunna
automatisera registrering och bokföring av inbetalningar.

Referensnumret var ursprungligen avsett att skannas optiskt av post- och
bankpersonalen med hjälp av en bildläsare, tillsammans med uppgift om
kontonummer och belopp, samt tolkas av ett OCR-program, dvs ett datorprogram för
optisk teckenigenkänning. Idag är det emellertid allt vanligare med plusgiro-
och bankgirobetalningar via internetbank. Betalaren måste då skriva av
inbetalningskortets referensnummer manuellt, eller själv skanna det med en
handhållen OCR-penna eller med hjälp av exempelvis en mobiltelefon med en
applikation för OCR-scanning. Den manuella inmatningen medför att vissa kunder
kritiserar vissa företag för att ha onödigt långa OCR-nummer, och att problem
uppstår med sammanblandade OCR-nummer och gironummer (inbetalningsnummer). Vid
e-fakturor behöver inte användaren manuellt skriva av inbetalningskortets
referensnummer.

Den sista siffran eller de två sista siffrorna i referensnumret utgör en
felupptäckande kod. Den sista siffran (oavsett om en eller två kontrollsiffror
används) är en checksumma beräknad med Luhn-algoritmen. Om två kontrollsiffror
används anger den näst sista siffran antalet tecken (kontrollsiffror
medräknade). Om referensnumret har mer än 10 tecken utelämnas tiotalsdelen.
Således får ett 13 siffror långt referensnummer näst sista kontrollsiffran 3.
Det går att kontrollera OCR via referenskontroll för att säkerställa att
siffrorna är korrekta. Annars går det inte att betala via internetbanken. Det
finns OCR 1 = mjuk kontrollnivå & referensnummer med checksiffra, OCR 2 = hård
kontrollnivå & referensnummer med checksiffra, OCR 3 = hård kontrollnivå &
referensnummer med checksiffra och variabel längdkontroll samt OCR 4 = hård
kontrollnivå & referensnummer med checksiffra och fast längdkontroll



https://sv.wikipedia.org/wiki/Kersti_Adams-Ray

Kersti-Ann Adams-Ray, född 6 december 1941 i Solna församling, är en svensk
journalist och programledare i radio och TV.

Adams-Ray är dotter till kirurgiprofessorn Jack Adams-Ray. Hon studerade
1961–1962 i USA, och blev fil. kand. vid Stockholms universitet 1971.

Adams-Ray kom till Sveriges Radio genom sin faster radioproducenten Barbro
Svinhufvud och debuterade 1958 i radioprogrammet Tonårsträffen. Hon arbetade
sedan tillsammans med Johan Sandström i programmet Spisarparty. 1963 var hon
programledare för Drop-In, det första musikprogrammet i Sverige med popmusik som
tema. I mitten av 1960-talet väckte hon med sin lena röst alla värnpliktiga
genom radioprogrammet Din soldat, där grammofonönskningar och hälsningar
utväxlades mellan flickvänner och värnpliktiga. Hon har även varit programledare
för radioprogrammen Frukostbrickan, Tio i topp, Kvällstoppen och Svensktoppen
samt arbetat som TV-reporter för Sveriges magasin 1974. Som gäst har hon
medverkat i TV-programmet Diggiloo och radioprogrammet Sommar.

Adams-Rays sista uppdrag på SR var som programledare för P2:s direktsända
morgonprogram Aurora. Musikvalet är en blandning ur den klassiska musikens
genrer från alla tider. Kersti Adams-Ray gick i pension den 31 augusti 2007.

Hon gjorde ett kort framträdande i rapgruppen Snooks video till singeln Snook,
svett och tårar. Kersti Adams-Ray är faster till Daniel Adams-Ray, som var en av
de två medlemmarna i gruppen.



https://sv.wikipedia.org/wiki/Afrodite

Afrodite (grekiska: Ἀφροδίτη) är kärlekens och fruktbarhetens gudinna i den
grekiska mytologin. Hon motsvaras av Venus i romersk mytologi. Hon
representerade kärlekens sensuella sida, i motsats till sin son Eros, som
förknippas med den äktenskapliga och trogna kärleken.

Afrodite var även skönhetens och familjelivets gudinna och dyrkades av sjömännen
som havets härskarinna. Hon var enligt en myt dotter till Zeus och Dione och
enligt en annan född ur havets skum.

En berömd grekisk Afroditeskulptur är Venus från Milo (Venus Milo) från
100-talet f.Kr. som finns i Louvren i Paris.

Det finns två myter om hur Afrodite kom till. Den ena, som återges av Homeros,
är att hon är dotter till Zeus och gudinnan Dione. Den andra, denna enligt
Hesiodos, är att hon föds ur det skum som bildas då Kronos kastar Uranos
avhuggna kön i havet. Att hon föds ur havet har gjort att hon kallats ”den
uppstigande” och ”den ur havet uppdykande”, och Hesiodos förklarar hennes namn
som "stigen ur skum". Från havet blåser vindguden Zefyros henne på ett
musselskal till Cypern, och ibland kallas hon även för Kypris. På Cypern hade
hon betydelsefulla kultplatser och hennes kult hade stor spridning.

Efter landstigningen ska hon enligt Hesiodos ha förts upp till Olympen, där Zeus
försöker förföra henne men misslyckas. Som straff för att han inte får komma
henne nära ser han till att hon måste gifta sig med den fule och halte
smidesguden Hefaistos. Hon har flera älskare, däribland guden Ares. Ibland nämns
Ares som hennes man och tillsammans fick de barnen Harmonia, Deimos, Phobos och
Eros. Hon har även en annan son som heter Aeneas, som hon fick med en dödlig
man, Anchises, och enligt Vergilius blev Aeneas romarnas stamfader.

Afrodite var ansvarig för det trojanska krigets utbrott. Gudinnan Eris ger Paris
ett äpple som han ska ge till den vackraste av Afrodite, Hera och Athena.
Afrodite mutar Paris med att lova honom sköna Helenas kärlek om han utser henne
till den vackraste. Paris ger henne äpplet, rövar bort Helena från hennes man
och det blir orsaken till det trojanska kriget.

Afrodite kan ha sitt ursprung i den orientaliska mytologin och gudinnorna Ishtar
och Astarte. Vissa menar att namnet Afrodite är en ombildning av Astarte, men
troligtvis bygger hennes namn på ἀφρός, aphrós, som betyder skum. Afrodite
förknippas med våren och hennes symboler är blommor och frukter. Hennes
favoritfågel är duvan och det ska ha varit två duvor som drog hennes vagn.
Ibland sägs det också att hon red på en svan.

Mor: Dione Far: Zeus (i andra versioner Uranos), eller faderlös Älskare:
Anchises, Ares, Hermes, Dionysos och Adonis Make: Hefaistos Barn: (Fadern inom
parentes) Aeneas, (Anchises) Hermafroditos, (Hermes) Deimos, Phobos, Harmonia,
(Ares) Eros, (Hermes eller Ares) Anteros, (Ares) Priapos, (Dionysos) Beroe,
(Adonis)



https://sv.wikipedia.org/wiki/Sveriges_herrlandslag_i_fotboll

Sveriges herrlandslag i fotboll, Blågult, med Friends Arena som nationalarena,
representerar Sverige i fotboll på herrsidan. Till de historiskt sett största
framgångarna hör OS-guldet i London 1948, VM-silvret på hemmaplan 1958,
VM-bronsen 1950 och 1994 samt OS-bronsen 1924 och 1952.

Då fotboll skulle stå på programmet i OS i London 1908 började planer på att
delta med ett svenskt landslag att diskuteras. Då Sveriges olympiska kommitté
sagt ja till att skjuta till medel för ett deltagande insåg man att ett
internationellt träningsmotstånd behövdes och inbjudningar till de övriga
nordiska länderna sändes ut. Danmark svarade genast nekande, Finland ansåg sig
för svagt medan Norge (som inte heller de spelat någon internationell match)
tackade ja. Länderna kom överens om att mötas i en officiell landskamp den 12
juli 1908 på Idrottsplatsen på Lefgrens äng (på platsen för dagens Gamla Ullevi)
i Göteborg. Det svenska laget, synnerligen Göteborgsbetonat, som tagits ut av en
uttagningskommitté bestående av C. L. Kornerup, Gösta Dalman, Wilhelm Friberg
och Anton Johanson, hade ursprungligen följande sammansättning:

Ove Erickson (IFK Göteborg) – Theodor Malm (AIK), Nils Andersson (IFK Göteborg)
– Sven Olsson (Örgryte IS), Hans Lindman (IFK Uppsala), Thor Eriksson (Örgryte
IS) – Gustaf Bergström (Örgryte IS), Erik Bergström (Örgryte IS), Erik Börjesson
(IFK Göteborg), Karl "Köping" Gustafsson (IFK Köping) och Samuel Lindqvist,
(Djurgårdens IF). Reserver var Karl Ansén (AIK), Arvid Fagrell (IFK Göteborg),
Åke Fjästad (IFK Stockholm) och Olof Ohlsson (IFK Eskilstuna). Dock skulle det
visa sig att Samuel Lindqvist fått förhinder och att Fagrell skulle träda in på
dennes plats i den svenska kedjan. Av oklara omständigheter blev det ändå till
sist Karl Ansén från AIK som fanns med i startelvan istället för Lindqvist.

Mellan 2 000 och 3 000 åskådare fanns på plats för att se de historiska elvorna
ta den grusade planen i besittning och låta domaren Charles Smith, en i Göteborg
boende engelsman, blåsa igång tillställningen. "En del av norrmännen använde
benskydd, något som man i Sverige ansåg sig ha vuxit ifrån", som man i svenska
tidningar kunde läsa kring beskrivningen av matchen. Efter en nervös svensk
inledning då Norge redan i den första spelminuten tagit ledningen efter ett
misslyckat svenskt uppspel fick Sverige inom kort tid två straffar som dock båda
missades. Man kvitterade ändå till sist, efter ca 15 minuters spel; detta genom
"Köping" Gustafsson som därmed blev den första svenska landslagsmålskytten.
Sverige kunde gå till halvtidsvila med 5–2 för att sedan med både vinden
(vridande mot sidvind) och solen i ryggen göra ytterligare sex mål i andra
halvlek. Bäste svenske målskytt blev Erik Börjesson med fem mål när svenskarna
till sist vann med 11–3. Tidningarna summerade det hela med noteringen "Efter
matchen hurrade lagen för varandra, och man åtskildes efter att ha konstaterat
att våra gossar i fotboll stå framom norrmännen".

Under det första landslagsåret mötte Sverige även England, Nederländerna och
Belgien; samtliga matcher slutande med förlust. Samma år åkte man också på sitt
största nederlag i historien då man i Olympiska spelen i London förlorade med
1–12 mot Storbritannien.

Under 1910- och 1920-talet spelade Sverige ett antal vänskapsmatcher varje år,
ofta mot grannländerna Danmark, Norge och Finland (de sistnämnda hade eget
landslag från 1911 trots att man blev självständig stat först 1917). Efter att i
augusti 1916 förlorat en landskamp i Stockholm mot USA med 2–3 vann Sverige i
Stockholm i oktober samma år för första gången över Danmark som dittills vunnit
alla möten länderna emellan sedan utbytet inleddes 1913.

I tävlingssammanhang deltog Sverige i Olympiska spelen 1912 i Stockholm, 1920 i
Antwerpen i Belgien och i Paris i Frankrike 1924. I OS 1924 fick Sverige sin
första stora internationella framgång på landslagsnivå då man lyckades ta hem
bronset. I turneringen, där Sverige inledde med att sensationellt nog besegra
regerande mästarna Belgien med 8–1, utnämndes Rudolf "Putte" Kock till bästa
vänsterytter och han var tillsammans med Sven Rydell och målvakten Sigge
Lindberg tongivande i det svenska laget. Den 29 maj 1927 besegrades Lettland med
12–0 i en landskamp i Stockholm vilket fortfarande (tillsammans med den senare
segern över Korea i OS 1948) är landslagets största segermarginal.

Sverige ställde inte upp i det första världsmästerskapet i Uruguay 1930. Fyra år
senare var man dock med. Efter kvalsegrar över Estland och Litauen under
sommaren 1933 tog sig Sverige till VM i Italien 1934 där man i andra omgången
åkte ut mot Tyskland efter att i första omgången ha slagit ut ett av 1930 års
finallag, Argentina. En av semifinalerna och finalen kom att dömas av en svensk,
Ivan Eklind, som efter båda matcherna kritiserades för att ha gynnat den
slutliga vinnaren, hemmafavoriten Italien.

I Olympiska spelen i Berlin 1936 förlorade Sverige högst oväntat mot Japan med
2–3 redan i den första omgången och blev därmed utslaget. Matchen ses än idag
som ett av svensk fotbolls största fiaskon och lever vidare i folkminnet tack
vare Sven Jerrings klassiska radioreferat om "Japaner, japaner, japaner...".

I VM i Frankrike 1938 gick det bättre. Sverige, som nu som första nation
någonsin färdades med flyg till ett mästerskap, hade tillsammans med Tyskland
gått vidare från kvalgruppen med Estland och Finland och man lottades därefter
mot Österrike i den första VM-matchen. Svenskarna gick dock vidare på walk over
då Österrike anslutits till Tyskland i mars samma år. Man slog därpå Kuba med
8–0 i kvartsfinal men föll sedan med 1–5 mot Ungern i semifinalen. Sverige
förlorade också matchen om tredjepriset mot Brasilien vilka enligt den av tidens
rastänkande Europa färgade journalisten (och VM-domaren från 1934) Ivan Eklind
på Idrottsbladet bestod av "elva jonglörer, varav 5 negrer, 5 mulatter och en
vit". Sverige slutade därmed på fjärde plats i en turnering som ändå var den
största framgången dittills i VM-sammanhang.

Under andra världskriget var idrottsutbytet mellan länder kraftigt begränsat men
Sverige, som stod utanför kriget, spelade trots det fotbollslandskamper,
mestadels mot de övriga nordiska länderna och neutrala Schweiz. Dock innefattade
landskampsutbytet även två vardera matcher mot Ungern och Tyskland. Matcherna
mot Tyskland vanns båda två; i Berlin med 3–2 och i Solna med 4–2.

De första efterkrigsåren blev början till nya framgångar för landslaget tack
vare en gyllene generation av spelare födda kring 1920. 1945 besegrades Norge
med hela 10–0 och vid OS i London 1948 ansågs Sverige, ledda av coachen George
Raynor och med bl a tre bröder Nordahl i laget, ha goda chanser att hävda sig
väl. Efter 3–0 och två mål av Gunnar Nordahl i öppningsmatchen mot starka
Österrike på ett vattensjukt White Hart Lane tog man sig i kvartsfinalen an
Korea. Rädslan för ett nytt misslyckande mot en så kallad "blåbärsnation" likt
Japan i OS 1936 var påtaglig men matchen blev aldrig spännande då svenskarna
redan efter 27 minuters spel ledde med 3–0. Segersiffrorna stannade till sist
vid 12-0 i Sveriges största seger i tävlingssammanhang någonsin. I semifinalen
mot antagonisten Danmark utmärkte sig framför andra Henry "Garvis" Carlsson, som
enligt engelska Daily Mail "...gjorde allt utom att dribbla av den olympiska
elden...", när två mål var från Carlsson och högeryttern Kjell Rosén gav Sverige
en finalplats efter seger med 4-2. Finalen mot Jugoslavien den 13 augusti på
Wembley Stadium blev en av de mest fysiskt hårda matcher ett svenskt landslag
spelat. Sverige, som genom Gunnar Gren tog ledningen efter 24 minuters spel,
beklagade sig över motståndarnas armbågar och efterslängar medan jugoslaverna
kallade svenskarna för "fascister och gangsters" och menade att de gynnades av
domaren. Efter Jugoslaviens kvittering gjorde Gunnar Nordahl 2–1 strax efter
paus. Samme man ordnade sedan fram den straff som Gren i den 67:e minuten
"tittfintade" in till 3-1 som också blev slutresultatet och därmed gav Sverige
olympiska guldmedaljer. I Svenska Fotbollförbundets Jubileumsbok 1904-2004 kan
man om segerscenerna efter matchen läsa att "en överraskad och gråtfylld Sven
Jerring kunde /från prispallen/ meddela att stora, starka, svenska karlar grät
och pussades!/.../" när lagkaptenen Birger "Bian" Rosengren som ensam man stod
överst som tecken på Sveriges turneringsseger. Gunnar Gren, Gunnar Nordahl och
Nils Liedholm fick här sina internationella genombrott och Nordahl som
skyttekung med sju mål blev därpå den förste svensken att bli utlandsproffs. Han
återförenades snart i italienska Milan med Liedholm och Gren i den senare
berömda trion kallad Gre-No-Li. De tre proffspionjärerna följdes snart av flera
andra svenska spelare.

Från 1950 valde den svenska förbundsledningen liksom en del andra nationer att
enbart låta amatörspelare få spela i landslaget.Trots proffsens frånvaro tog
blev det nya framgångar i Brasilien-VM 1950. I det inledande gruppspelet
besegrade man regerande mästarna Italien med 3–2 och efter oavgjort, 2–2, mot
Paraguay blev Sverige gruppsegrare. I finalspelet förlorade man dock mot
Brasilien med 7–1 och mot de blivande mästarna Uruguay med 3–2. Genom seger över
Spanien med 3–1 kunde man ändå belägga tredjeplatsen och därmed var bronset
vunnet och Sveriges första medalj i VM-sammanhang ett faktum. Bland de svenska
spelarna utmärkte sig målvakten Kalle Svensson så pass att han därefter fick
smeknamnet "Rio-Kalle" - trots att de matcher han dominerade i faktiskt spelades
i Sao Paulo. Andra tongivande spelare var tremålsskyttarna Stig "Vittjärv"
Sundqvist och Calle Palmér samt tvåmålsskytten Hasse Jeppson. De två sistnämnda
bildade innertrion "Pal-Jep-Sko" ihop med den 20 år unge Lennart "Nacka"
Skoglund som här fick sitt genombrott då han blev utsedd till turneringens bästa
vänsterytter och därefter blev proffs.

Vid Olympiska sommarspelen 1952 i Helsingfors, Finland, fortsatte Sverige att nå
framgångar. Laget hade besegrat Norge (4–1) och Österrike (3–1) i de inledande
omgångarna för att sedan förlora stort i semifinalen mot blivande mästarna
Ungern, dåtidens dominanter i världsfotbollen. Anförda av spelgeniet Ferenc
Puskàs och storskytten Sándor Kocsis maldes svenskarna ner med hela 6–0. Dock
repade laget nytt mod och i bronsmatchen bärgade man hem ännu en svensk medalj
efter seger mot Västtyskland med 2–0 efter mål av Ingvar Rydell och Gösta
Löfgren. Det följande året hade fotbollsförbundet bestämt sig för att inte
heller nu tillåta utlandsproffs att spela i landslaget och Sverige misslyckades
därpå att ta sig till VM i Schweiz 1954 då man slutade tvåa i sin kvalgrupp
efter Belgien.

Fyra år senare, 1958, stod Sverige som värd för VM och i och med arrangörskapet
beslutade man att för första gången ta ut spelare från utländska ligor. Med ett
lag bestående av både utlandsproffs, spelare från Allsvenskan och division II
lyckades svenskarna inför hemmapubliken att gå till final och bärga ett
VM-silver - den bästa placeringen någonsin för Sverige i VM-sammanhang. Efter
att ha vunnit sin grupp med segrar över Mexiko (3–0) och Ungern (2–1) och ett
oavgjort resultat mot Wales besegrades Sovjetunionen med 2–0 i kvartsfinalen. I
semifinalen slogs sedan de regerande mästarna Västtyskland tillbaka med 3–1
efter att "Kurre" Hamrin i matchens slutskede definitivt avgjort tillställningen
genom att göra ett av svensk fotbolls mest omtalade mål genom tiderna. Hamrin
hade velat få tiden att gå och långsamt börjat driva bollen längs sidlinjen. När
tyskarna efterhand attackerade dribblade han från mittlinjen ned mot kortlinjen,
in i straffområdet och då alla förväntade sig en passning "lirkade" han in 3–1
ur en snäv vinkel. I finalen mot Brasilien visade sig dock svenskarna vara
chanslösa, trots ett tidigt ledningsmål av Nils Liedholm. Med sin överlägsna
fart, teknik och improvisation gled brassarna ifrån till en 5–2-seger efter
bland annat två mål av den 17-årige framtida världsstjärnan Edson Arantes do
Nascimento, mer känd under artistnamnet Pelé. Det svenska laget bestod av idel
profiler såsom Kalle Svensson, Orvar Bergmark, Agne Simonsson, Kurt Hamrin,
Gunnar Gren, Lennart "Nacka" Skoglund, Nils Liedholm och Bengt "Julle"
Gustavsson.

Under 1960-talet lyckades det svenska landslaget inte kvala in till vare sig
VM-slutspelet i Chile 1962 eller VM i England 1966; båda gångerna föll man på
mållinjen. 1961 förlorade Sverige efter omspel mot Schweiz på neutral plan i
Västberlin (där dock större delen av åskådarna hållit på Schweiz i en
revanschlusta efter Sveriges vinst över Västtyskland tre år tidigare) i en match
som slutade 1–2 efter att svenskarna tagit ledningen genom Yngve Brodd. I kvalet
till VM 1966 spelade Sverige oavgjort i bortamatchen mot Västtyskland men
förlorade sedan returen på Råsunda hösten 1965 med 2–1 trots en ledning med 1–0.
Tyskarna, som senare skulle segla vidare till en VM-final på Wembley, tog därmed
förstaplatsen i kvalgruppen med Sverige som tvåa och med Cypern sist.

Den största framgången för landslaget under 1960-talet blev kvartsfinalen i
Europacupen för landslag 1964, en turnering som startat 1960 utan svenskt
deltagande. I ett turneringsformat som spelades över tre år med både hemma- och
bortamöten besegrade man Norge i första omgången och därefter Jugoslavien innan
laget föll mot Sovjetunionen i kvartsfinalen. Turneringen ersattes från 1968 av
Europamästerskapet i fotboll vartill Sverige dock inte lyckades att kvalificera
sig efter att ha hamnat trea i sin grupp efter Bulgarien och Portugal.

Vid kvalspelet till VM 1970 i Mexiko lottades Sverige mot Frankrike och Norge.
Sverige slog Norge både hemma och borta och 15 oktober 1969 blev man klart för
sitt första VM på tolv år via seger mot Frankrike på Råsunda efter att den
blivande bragdmedaljören Ove Kindvall gjort båda målen i 2–0-segern. Förlusten i
bortamötet mot Frankrike i november samma år spelade ingen roll då Sverige redan
vunnit kvalgruppen.

I VM var Sverige lottat med blivande finalisterna Italien, Uruguay och Israel i
samma grupp. Trots en uppmärksammad insats av konditionsstarke Jan Olsson i
mötet med Italien genom sin punktmarkering av stjärnan Riva förlorade Sverige
snöpligt när Ronnie Hellström under armen släppte in ett skott från långt håll i
1–0-förlusten. I mötet med Israel fick Sverige bara med sig 1–1 och man behövde
nu slå Uruguay med minst två mål för att gå vidare till kvartsfinal. Uruguay
besegrades, men bara med 1–0 efter att Ove Grahn gjort mål i 90:e minuten.
Sverige var därmed som första lag i VM-historien utslagna tack vare den nya
regeln om målskillnad.

Sverige tog sig inte till EM-kvartsfinalspel 1972. Detta efter att man förlorat
de viktiga bortamatcherna mot Österrike och Italien och endast mäktat med
hemmavinster över Irland och Österrike. Den nye förbundskaptenen Georg "Åby"
Ericson skulle dock komma att leda Sverige till relativt stora framgångar. 1973
vann man för första gången över Brasilien. 1–0-segern på Råsunda ingick i den
världsturné (World Champions Coupe Jules Rimet Tour) de regerande världsmästarna
nu företog efter att slutgiltigt tagit hem Coupe Jules Rimet i och med sina tre
VM-segrar. Roland Sandberg gjorde det svenska målet.

1973 var också året som Sverige tog sig till VM i Västtyskland, dock via extremt
små marginaler. Ett pressat Sverige hade klarat 3–3 i en match mot Ungern på
Nepstadion i Budapest där VM-chansen vid förlust varit borta. I kvalets sista
match hade Sverige avgörandet i egna händer och skulle vid en seger med minst
två mål mot Malta på bortaplan vara klara för VM. Laget lyckades dock vinna med
endast 2–1 och därmed slutade man på samma poäng och samma målskillnad som
Österrike och det krävdes därför en omspelsmatch för att avgöra vilket av
länderna som skulle kvalificera sig för VM. I en av svensk fotbolls mest
klassiska matcher, på en snötäckt neutral plan i västtyska Gelsenkirchen, vann
Sverige med 2–1 efter mål av Roland Sandberg och Bosse Larsson och därmed var
VM-platsen säkrad.

I VM-slutspelet ställde Sverige upp med ett profilstarkt lag innehållande bland
andra Ronnie Hellström, Bo Larsson, Björn Nordqvist, Ralf Edström och Roland
Sandberg. Det gick också bättre än fyra år tidigare då laget obesegrat tog sig
vidare från det första gruppspelet. Sverige spelade två 0–0-matcher, mot
Bulgarien och de blivande silvermedaljörerna Nederländerna, och i den sista
gruppspelsmatchen säkrade man avancemang via 3–0 mot Uruguay där Ralf Edström
gjorde två av sina sammanlagt fyra mål i turneringen.

I den andra omgångens gruppspel inledde Sverige den 26 juni med förlust mot
Polen, sedermera bronsmedaljörer, sedan Grzegorz Lato från nära håll avgjort
matchen i Stuttgart där Staffan Tapper blev "syndabock" efter att han missat en
straffspark. Den följande matchen mot Västtyskland ansågs av många som en av
turneringens absolut bästa där Sverige chockade hemmafavoriterna genom att i
halvtid leda med 1-0. Detta efter ett volleymål av Ralf Edström som ses som ett
av svensk fotbolls mest klassiska mål genom alla tider. Klassiskt blev också
kommentatorn Bengt Grives referat när han förvånat konstaterade att Sverige
faktiskt var i ledningen samtidigt som han jämförde målet med Edströms tidigare
fullträff mot Uruguay: "Där kommer Edström...volley...åh vilket skottl! [...]
...och jag tror nästan lika bra fart på bollen också va e klockan?" Bilderna på
målet med en målskytt sträckande endast högerhanden i luften som firande (på
grund av en orolig mage och rädsla för att tappa kontrollen över rektum vid för
stora rörelser) fick stor spridning och visades därefter i vinjetten till det
populära TV-programmet Sportspegeln under flera års tid. Efter att Sverige gjort
en stark match och länge haft 2–2 kunde de blivande världsmästarna ändå avgöra
till 4–2 med två mål under den sista kvarten. Sverige vann den avslutande
matchen mot Jugoslavien med 2–1 och hamnade därmed till slut på total femte
plats; landets bästa VM-placering sedan 1958.

Trots det på papperet starka landslag Sverige förfogade över misslyckades man
att kvalificera sig till EM-kvartsfinalspel 1976. Detta efter förluster på
hemmaplan mot både Nordirland och Jugoslavien som omöjliggjorde avancemang.
Sverige förlorade sedan i maj 1976 för första gången sedan 1937 på hemmaplan mot
Danmark.

Hösten 1977 tog sig Sverige för tredje gången i rad till ett VM i och med
avancemanget till VM 1978 då man vunnit en trelagsgrupp med Schweiz och Norge
som motståndare. Flera av profilerna från 1974 var fortfarande aktiva
(Hellström, Larsson, Edström, Nordqvist) men även nya spelare som Anders
Linderoth, Hasse Borg och Torbjörn Nilsson hade nu tagit plats. I VM som
spelades i Argentina fick Sverige i den första matchen oavgjort (1–1) mot
Brasilien efter ett mål av Thomas Sjöberg; Sveriges dittills bästa resultat i
VM-sammanhang mot världsnationen. Laget förlorade därefter mot Österrike (0–1)
och Spanien (0–1) och hamnade därmed sist i gruppen med 1 poäng och
målskillnaden 1–3.

Sverige missade EM i Italien 1980 efter att i kvalet endast ha mäktat med en
vinst mot Luxemburg i en grupp som också innehöll Jugoslavien och Frankrike.

1980 tog Laban Arnesson över som förbundskapten men trots ledarbytet blev det
ett VM i Spanien utan Sverige sedan man i kvalspelet tappat viktiga poäng mot
Israel och därför fått se Skottland och Nordirland ta de två direktplatserna.
1983 möttes Sverige och Brasilien i Göteborg till minne av VM-finalen 25 år
tidigare i en match som slutade 3–3.

I kvalspelet till EM i Frankrike 1984 misslyckades Sverige åter igen, trots
seger mot regerande världsmästarna Italien i både hemma- och bortamötet, att ta
sig till ett mästerskap. 3–0-segern i Neapel efter bland annat två mål av Glenn
Strömberg var Sveriges första seger på italiensk mark någonsin. Sverige
förlorade dock både borta och hemma mot Rumänien som kvalificerade sig som enda
lag från gruppen.

I kvalet till VM 1986 i Mexiko satte sig Sverige i ett bra läge att gå till ett
nytt mästerskap då Torbjörn Nilsson, vid tiden allmänt ansedd som Sveriges bäste
fotbollsspelare men som under fler år bojkottat landslagsspel, gjorde comeback
och var helt avgörande då man i en "måstematch" lyckades besegra Portugal på
bortaplan med 3-1. När man sedan i oktober 1985 lyckades få 2–2 hemma mot vice
världsmästarna Västtyskland efter en stark slutspurt och ett kvitteringsmål av
inhoppande Mats Magnusson med matchens sista spark trodde de flesta att
VM-biljetten var säkrad. En poäng mot Tjeckoslovakien borta och vinst mot
avsågade Malta samtidigt som Portugal inte fick vinna borta mot Västtyskland var
allt som krävdes. Då Västtyskland aldrig förlorat en VM-kvalmatch på hemmaplan
fanns fortfarande chansen trots Sveriges oväntade förlust med 2–1 i Prag. Men
Portugal trotsade alla odds och med ett långskott av Carlos Manuel och en
sensationell 1–0-seger tog landet sig förbi Sverige i gruppen och gjorde
Västtyskland sällskap till VM. Robert Prytz grät sina senare berömda tårar på
landslagets middag där man via radio följt sändningen av matchen och Lars
"Laban" Arnesson valde efter debaclet att kliva av från sin post.

Till ny förbundskapten utsågs den oprövade tidigare landslagsspelaren Olle
Nordin. Bytet innebar dock att inte någon omedelbar förbättring och Sverige
missade sitt femte mästerskap i rad när avancemanget också till EM 1988 i
Västtyskland uteblev efter spel i en kvalgrupp där Italien blivit för svåra.

Sverige hade för första gången på 12 år tagit sig till ett mästerskap då man
vunnit sin kvalgrupp till VM 1990 före England och Polen. Mest uppmärksammad
under kvalet blev mittbacken Glenn Hysén som efter sin insats på Wembley Stadium
i oktober 1988, där Sverige kämpat sig till en poäng i en 0–0-match, av den
största svenska kvällstidningen fick betyget 6 på en 5-gradig skala. Optimismen
på laget inför VM under förbundskaptenen Olle Nordin var stor; detta då man i
ett genrep bland annat utklassat Finland med 6–0 där den spelskicklige Anders
Limpar dominerat och stjärnskottet Tomas Brolin gjort två mål. Men i
VM-premiären blev det - trots en godkänd svensk insats - förlust mot Brasilien
med 2–1 efter två mål av målfarlige Careca och ett sent reduceringsmål av
Brolin. Därpå mötte Sverige Skottland i en match som vid seger skulle ge
svenskarna greppet om andraplatsen i gruppen men efter ytterligare en förlust
med 2–1 satt man i en svår position. Dock gick övriga resultat i gruppen med
svenskarna och vid vinst i den sista gruppspelsmatchen mot Costa Rica skulle man
ändå via målskillnad tråckla sig vidare till en åttondelsfinal. Sverige tog
ledningen med 1–0 men när en kvart återstod av matchen kvitterade Costa Rica och
med två minuter kvar, genom inhoppande Hernán Medford, gjorde man också
segermålet som definitivt spikade igen Sveriges VM-kista med ännu en
1–2-förlust. Tre förluster i rad innebar att Sverige för första gången
misslyckades med att ta poäng i ett VM-slutspel.

Efter VM avgick Olle Nordin och Nisse Andersson blev tillfällig förbundskapten
fram till 1991 då Tommy Svensson tog över.

Till hemma-EM 1992 var Sverige som arrangör direktkvalificerade och man fick nu
för första gången spela ett EM-slutspel. Bara delar av 90-laget var kvar och
många nya namn som Joachim Björklund, Patrik Andersson, Janne Eriksson, Martin
Dahlin och Kennet Andersson hade tillkommit. Laget inledde starkt med en
1–1-match mot Frankrike, en av EM:s favoriter, där Janne Eriksson nickat in
ledningsmålet på en hörna. Laget följde sedan upp med en 1-0-seger över ett
Danmark som halkat in i EM tack vare ett utestängande av det krisande
Jugoslavien som nu låg i inledningsfasen av det som skulle bli Balkankrigen.
Sverige besegrade sedan England i en avgörande gruppspelsmatch där man vände ett
underläge till seger med 2–1 sedan Tomas Brolin väggspelat med Martin Dahlin för
att avgöra med åtta minuter kvar av matchen och därmed skicka Sverige till
semifinal. Väl där, mot Tyskland, vägde dock svenskarna lite för lätt och var
efter en hedersam 2–3-förlust utslaget. Kennet Andersson hade i slutminuterna på
en långboll hoppat högre än tyske målvakten Ilgner och skarvat in en reducering;
något han skulle kopiera i VM två senare - då med större betydelse.

Sverige hade gjort bra ifrån sig i EM 1992 och efter ett lyckat VM-kvalspel då
man bland annat hade stornationen Frankrike efter sig i tabellen fanns det goda
förhoppningar om en bra insats också I VM 1994. Till en början såg det dock
sämre ut; laget var nära en 2–1-förlust i den första matchen mot Kamerun men
efter Martin Dahlins kvittering till 2–2 och 3–1-segern över Ryssland på
midsommaraftonen räckte sedan 1–1 mot Brasilien för att laget skulle ta sig till
åttondelsfinal. Sverige hade därmed gått obesegrade från ett VM-gruppspel för
första gången sedan 1974.

I åttondelsfinalen slog det svenska laget tillbaka Saudiarabien med 3–1 efter
två mål av Kenneth Andersson och man fick möta Rumänien i det som skulle bli en
högdramatisk kvartsfinal. Med endast elva minuter kvar av matchen tog Sverige
ledningen med 1–0 efter en frispark av Håkan Mild som djupledskortpassat till
Tomas Brolin som smugit upp bakom den rumänska muren och därpå skjutit bollen
upp i nättaket. Rumänien kvitterade dock med två minuter kvar av ordinarie tid
genom Florin Răducioiu och förlängning fick tillgripas. Här gjorde Răducioiu
ytterligare ett mål och satte Rumänien i segerposition vilket befästes då Stefan
Schwarz blev utvisad. Trots det numerära underläget lyckades Sverige via Kennet
Andersson ordna en avgörande straffsparksläggning då denne hoppat högre än den
utrusande rumänske målvakten Prunea och med huvudet skarvat in 2–2; detta då
enbart fem minuter återstod. Målvakten Thomas Ravelli blev sedan matchhjälte
genom att rädda två rumänska straffar som tog Sverige till semifinal med 5–4 på
straffar och sammanlagda 7–6.

I semifinalen mot Brasilien blev Jonas Thern utvisad med en halvtimma kvar och
Romário gjorde därefter segermålet (1–0) för Brasilien i den 81:a matchminuten.
Detta i en match där Sverige inte kunde upprepa samma positiva spel från lagens
möte i gruppspelet och aldrig var nära att hota de blivande världsmästarna.
Istället för att spela VM-final mot Italien fick Sverige möta Bulgarien i en
match om bronset. Här tog svenskarna hem medaljen efter en 4–0-seger där man
gjort alla fyra mål redan i den första halvleken.

Sverige hade gjort sin bästa turnering sedan VM 1958 och landslaget firades med
en TV-sänd välkomstfest i Rålambshovsparken i Stockholm. Flera svenska spelare
hade utmärkt sig under VM-slutspelet och Tomas Brolin som hade varit en av hela
turneringens bästa spelare valdes av Fifa följdriktigt in i Världslaget.
Anfallsparet Martin Dahlin och Kennet Andersson gjorde sammanlagt fler mål än
den brasilianska anfallsduon Romário och Bebeto och Andersson blev med sina fem
mål Sveriges bästa målskytt i ett VM genom tiderna. Backlinjen hade ett starkt
mittbackspar i Patrik Andersson och Joachim Björklund och mittfältet innehöll
förutom Brolin tunga namn såsom Klas Ingesson, Stefan Schwarz och lagkaptenen
Jonas Thern.

Efter VM 1994 hade Sverige svårt att nå upp till samma nivå då man fick det
svårt i försöket att nå EM i England 1996. Kvalet hade börjat med en vinst med
1–0 borta mot Island i september 1994 men sedan förlorade man mot Schweiz. I
november 1994 bröt sedan Tomas Brolin foten i en vinstmatch mot Ungern och med
sin absolut största stjärna skadad fortsatte motgångarna i kvalet under 1995.
Sverige förlorade bortamatcherna mot Turkiet och Ungern och spelade 1–1 på
hemmaplan mot Island. När Sverige sedan spelade 0–0 mot Schweiz i Göteborg i
september 1995 stod det klart att laget skulle missa EM-slutspelet.

Kvalspelet till VM i Frankrike 1998 gick inte bättre. I oktober 1996 vann
Österrike via ett Andreas Herzog-mål med 1–0 i Stockholm och månaden efter
förlorade svenskarna mot Skottland på bortaplan. Visserligen vann Sverige mot
Skottland i returmatchen i Göteborg på Valborgsmässoafton 1997, men i Wien i
september samma år avgjorde återigen Österrikes Herzog med matchens enda mål i
en för Sveriges mästerskapschanser helt avgörande match. I oktober 1997 lämnade
Tommy Svensson posten som förbundskapten och Tommy Söderberg tog över.

Söderberg hade en tuff första match förbundskapten och fick omgående utstå
presskritik när Sverige åkte på en 0–4-förlust mot Spanien i Vigo. Dock blev
resultaten och därmed också kritiken snart bättre då laget bland annat spelade
oavgjort mot Frankrike och besegrade Danmark och Italien, alla tre matcher på
hemmaplan. I kvalspelet till EM i Belgien och Nederländerna 2000 växte flera nya
spelare såsom Fredrik Ljungberg, Johan Mjällby och Magnus Hedman fram när
Sverige obesegrade vann sin kvalgrupp före England med endast två tappade poäng
och en 2-1-seger över England på Råsunda som höjdpunkten. Dock hade Sverige på 8
matcher endast mäktat med 10 gjorda mål och problemen med målskyttet fortsatte
under EM. Förluster mot både Belgien och Italien med 1–2 och 1 poäng efter en
0–0-match mot Turkiet blev resultatet som fick den svenska presskåren att utdela
massiv kritik.

2001 och 2003 deltog Sverige i King's Cup, en turnering i Thailand, som man båda
gångerna lyckades vinna. Vinsten 2003 var dessutom den tredje på tre försök.

Vid VM i fotboll 2002 i Japan och Sydkorea var Sverige för första gången sedan
1994 tillbaka i VM-hetluften. I kvalet gjorde laget resultatmässigt bra ifrån
sig men förbundskaptensduon Tommy Söderberg och Lars Lagerbäck fick under gången
ändå viss kritik då spelet inte övertygade. Kritiken tystnade dock när Sverige
vunnit den svåra bortamatchen mot Turkiet med 2–1 och därmed rott avancemanget
till VM i hamn med en match kvar att spela.

I VM-slutspelet 2002 lottades Sverige mot Argentina, England och Nigeria i en
svår grupp som av media kom att kallas "Dödens grupp". Det svenska laget klarade
dock oavgjort mot England i öppningsmatchen efter att Niclas Alexandersson
kvitterat och i matchen mot Nigeria togs tre poäng efter två mål av Henrik
Larsson som gav en svensk 2–1-seger. I den avslutande gruppspelsmatchen klarade
Sverige oväntat oavgjort mot Argentina efter att Anders Svensson gjort ett
frisparksmål i en match där latinamerikanerna kvitterade och sedan pressade
Sverige som dock stod emot och med en hel del tur var man vidare som gruppetta.
Sveriges sorti kom dock redan i matchen därpå sedan Senegal avgjort med ett
golden goal i förlängningen av åttondelsfinalen som vid full tid slutat 1–1
efter att Henrik Larsson med ett nickmål gett Sverige ledningen med 1–0. Anders
Svensson var nära att bli svensk matchvinnare när han efter en "snurrfint" i
straffområdet i den femte förlängningsminuten fintat bort sin motståndare och
träffat stolpen med ett högerskott.

Ett kvalspel till EM 2004 som för svensk del startat svagt med en hemmaförlust
mot Lettland slutade återigen med att man direktkvalade som gruppetta. Henrik
Larsson, som annonserat att han inte längre skulle spela i landslaget, gjorde i
kvalet ett gästspel och senare också en mer permanent comeback. I EM vann
Sverige inledningsmatchen mot Bulgarien med 5–0 där Larssons språngnick till 2–0
ansågs som ett av turneringens vackraste mål. Den EM-debuterande Zlatan
Ibrahimović utmärkte sig sedan när han klackade in den svenska kvitteringen mot
Italien i 1–1-matchen och gav Sverige hopp om vidare avancemang. Inför den
avslutande gruppmatchen mot Danmark uppstod den märkliga situationen att de
nordiska grannarna vid resultatet 2–2 båda skulle ta sig vidare - oavsett vad
Italien gjorde mot Bulgarien. Italienska farhågor om en på förhand uppgjord
match, "Due-due", cirkulerade redan innan avgörandet och blev till en "skandal"
i italiensk media när matchen till sist verkligen slutade just 2–2 efter att
Mattias Jonsson kvitterat i matchminut 89. Sverige var nu vidare till
kvartsfinal mot Nederländerna där det blev förlust efter straffar i en 0-0-match
där Sverige haft tillfällen att avgöra med skott i både stolpe och ribba. Dock
hade även holländarna haft sina chanser och resultatet kunde ändå inte ses som
helt orättvist som Lars Lagerbäck summerade matchen. Efter EM klev Tommy
Söderberg av som förbundskapten och Lagerbäck blev ensam kvar på posten.
Assisterande förbundskapten blev Roland Andersson.

Sverige inledde kvalet till VM 2006 med en 7–0-seger borta mot Malta i september
2004 bara för att fyra dagar senare förlora hemma mot Kroatien med 0–1 sedan
Dario Srna skruvat in en frispark. Sverige övertygade sedan i oktobermötena mot
Ungern (3–0) och mot Island på bortaplan där man vann med 4–1. Kvalet fortsatte
med en 3–0-seger borta mot Bulgarien i mars 2005 efter bland annat ett
frisparksmål av Erik Edman. Därefter besegrades Malta med 6–0 på hemmaplan i
juni och Bulgarien med 3–0 i september. Sverige vann sedan bortamatchen mot
Ungern den 7 september med 1–0 efter ett sent mål av Zlatan Ibrahimović som ur
liten vinkel till höger i straffområdet avgjorde med ett stenhårt högerskott
över en duckande ungersk målvakt. Sverige förlorade därpå borta mot Kroatien med
1–0 men då man 3–1-besegrade Island fyra dagar senare var man som grupptvåa
klart för VM. För första gången i historien kvalade Sverige in till ett fjärde
mästerskap i rad.

I VM-slutspelets gruppspel inledde Sverige med att spela 0–0 mot Trinidad och
Tobago vilket av en enad svensk fotbollsexpertis ansågs som ett fiasko. Sverige
besegrade sedan Paraguay med 1–0 efter ett nickmål av Fredrik Ljungberg i den
88:e minuten. Efter 2–2 mot England i den sista gruppspelsmatchen då Henrik
Larsson kvitterat Englands ledning i den sista spelminuten fick Sverige som
grupptvåa möta värdlandet Tyskland i åttondelsfinalen. Efter en match där
tyskarna var bättre på allt och redan efter 12 minuter hade skaffat sig en
2–0-ledning som stod sig tiden ut fick svenskarna lämna turneringen. I
eftermälet fick laget med förbundskaptenen i spetsen av media utstå hård kritik
för bristande taktik och kunnande i stort.

Kvalspelet till Europamästerskapet 2008 började med fyra raka segrar för
Sverige, däribland en 2–0-seger mot favorittippade Spanien som gav en tidig
ledning i Grupp F. Efter en oväntad 2–1-förlust mot Nordirland i mars 2007 blev
mötet med Danmark på Parken i Köpenhamn i juni än viktigare. Svenskarna
dominerade från start och hade i halvtid en stabil ledning med 3-0 efter att
Johan Elmander gjort två mål. Men danskarna jobbade sig mot alla odds tillbaka
och i den 76:e minuten var kvitteringen till 3–3 ett faktum. I matchminut 88,
utan att bollen var nära, utdelade Christian Poulsen i eget straffområde ett
knytnävsslag mot inhoppande Marcus Rosenberg varpå spelet blåstes av. Då
domaren, Herbert Fandel, efter konsultation med sin assisterande dito visade
Poulsen rött kort och sedan gav tecken för straffspark sprang en åskådare bakom
danskarnas mål plötsligt in på planen och svingade ett slag mot domaren som av
danska spelare försökte avstyras. Efter mycket konfererande och spelarna tagits
av planen beslöts till sist att matchen skulle avbrytas och Sverige tilldömas
segern med 3–0 vilket senare också fastställdes av Uefa dagarna efter. Matchen
kom i media att benämnas som "Skandalen på Parken". Sverige säkrade sedan under
hösten en plats i EM-slutspelet då man i den sista omgången hemmaslog Lettland
med 2–1 och slutade som tvåa i gruppen efter Spanien. EM, som spelades i
Österrike och Schweiz och var Sveriges femte raka deltagande i en stor
turnering, blev dock en besvikelse - trots att Henrik Larsson gjort ytterligare
en comeback efter att ha slutat i landslaget efter VM 2006. Efter en lovande
öppning med 2–0 mot Grekland förlorade man mot blivande mästarna Spanien (1–2)
och mot Ryssland med 2–0 och därmed slogs svenskarna ut ur turneringen redan i
gruppspelet.

Kvalspelet till VM i Sydafrika började för Sveriges del med en bortamatch mot
Albanien i Tirana i september 2008 där ett nytt spelsystem, 3–5–2, för första
gången i tävlingssammanhang skulle prövas. Succén uteblev dock och efter 0–0 var
kritiken i svenska medier hård och flera fotbollstyckare ansåg att man borde
återgå till det trygga 4–4–2 systemet. Det blev dock en svensk revansch fyra
dagar senare då man hemmavann över Ungern med 2–1. Efter två 0-0-matcher mot
gruppfavoriten Portugal förlorade Sverige på sin nationaldag det viktiga mötet
med antagonisten Danmark på Råsunda med 1–0 efter att Kim Källström missat en
straff vid ställningen 0–0. Efter vinst mot Malta (4–0) väntade i september 2009
Ungern borta i en match som behövde vinnas för att Sverige skulle ha kvar
chansen till VM-spel. Men laget var illa ute då man på övertid endast hade 1–1.
Rasmus Elms långboll till en i friläge rusande Zlatan Ibrahimović som via ett
motlägg och sin egen mage styrde in segermålet med matchens sista touch gav dock
Sverige fortsatt hopp om en Sydafrikaresa. I den verkliga ödesmatchen, mot
Danmark på Parken 10 oktober förlorade man dock med 1–0 och svenskarnas chanser
att nå VM-slutspelet var nu i praktiken borta då ett poängtapp för Portugal
hemma mot tabelljumbon Malta var enda räddningen. Så skedde inte och Sverige var
därmed borta från spel i VM 2010. Efter avslutat kvalspel 14 oktober 2009 avgick
förbundskapten Lars Lagerbäck samtidigt som spelare som Henrik Larsson, Mikael
Nilsson och Daniel Andersson aviserade att de gjort sitt på landslagsnivå.
Dessutom tog storstjärnan Zlatan Ibrahimović en paus från landslagskarriären på
obestämd tid.

I november 2009 blev Erik Hamrén ny svensk förbundskapten, dock fram till 31
augusti 2010 parallellt med fortsatt tränaruppdrag för norska Rosenborg - något
som senare justerades till den 1 juni. Hamréns första match som förbundskapten,
mot Italien i november 2009, slutade med förlust, 0–1. Den första matchen på
hemmaplan, på Råsunda 29 maj 2010 mot Bosnien och Hercegovina, vann Sverige med
4–2.

Kvalet till EM 2012 inleddes i september med en match mot Ungern på Råsunda som
vanns med 2–0 och fortsatte några dagar senare med en seger med 6–0 mot San
Marino i Malmö. Matchen mot Nederländerna på bortaplan i oktober slutade med en
rättvis 4–1-seger för hemmalaget och Hamrén fick kritik för sin "naiva"
uppställning och taktik mot ett lag som varit i VM-final bara månader tidigare.

Efter idel vinster över Moldavien, Finland och San Marino medförde förlusten
borta mot Ungern att Sverige ändå var tvunget att besegra Nederländerna i den
sista kvalmatchen för att som bästa grupptvåa ta sig till EM - detta utan
avstängde Zlatan Ibrahimović. Mot ett landslag som vunnit samtliga nio
kvalmatcher med målskillnaden 35–5 trotsade svenskarna oddsen och vann med 3–2
efter att ha vänt ett underläge med 2–1 och EM-platsen var därmed i hamn. EM
började dock dåligt med förluster både mot Ukraina, 1–2, och mot England, 2–3,
och man var därmed borta från chans till kvartsfinalspel. Sverige avslutade
sedan gruppspelet med seger mot Frankrike, 2–0, (första svenska segern mot
Frankrike sedan 1969) där Zlatan Ibrahimović gjorde ett mål (utöver ett tidigare
mot Ukraina) och blev historisk som förste svensk att göra sex mål sammanlagt i
EM-slutspel. Hans två mål i tre EM-slutspel i rad (2004, 2008 och 2012) blev han
också ensam om bland svenska spelare.

I september 2012 påbörjade Sverige kvalspelet till VM i Brasilien med match mot
Kazakstan på Swedbank Stadion i Malmö. Rasmus Elm gjorde 1–0 strax före halvtid
och Marcus Berg senare 2–0, vilket blev slutresultatet. I media fick landslaget
dock kritik för det sömniga spelet.

Dryga månaden senare åkte Sverige till Torshavn för bortamatch mot Färöarna och
man var här nära ett rejält fiasko då hemmalaget tog ledningen i den 57:e
matchminuten. Fem minuter senare bytte Hamrén in den i tävlingssammanhang
debuterande Alexander Kačaniklić som strax därpå lyckades kvittera på en
framspelning från Zlatan Ibrahimović. Debutanten blev än mer lyckosam då han
sedan assisterade till lagkapten Ibrahimovićs segermål i 2–1-vinsten.

Den följande matchen mot Tyskland blev dramatisk och kom i eftermälet att
benämnas som "Bragden i Berlin". Sverige såg ut att gå mot en av sina största
kvalförluster genom tiderna då Tyskland med en halvtimme kvar att spela hade
ledningen med 4–0. Dock fick svenskarna ett tröstmål då Ibrahimović i matchminut
62 nickat in Kim Källströms skruvade djupledsboll. Två minuter senare avlossade
Mikael Lustig ett skott ur snäv vinkel som tyske målvakten Manuel Neuer fumlade
in till 2–4 och i den 76:e minuten fick Sverige hopp om en oväntad poäng då
Johan Elmander gjorde 3–4. På övertid kvitterade sedan Rasmus Elm efter ett
vänsterinlägg till 4–4; detta med ett högerskott ner i målvaktens högra hörn som
spikade fast slutresultatet och fullbordade "bragden".

Den 14 november 2012 spelades den första landskampen på nya nationalarenan
Friends Arena, belägen i Solna kommun, som därmed ersatte Råsunda som Sveriges
nationalarena. Motståndet var, liksom i invigningsmatchen av Råsunda 1937,
England. 49 967 åskådare fick se Zlatan Ibrahimović göra det historiska första
målet på den nya arenan i den 20:e minuten. Engelsmännen vände på matchen till
en 2–1-ledning innan Ibrahimović på egen hand gav Sverige segern med tre
ytterligare mål i en 4–2-vinst krönt med en bicycleta av högsta märke.
Konstmålet från ca 25 meter utnämndes av Daily Star till "Århundradets mål" och
det fick senare FIFA:s utmärkelse "Årets mål".

Efter blandade resultat i tre träningslandskamper väntade Österrike borta i
kvalspelet. Här blev Johan Elmanders sena reduceringsmål en klen tröst då
alplandet seglade om Sverige i kvalgruppen via en 2–1-vinst. I
septembermatcherna fick Sverige ändå med sig sex viktiga poäng. De tre första
kom då Anders Svensson delade Thomas Ravellis landskampsrekord med sin 143:e
landskamp och dessutom blev segerskytt i Sveriges 2–1-seger borta mot Irland. De
trea andra kom genom en 1–0-seger borta mot Kazakstan där Zlatan Ibrahimovic
gjort mål efter 27 sekunders spel.

I oktober mötte Sverige Österrike i en "måstematch" på Friends Arena för att
hålla drömmen om VM vid liv. Efter trettio spelade minuter tog dock Österrike
ledningen med 1–0 som stod sig halvleken ut. Men i den andra halvleken ökade
hemmalaget tempot och lagkapten Ibrahimović assisterade vänsterbacken Martin
Olsson till dennes femte landslagsmål för att sedan själv göra det vinnande
2–1-målet på en djupledspassning från Kim Källström. Detta betydde att
landslaget nu hade säkrat en playoffplats mot en annan grupptvåa som efter
lottning visade sig bli svårast möjliga motstånd i form av Portugal.

Efter en stabil insats i Lissabon då Portugals storstjärna Cristiano Ronaldo
avgjort till 1–0 var Sverige pressade att vinna hemma i Solna fyra dagar senare.
Och efter två snabba mål av Zlatan Ibrahimovic i minut 68 och 72 som tog laget
till en 2–1-ledning tändes hoppet om Brasilien-VM. Två replikerande Ronaldo-mål
senare var dock förlusten klar och Sveriges hade därmed för första gången sedan
1980-talet misslyckats med att kvala till två raka världsmästerskap. Trots viss
kritik, som alltid efter missade kval, fick Erik Hamrén sitta kvar som
förbundskapten med målet att leda Sverige till EM 2016.

Inför kvalet verkade förutsättningarna att nå EM 2016 goda då mästerskapet nu
skulle utökas från 16 till 24 lag. Med en grupp bestående av Ryssland,
Österrike, Montenegro, Moldavien och Liechtenstein menade fotbollsexperter att
allt annat en ett avancemang skulle ses som ett fiasko då även en
tredjeplacering skulle ge en playoffmatch till EM.

Under våren och sommaren 2014 förlorade Sverige dock samtliga tre
vänskapsmatcher mot Turkiet, Danmark och Belgien, och efter endast 1 tillverkat
mål var kritiken mot landslaget och förbundskaptenen stark. Även vissa spelare
var kritiska. Detta dock endast gällande motståndet som de menade kunde varit
"lite lättare". Före kvalet hade trotjänaren Anders Svensson meddelat sitt
avsked från landslaget som meste svenske landslagsman genom tiderna med 148
landskamper och Erik Hamrén började nu att slussa in yngre/oprövade förmågor i
landslaget, bland dessa Nabil Bahoui, Emil Forsberg och den något äldre Erkan
Zengin. En 2–0-seger mot Estland i början på september tystade inte massmedias
kritik och efter 1–1 mot de båda huvudmotståndarna om EM-platserna, Österrike
och Ryssland, föll Sverige på världsrankningen i oktober till plats 39.

Efter ytterligare ett 1–1-resultat, denna gång mot Montenegro på bortaplan, var
Sveriges läge i kvalgruppen besvärligt - dock hade man fortfarande allt i egna
händer. Efter en förlust i en vänskapslandskamp mot Frankrike i årets sista
match hade Sverige (bortsett från januariturnén) endast vunnit två matcher under
2014, mot Estland och Liechtenstein. När sedan landslagsåret 2015 inleddes låg
Sverige under mars månad på sin sämsta placering någonsin på FIFA:s
världsranking, plats 45, bakom länder som Kap Verde, Wales och Guinea. Efter 2–0
borta mot Moldavien i EM-kvalet, 3–1 hemma mot Iran i en träningslandskamp och
en ny vinst i kvalmatchen mot Montenegro (3–1 efter alla Sveriges tre mål
tillkommit på bara sex minuter i slutet av första halvlek) klättrade man dock 12
placeringar på rankningen på tre månader.

Efter en förlust på bortaplan mot Ryssland med 1–0 i september borta var nu
seger mot obesegrade Österrike några dagar senare ett måste för att Sverige
skulle ha fortsatt chans på en av de två direktplatserna till EM. Sverige
noterade dock med resultatet 1–4 den största hemmaförlusten i en tävlingsmatch
sedan VM-finalförlusten 1958 och man buades ut av en frustrerad och besviken
publik. Efter matchen sågades laget och förbundskaptenen fullständigt av media
och fotbollsprofiler som via sociala medier menade att en förnyelse av laget och
byte på tränarposten var nödvändigt. Sverige föll tillbaka till plats 45 på
FIFA-rankingen och var nu tvungna att lita till vinst i ett playoffmöte med en
annan grupptrea för att nå EM.

Med 2–0-segrar i de sista kvalmatcherna, mot Liechtenstein borta och Moldavien
hemma, tog sig Sverige ändå till playoffrundan av kvalet. I de båda matcherna
hade två av sommarens succéspelare från U21-landslagets oväntade EM-guldlag,
John Guidetti och Oscar Lewicki, fått göra sina tävlingsdebuter för det svenska
A-landslaget.

När lottningen gav att ärkerivalen Danmark skulle stå för motståndet menade
förbundskapten Hamrén att han "inte önskat att möta Danmark" om han fått välja,
men trots det gjorde det svenska landslaget en bra match när man på Friends
Arena i november vann den första matchen med 2–1. Emil Forsberg sköt 1–0 i
Sveriges första "riktiga seger" mot Danmark på 15 år (borträknat Skandalmatchen
på Parken 2007) innan lagkapten Ibrahimovic straffsparkade in 2–0. Danmarks
senare reduceringsmål gjorde dock att det röda laget i returen tre dagar senare
bara behövde en 1–0-seger för en EM-plats. I returmötet öppnade Danmark starkt
när Kim Källström i den 8:e minuten räddade det svenska målet med att slå bollen
i egen ribba. Tio minuter senare slog samme Källström hörnan som Zlatan
Ibrahimovic förvaltade till 1–0 och mitt i den danska pressen klev den senare
åter fram och skruvade in en frispark till ett för Sverige förlösande 2–0-mål
med kvarten kvar att spela. Trots en desperat dansk slutforcering och två mål
som gav ett oavgjort resultat var Sverige vidare till EM i Frankrike 2016. Den
34 år gamle Ibrahimovic, som med 11 mål på 10 matcher slutat tvåa i hela kvalets
skytteliga efter Polens Robert Lewandowski, avslutade den svenska TV-sändningen
av matchen med att mena att "De (Danmark) skulle skicka mig i pension, men jag
skickade hela deras land i pension". Tack vare Sveriges starka höst klättrade
man återigen på den av media under året så flitigt omnämnda FIFA-rankningen till
plats 35 som bästa nordiska lag.

Sverige hade fått en tuff grupp i EM 2016 med lagen Belgien, Italien och Irland,
dock fanns det goda chanser att Sverige skulle kunna ta sig till en
Åttondelsfinal då det nya systemet med fler lag gjorde att de fyra bästa
grupptreorna ur de sex grupperna tog sig till Åttondelsfinal. Första matchen var
den 13 juni på Stade de France i Saint-Denis mot Irland. Hamrén valde att starta
turneringen med följande startelva. A.Isaksson, M.Olsson, V.Nilsson Lindelöf,
A.Granqvist, M.Lustig, E.Forsberg, K.Källström, O.Lewicki, S.Larsson,
Z.Ibrahimovic och M.Berg. Det var Irland som spelade bäst i första halvlek och
skapade en hel del skapliga målchanser mot Andreas Isaksson medan Sverige inte
alls skapade några vassa målchanser men det stod 0-0 i paus. I andra halvlek
fortsatte Irland pressa och i 48:e matchminuten satte Wesley Hoolahan in 1-0 för
Irland. Detta väckte Sverige rejält och man började skapa fler och fler bra
lägen. Efter en lång period med bra spel klackade inhopparen John Guidetti i den
71:a minuten bollen till Zlatan Ibrahimović som slog ett inlägg mot Sebastian
Larsson som] nickade in 1-1. Vilket också blev matchens slutresultat. Efter det
väntade en jämn match mot Italien som hade vunnit mot Belgien i första matchen
med 2-0. Sverige spelade bra och var minst lika bra som Italienarna. Efter 88
minuters jämn spel gjorde ett inkast och en nickduell att bollen kom fram till
Éder som vek in och fick prickskjuta in 1-0 för Italienarna vilket var väldigt
tungt för Sverige när Granqvist halkade . Hoppet fanns ändå kvar inför sista
matchen mot världstvåan Belgien då en vinst skulle ta Sverige vidare. Dock hade
Sverige inte skjutit ett enda skott på mål under de två första matcherna. Även
detta var en jämn match där Sverige spelade bra och skapade en del lägen. I
andra halvlek skulle också Zlatan sätta bollen i mål men det blev avblåst för
frispark till Belgien. Trots bra spel var detta inte Sveriges EM och i den 84:e
minuten fick Radja Nainggolan en träff på volley och satte 1-0 för Belgarna och
skickade Sverige hem från turneringen. Med ett poäng på tre matcher och bara ett
gjort mål (ett självmål) kom Sverige sist i gruppen och insatsen får ses som
underkänd. Efter turneringen tackade fyra av spelarna: Ibrahimovic, Isaksson,
Källström och Wernbloom och Erik Hamrén som förbundskapten för sig i landslaget.
Ibrahimovic, som fick flest uppmärksamhet när han slutade, stannade därmed på
116 landskamper och fler mål än någonsin i det svenska landslaget, 62 mål.

Landslaget har kvalificerat sig till ett flertal EM- och VM-slutspel.
Fotbollsförbundet har en organisation som förbereder landslaget för att de skall
lyckas så bra som möjligt i turneringen. De skickar bland annat observatörer
till matcher som spelas av Sveriges blivande motståndare för att kartlägga deras
spelsystem, taktik samt svaga och starka sidor, samt planerar förberedelserna
och turneringarna i minsta detalj, från tidiga samlingar av truppen, till vilka
hotell som används samt träningsanläggningar, fritidsaktiviteter och
matförsörjning.

Spelarna har ett prestationsbaserat belöningssystem för VM och EM-turneringar, i
stort sett blir ersättningen högre ju bättre placering laget når i turneringen.

De svenska landslagsdresserna tillverkas sedan år 2013 av Adidas. Sverige
använder sig av ett hemmaställ bestående av en gul tröja med blå detaljer, blå
shorts med gula detaljer, samt gula strumpor med blå detaljer. Till
Europamästerskapet i fotboll 2008 hade Sverige bytt bortaställ till ett
mörkblått med gula detaljer.

Huvudsponsorer: Svenska Spel, Norrlands Guld, Estrella, Telia, Swedbank, SJ,
ICA, Intersport och Adidas.

Fram till 1962 hade Sverige ingen förbundskapten. Uttagning till landslaget
skedde genom en kommitté av experter, den så kallade uttagningskommittén (UK)
där bl.a. Rudolf "Putte" Kock ingick. Engelsmannen George Raynor fungerade dock
i praktiken som svensk förbundskapten vid Olympiska sommarspelen 1948 och
Världsmästerskapet i fotboll 1958.

1) Som förbundskaptenens assistent tjänstgjorde Roland Andersson. 2) Nisse
Andersson var tillfällig förbundskapten 1990.

* Oavgjorda matcher inkluderar matcher som avgjorts genom straffsparksläggning.
** Självmålet i EM 2012 var i matchen mellan Sverige och England där målet
framspelades av Olof Mellberg, men styrdes in av en motståndare.

Följande 23 spelare är uttagna till träningsmatcherna mot Elfenbenskusten den 8
januari och Slovakien den 12 januari 2017.



https://sv.wikipedia.org/wiki/Stockholm

Stockholm är Sveriges huvudstad samt landets kulturella, politiska, mediala och
ekonomiska centrum. Det är Sveriges såväl som Nordens folkrikaste tätort.

Stockholm började etableras 1187, enligt Visbyfranciskanernas bok till följd av
att Svearikets dåvarande huvudort, Sigtuna, härjades av balter samma år.
Traditionellt brukar dock Birger jarl (cirka 1210–1266) räknas som stadens
grundare 1252, i enlighet med skyddsbrevet för Fogdö kloster och Erikskrönikan.
Närliggande norrut fanns en liten by, Väsby, vid motsvarande dagens Hötorget.
Ortens ur försvars- och handelssynpunkt strategiska placering i Mälarens utlopp
i Östersjön, avgränsande Uppland och Södermanland, avgjorde Stockholms tillkomst
och ökande betydelse. Bebyggelse tilltog under 1200-talet på Stadsholmen,
Helgeandsholmen och Kidaskär, sedermera Gråbrödraholmen, i dag känd som
Riddarholmen. Handel med och inflyttning av tyska handelsmän bidrog till
utvecklingen och förbindelser med kyrkan och Hansaförbundet. Den växande
köpstaden fick snart en egen kyrka, Sankt Nicolai kyrka, i dag känd som
Storkyrkan, samt egen församling utbruten ur Solna församling cirka 1260. Slott,
franciskan-, klarissakloster och dominkankonvent uppfördes, gynnade av bland
annat Birger jarl och kung Magnus Ladulås (cirka 1240–1290), samt även stegvis
stadsmurar.

Alltsedan staden fick stadsprivilegier 1436 är Stockholm rikets största och
viktigaste. Statusen som Sveriges förvaltningscentrum och officiell huvudstad
befästes formellt genom 1634 års regeringsform, då kungahus, regering, riksdag
och centralförvaltning samlades till staden.

I den östligaste delen av Stockholm börjar det vidsträckta område med över
30 000 öar som kallas Stockholms skärgård, en av världens mest örika,
sammanhängande skärgårdar.

År 1998 utnämndes Stockholms kommun till Europas kulturhuvudstad. År 2010 var
staden Europas miljöhuvudstad.

Uppkomsten av Stockholm som boplats och senare som stad hänger intimt samman med
isoleringen av Mälaren från Östersjön, som har pågått sedan senaste istiden, då
den avsmältande inlandsisen lättade på trycket mot jordskorpan. Landhöjningen i
Stockholmstrakten är en del av den postglaciala landhöjningen i Skandinavien.
Både landhöjningen och vattennivåer har tillsammans utformat förändringar i
strandlinjen runt Östersjön.

De äldsta dokument man har funnit, med en säker datering, där namnet Stockholm
förekommer, är två: det ena från juli 1252 utfärdat av kung Valdemar och Birger
Jarl och det andra ett skyddsbrev från 19 augusti 1252 utfärdat av Birger Jarl.
Stockholm fick stadsprivilegier den 1 maj 1436. Privilegiebrevet anses markera
början på Stockholms rikspolitiska storhetstid och brukar användas som referens
för starten av Stockholms roll som huvudstaden i riket.

Det äldsta angivna årtalet för stadens grundande i medeltida källor är 1187 och
det återfinns i Visbykrönikan. Enligt denna notering grundades Stockholm till
följd av Härjningen av Sigtuna 1187 som ersättning för den nedbrunna
handelsplatsen. Enligt Erikskrönikan ska annars Stockholm ha grundats av Birger
jarl (cirka 1210–1266) i mitten på 1200-talet med utgångspunkt från den
bebyggelse som hade börjat etableras på Stadsholmen (med Helgeandsholmen och
Riddarholmen). Man lät uppföra en borg runt holmen för att skydda Stockholm och
andra betydande städer längre in i Mälaren som Sigtuna mot angrepp från
fientliga krigsflottor. Staden blev ett svårforcerat hinder sjövägen för fiender
in till Mälaren och Sveriges centrala delar. Genom landhöjningen blev det fram
mot 1500-talet omöjligt att ta sig förbi Stockholms centrala delar sjövägen
vilket ytterligare stärkte möjligheten att försvara Stockholm och Mälarregionen.

Stockholm var tidigt en viktig handelsstad för järnhandeln från gruvorna i
Bergslagen där de tunga transporterna gick med båt via Mälaren ut till kusten.
Stockholm som ett handelscentrum för alla slags varor utvecklades starkt genom
de många inflyttade köpmännen från Tyskland som hade sina egna handelscentra vid
Östersjökusten i norra Tyskland. Redan på 1300-talet fanns en spridd bebyggelse
på malmarna. I mitten på 1400-talet hade befolkningen vuxit till mellan fem- och
sextusen invånare. Slaget vid Brunkeberg den 10 oktober 1471 och Stockholms
blodbad den 8 november 1520 är två händelser som hade en stor inverkan på
Stockholms utveckling och landet som helhet.

Staden expanderade starkt efter Gustav Vasas trontillträde och omkring år 1600
uppgick antalet invånare till cirka 10 000. Det var under 1600-talet som Sverige
utvecklades till en europeisk stormakt, vilket även kom att märkas i Stockholms
utveckling. Mellan åren 1610 och 1680 sexfaldigades befolkningen. Under Gustav
Vasas tid förstärktes inte Stockholms försvar i det inre vattenområdet utan
flyttades ut till Vaxholm där man redan 1548 uppförde en mindre befästning i trä
som senare under 1600-talet kom att utgöra grunden för Vaxholms fästning.

Två samtida skildringar, speglar stadens utveckling: "Här råder en sådan
överflödande rikedom på varor av alla slag, både svenska och utländska, att man
ej kan finna maken i Nordanlanden. De föres till Stockholm från andra svenska
städer på sjön Mälaren och på havet. Staden växer och utvidgar sig oavlåtligen
på både längden och bredden. […] Förstäder uppstår åt båda hållen, som
överglänser ryktbara städer."

"Stockholm ligger på 42 graders longitud och 61 graders latitud i en ofruktbar
och karg trakt - så att den icke utan orätt (i detta rike) skulle kunna jämföras
med en människokropps mage, som icke tjänar till annat än att taga till sig och
förtära vad man ger den, utan att den av sig själv kan frambringa det minsta
till sin näring . . ."

Förledet ’stock’ i namnet Stockholm antas härröra från de försvarsanordningar –
pålspärrar – i form av trästockar förankrade i sjöbotten (jämför ordet stäk),
som fanns i sundet mellan Mälaren och Saltsjön. Vid pålspärren hade man
etablerat de första fasta bosättningarna. Spärrens syfte var att göra det
svårare för fientliga fartyg att ta sig in i Mälaren och de tidiga städer man
anlagt i Mälaren där Sigtuna tidigt blev den mest betydelsefulla staden innan
Stockholm hade etablerat sig som större stad. Ytterligare en tolkning är att
namnet skulle avse fasta fiskeanläggningar i form av fiskestockar. Efterledet
’holm’ kan avse den ö som idag kallas Stadsholmen, och som under flera
århundraden i huvudsak utgjorde staden Stockholm. En annan möjlighet är att
namnet från början inte syftade på Stadsholmen, utan på någon av de små holmar
som fanns i Norrström på medeltiden.

En alternativ teori är att ordet stock på gammalsvenska har betydelsen "en
samling av". Stockholm skulle därför kunna ha betydelsen; 'en samling av
holmar'.

Redan vid tillkomsten av de "stadsgrundande" dokumenten flyttade många in från
den östra sidan av Bottenviken, och det finskspråkiga namnet kom att bli
Tukholma. I dag är finskan officiellt minoritetsspråk i Sverige. De talrika
tyska invandrarna behöll däremot namnet Stockholm. Namnet har ofta en anpassad
stavning efter aktuellt språk, som exempelvis på ytterligare två av Sveriges
officiella minoritetsspråk Stokholmi (meänkieli) och Stockholbma (samiska). På
sydsamiska heter Stockholm Stuehkie. Den idag mest avvikande formen torde vara
det nedkortade latinska namnet Holmia. På fyra av Europas övriga huvudspråk,
ryskan, polskan, spanskan och italienskan, heter Sveriges huvudstad Стокгольм,
Sztokholm, Estocolmo respektive Stoccolma, medan namnet stavas Stockholm på ett
flertal andra språk. I flera länder utanför Sverige finns orter med namnet
Stockholm med samma stavning, exempelvis i några delstater i USA där det förts
in av emigranter från Sverige under 1800-talet.

Genom åren har flera olika namn och begrepp används om Stockholm för att locka
utländska turister som exempelvis "Nordens Venedig" och "Mälardrottningen".
Stockholms senaste officiella slogan "Stockholm, the Capital of Scandinavia"
instiftades 2005. "Nordens Venedig" är den mest använda av utländska
turistagenter, genom likheten med staden Venedig, uppbyggd på öar i havet.

Stockholms stadshus, arkitekt Ragnar Östbergs byggnadsverk, är påverkat av
italienska palats, som Dogepalatset (Palazzo Ducale) och Markuskyrkans kampanil
i Venedig. Stockholm som "Nordens Venedig" får här en real innebörd. I
stadshustornets topp finns nio slagklockor som spelar den medeltida Sankt
Örjanslåten kl 12:00 och kl 18:00 varje dag under sommarhalvåret. Örjanslåten
blev något av Stockholms signaturmelodi och spelades dagligen i Sveriges Radio
vid tolvslaget under perioden 1937 – 1970.

Från slutet av 1800-talet och framåt användes Eken som smeknamn på Stockholm.
"Eken" besjungs i Ruben Nilsons Balladen om Eken från 1947 och i Olle Adolphsons
Slagsmålet på Tegelbacken. Namnet härstammar från knallarnas språk månsing vars
namn på Stockholm var Storhäcken eller Stockhäcken (där 'ä' uttalas som 'e'),
något som senare förkortades via häcken till eken. En manlig stockholmare kallas
följaktligen för ekenskis. Namnet är numera mindre använt.

Stockholm används främst i betydelsen bebyggelsen inom Stockholms kommun
(Stockholms stad). Namnet används även för tätorten och ett ännu större område
kallat Storstockholm.

Ytterligare andra användningar av namnet är för enbart delen Stockholms
innerstad och för länet.

Det är osäkert hur många människor som bodde inom Stockholms stadsmurar på
medeltiden eftersom folkbokföring och befolkningsstatistik saknas. Stadens
tänkeböcker och skotteböcker (längder över uppburen stadsskatt) samt
uppskattningar i uppslags- och historieböcker ger dock möjlighet till en grov
uppskattning och enligt dem kan antas att Stockholm vid grundandet kring
1250-talet hade cirka 100 invånare och omkring 1290 hade staden redan runt 3 000
invånare.

Befolkningsutvecklingen i Stockholm har präglats av stora inflyttningsperioder
under stormaktstiden, den industriella revolutionen och under efterkrigstiden.
Folkmängden i Stockholm har under andra perioder stagnerat eller rentav minskat
tidvis på grund av svåra levnadsförhållanden, epidemier eller lågkonjunktur.

Per den 30 juni 2012 hade Stockholms kommun 871 952 invånare. En ny
befolkningsprognos utförd av Stockholms stads utrednings- och statistikkontor
förutsäger att kommunens folkmängd kommer att öka till 950 500 i slutet av år
2019.

Tätorten i sin tur hade cirka 1,4 miljoner invånare och Storstockholm cirka 2,3
miljoner invånare .

Stockholms centrala politiska ledning finns sedan 1863 i Stockholms
stadsfullmäktige eller kommunfullmäktige. Fullmäktige sammanträder var tredje
vecka i Rådssalen i Stockholms stadshus och har sedan 1971 101 ledamöter, vilka
väljs i kommunalvalet.

Sedan Stockholms författningsreform 1920 utser fullmäktige som
förvaltningschefer ett antal borgarråd med ansvar för var sin rotel, för
närvarande åtta stycken. Borgarråden sammanträder i borgarrådsberedningen. Sedan
Stockholms författningsreform 1940 har finansborgarrådet en särställning bland
borgarråden, och sedan 1994 är denne även ordförande i Stockholms
kommunstyrelse.

Stockholms kommun är en grön stad och drygt 40 procent av marken består av
parker och grönområden. Här finns såväl stora strövområden, finparker och
strandpromenader som små stadsdelsparker. Stockholms natur präglas av sitt
speciella läge mellan Mälaren och Östersjön och genom Mälardalens milda klimat
med odlingszon II som motsvarar Skånes inland. Trots över tusenårig påverkan av
människor genom bebyggelse, anläggandet av gator, vägar och torg samt parker och
grönområden finns bara några kilometer från Stockholms City helt ursprungligt
bevarade naturområden.

Under många år har man försökt att skydda och bevara dessa unika områden och
redan 1909 inrättade man Ängsö nationalpark i Roslagen. I Stockholms län finns
idag (2008) cirka 240 naturreservat, och två nationalparker (Ängsö nationalpark
och Tyresta nationalpark) tillsammans har reservaten en landarea av cirka 43 000
hektar, vilket är knappt 7 procent av länets totala landarea. Inom Stockholms
kommungränser finns för närvarande (2011) sju naturreservat och ett
kulturreservat, bland dem Flatens naturreservat, Grimsta naturreservat,
Judarskogens naturreservat, Kyrksjölötens naturreservat, Sätraskogens
naturreservat och Igelbäckens kulturreservat. Korpberget i Huddinge kommun är
sedan juni 2010 ett biotopskyddsområde som omfattar 14,7 hektar. Det är därmed
Sveriges första kommunala biotopskyddsområde.

Tillsammans med Lidingö och Solna kommun invigdes 1994 världens första
nationalstadspark, Kungliga nationalstadsparken. I denna nationalstadspark ingår
bland annat Fjäderholmarna, delar av Norra Djurgården och Ladugårdsgärdet,
Djurgården, Ulriksdal, Hagaparken samt Brunnsviken. Den äldsta byggnaden i
Kungliga nationalstadsparken är Karl XI:s fiskestuga från 1680-talet, men parken
innehåller även modern bebyggelse och infrastruktur i form av bostadsområden,
företag, järnvägar, motorvägar, industriområden och Stockholms universitet. I
Kungliga nationalstadsparken försöker man inte bara att bevara stadslandskapet
utan har även återskapat delar av den ursprungliga naturen som området
Fisksjöäng på Norra Djurgården. Här etablerades sedan 1950-talet småindustrier
som så småningom liknade en kåkstad. Numera är Fisksjöäng åter en äng och sedan
några år låter Djurgårdsförvaltningen ett femtontal höglandskor beta på området
så att landskapet hålls öppet, ett projekt i samarbete med Världsnaturfonden
WWF.

Inom Stockholms kommun finns 15 sjöar, varav tio ligger helt inom kommunens
gränser. Räknar man med alla sjöar, vikar och vattendrag i Stockholms län kommer
man till en betydlig högre siffra, nämligen över 1 250 (se även Sjöar och
vattendrag i Stockholm). De flesta är ganska små men fyra sjöar, Mälaren, Erken,
Yngern och Skedviken, är större än 10 km². De flesta av Stockholms sjöar och
vattendrag är påverkade av den omgivande stadsbebyggelsen, industrier och
vägtrafiken. De två största vattenmiljöproblemen idag är övergödning och
miljögifter. Miljögifter förekommer främst i sjöarnas bottensediment samt i
grundvattnet i marken. Större delen av Stockholms sjöarna inventerades under
1990-talet beträffande strand- och vattenväxter. Resultaten visar att
artrikedomen varierar från sjö till sjö och att de strand- och vattenväxter som
påträffats utgörs till större delen av arter som är vanliga för näringsrika
sjöar.

Även Stockholms skärgård utgör är en del av stadsbilden, ett unikt
vattenlandskap i Östersjön med över 30 000 öar av betydelse utefter Upplands och
Södermanlands kust. Skärgården sträcker sig i ost-västlig riktning från Svenska
Högarna till ögruppen Fjäderholmarna och Kungliga Djurgården i Stockholms
centrala delar, en sträcka på cirka 8 mil.

I Väderlekskammaren på Stockholms gamla observatorium finns en temperaturslinga
som visar medeltemperaturen under årets varmaste (juli) och kallaste (februari)
månad från 1700-talets mitt fram till idag. Pehr Wilhelm Wargentin började de
mätningar på observatoriet som pågår än idag. Tre gånger dagligen har temperatur
och nederbörd mätts på observatoriet sedan 1756. Observatoriet är därför den
enda plats i världen där vädret observerats kontinuerligt i snart 250 år. Idag
är det SMHI som står för mätningarna, de har även en mätstation utanför
byggnaden.

Trots att Stockholm ligger på ungefär samma breddgrad som Grönlands södra spets
har staden ett tempererat klimat med fyra tydliga årstider. Huvudorsaken är
uppvärmningen genom Golfströmmen samt att den Skandinaviska halvön tillhör
Europas västkust. Staden är belägen i det nordliga västvindbältet varför
vindarna oftast är sydvästliga eller västliga. Sommartid (från midsommar till
början av augusti) är Stockholm bland Sveriges varmaste platser Somrarna i
Stockholm är oftast varma med medeltemperaturer på 20–23 °C och 11–13 °C på
natten. Vintrarna kan vara molniga (även vid högtryck) och milda med en
medeltemperatur på +2 grader. Dagstemperaturer på över 25 °C (s.k.
högsommardagar) inträffar i genomsnitt 16 gånger per år. Årsnederbörden i
Stockholm är omkring 539 mm med 173 nederbördsdagar varav 16 snödagar. Dessutom
har Stockholm över 1 800 soltimmar varje år. Den högsta uppmätta
rekordtemperaturen i Stockholm var 38.6 °C, den 3 juli 1811, på senare tid 35,4
grader under värmeböljan, första veckan i augusti 1975. Den lägsta -38 °C, den
20 januari år 1814. Temperaturer på under -25,1 °C har dock inte uppmäts sedan
10 januari 1987.

Tabellen visar genomsnittliga värden för åren 1961–1990. För mätserien 1991–2008
har temperaturen stigit med en dryg grad jämfört med den tidigare mätserien.

Stockholm ligger på den geografiska positionen latitud 59 grader och 22
(grad-)minuter nord samt longitud nästan exakt 18 grader öst (om Greenwich).
Detta innebär dels att huvudstaden ligger mycket nära vår tidslinje för CET
(centraleuropeisk tid) som ligger på 15 grader öst, det tar därför bara solen 12
minuter (i tid, och virtuellt, det är jorden som roterar) att flytta sig från
Stockholm västerut till CET-longituden.

Vid sommarsolståndet står solen som högst 54,1 grader över horisonten. Om natten
vid samma årstid når solen endast 7,2 grader under horisonten, vilket inte
definieras som "natt" utan som gryning/skymning. Sommarnätterna är därför
avsevärt ljusare vid Stockholms latitud än i sydligaste delen av landet.

Vid vintersolståndet blir förhållandena ombytta, mitt på dagen når solen som
högst 7,2 grader över horisonten och en en meter hög stolpe kastar då en skugga
på 7,9 meter (som jämförelse blir samma skugga 4,8 meter lång i Smygehuk). Vid
vintersolståndet når solen istället 54,1 grader under horisonten mitt i natten.
Genom sitt nordliga läge har Stockholm omkring 18,5 timmar långa dagar vid
sommarsolståndet men bara knappt 6 timmar långa dagar vid vintersolståndet. Till
dagen kommer relativt långa skymningar och gryningar.

Några gånger per år uppstår en så kallad halo över staden, en del är så svaga
att de knappt uppfattas, men ibland blir det ett vackert skådespel på himlen.
Detta optiska fenomen uppträder i regel på vinterhalvåret när Stockholms
vattendrag fortfarande är öppna och iskristaller bildas i luften samt att solen
och luftens iskristaller står i en viss vinkel. Ljusfenomenets varaktighet kan
vara mellan några minuter och flera timmar. Ett exempel är avbildat på
Vädersoltavlan, som visar ett halofenomen över Stockholm som varade mellan kl 7
och 9 på morgonen den 20 april 1535.

Stockholms stadslandskap och stadsbild som vi uppfattar dem idag har formats
under många hundratals år. Genom fysisk planering i form av bebyggelse,
anläggandet av gator, torg och parker samt genom förändringar i Stockholms
kvarvarande natur förändras stadsbilden ständigt. Det gamla och det nya ligger
nära varann; bara drygt två kilometer från Karlaplan finns bevarade gravfält
från järnåldern som Kaknäs på Gärdet och Walmundsö på Södra Djurgården.
Stockholm är en grön stad och drygt 40 procent av marken består av parker och
grönområden. Här finns såväl stora strövområden och naturreservat, finparker och
strandpromenader samt små stadsdelsparker.

När Stockholm 1436 fick rollen som Sveriges huvudstad hade staden redan vuxit
under 200 år. Stockholm hade utvecklats till en viktig handelsplats inom Hansan
och den ursprungliga trähusbebyggelsen ersattes mer och mer av stenhus i
Stockholms centrum, som var Gamla stan. Med 1600-talets stormaktstiden
utvecklades även Stockholm som en huvudstad av europeisk betydelse med stor
befolkningsökning. Omfattande stadsplaneringar påbörjades under 1620-talet och
utvecklades under överståthållaren Clas Larsson Fleming på 1630- till 1640-talen
med Flemings rutnät som lades över Norr- och Södermalm samt över delar av Gamla
stan. Idéerna kom från renässansen, det skulle vara regelmässiga och rätvinkliga
rutnät av gator och kvarter. På 1700-talet växte Stockholm i långsammare takt
och man följde i stort, att bebygga Flemings rutnät.

Nästa viktiga expansionsfas i Stockholms urbana utveckling kom med den
industriella revolutionen. Ett intensivt byggande präglade 1800-talets senare
hälft. Under juristen Albert Lindhagen skapades en första generalplan,
Lindhagenplanen, för Stockholms malmar och Kungsholmen för att ge staden ljus,
luft och grönska. Han ville att staden skulle genomkorsas av breda,
trädplanterade esplanader och boulevarder. På Norrmalm dominerade en 70 meter
bred Sveaväg i nord-sydlig riktning (senare Sveavägen), på Kungsholmen en bred
Drottningholmsvägen i ost-västriktning och på Södermalm en halvcirkelformad
Södra Esplanaden (senare Ringvägen). Lindhagens stadsplan genomfördes bara
delvis.

Från 1904 och framåt genomförde Stockholms stad stora markförvärv i södra och
västra Stockholm och villabebyggelsen utanför stadens centrum började ta fart. I
Enskede anlades 1908 Enskede trädgårdsstad, som var Stockholms och Sveriges
första trädgårdsstad och i angränsande Örby pågick redan utbyggnaden av vad som
idag anses vara Stockholms äldsta villastad, även om det skulle dröja till 1913
innan området som då tillhörde Brännkyrka inkorporerades med Stockholm.

Under Yngve Larsson som borgarråd samt stadsbyggnadsdirektörerna Albert
Lilienberg och Sven Markelius skulle staden och speciellt Nedre Norrmalm
anpassas till bilen och tunnelbanan. Hur det skulle gå till beskrevs i olika
cityplaner mellan 1923 och 1967. I 1946 års cityplan fastställdes den stora
ombyggnaden av Nedre Norrmalm, Norrmalmsregleringen, och i och med cityplan 1977
avslutades saneringen av Stockholms innerstad i förtid.

Efter andra världskriget skedde expansionen av Stockholm längs den nybyggda
tunnelbanan. Tanken om en ABC-stad föddes. A stod för arbete, B för bostad och C
för centrum. Årsta (1952), Vällingby (1954), Högdalen (1957), Farsta (1960),
Bredäng (1962) och Skärholmen (1968), blev delvis sovstäder men alla ansågs inte
lika lyckade som Vällingby. Bredäng, Skärholmen samt Tensta hörde redan till
enformiga bostadsområden, som uppstod i miljonprogrammets ram. På 1980- och
90-talen skulle det byggas lågt och tätt och helst bilfritt, som i Kista,
Skarpnäcks gård, Södra Stationsområdet och Hammarby sjöstad.

Efter år 2000 startades ett antal stadsutvecklingsprogram för att tillgodose den
ökande befolkningen med bostäder. Översiktsplan 99 pekar ut ett stort antal
utvecklingsområden, där 60 000 nya bostäder skulle kunna skapas. Dessa utgörs
huvudsakligen av gamla industri- och hamnområden som kan bli till attraktiva
bostäder, som projekt Lindhagen på Kungsholmen och projekt Norra Djurgårdsstaden
i stadsdelen Hjorthagen. Ytterligare 20 000 nya bostäder skall kunna skapas
genom förtätning inom redan befintliga bostadsområden.

Närmast på tur står några av stadens sista större stadsnära industri- och
järnvägsområden: Norra stationsområdet (byggstart 2010) och Lövholmen (under
planering). Beträffande Norra stationsområdet säger planarkitekten Aleksander
Wolodarski: "Norra station det största jag gjort. Allt jag gjort tidigare är
småflugor i jämförelse".

En av de äldsta bevarade byggnaderna i Stockholms innerstad är Riddarholmskyrkan
från slutet av 1200-talet.. Den äldsta byggnaden i Stockholms kommun är Bromma
kyrka som uppfördes på 1160-talet. Det medeltida slottet Tre Kronor förstördes i
slottsbranden 1697. Det nuvarande Stockholms slott uppfördes i en blandning av
romerskt palatsbarock och franskt renässans, det stod färdigt omkring 1750..
Storkyrkan, som är domkyrka i Stockholms stift, ligger bredvid slottet och
uppfördes ursprungligen på 1200-talet men har en barockexteriör från 1700-talet.

Redan på 1400-talet började staden växa utanför sina ursprungliga gränser, det
vill säga Gamla stan. Under stormaktstiden utvecklades Stockholm som en
huvudstad av europeisk betydelse och 1600-talet var en period av enorm
befolkningsexpansion och byggverksamhet. Vid 1600-talets mitt efterträddes
renässansens stilriktning av franskt och italienskt smak. Under Gustav III:s
regenttid fick Stockholm en tid av kulturellt inriktad byggverksamhet. Gustav
III lät bygga bland annat Gustavianska operahuset (Gustav III:s opera) vid
Gustav Adolfs torg.

Under 1800-talet och industrialiseringen växte staden snabbt, med planering och
arkitektur inspirerad av städer som Sankt Petersburg, Berlin och Wien. En
intensiv byggboom präglade 1800-talets senare hälft. Under denna period fram
till 1910 uppstod även många monumentala offentliga byggnader, så som Stockholms
centralstation (1871), Kungliga biblioteket (1878), och Dramaten (1908). Den
troligtvis mest kända byggnaden i staden, Stockholms stadshus skapades 1911–1923
av arkitekten Ragnar Östberg. Andra välkända arkitektoniska verk från denna tid
är Stockholms stadsbibliotek och Skogskyrkogården, båda med Gunnar Asplund som
arkitekt (för Skogskyrkogården även Sigurd Lewerentz).

Under 1930-talets funktionalistiska utveckling, som hade fått sitt genombrott i
Sverige i samband med Stockholmsutställningen 1930, växte staden och stadsdelar
som Hammarbyhöjden, Traneberg och Gärdet fram och modern infrastruktur skapades.

Efter andra världskriget stod utvecklandet av förorterna inför en ny fas i
samband med införandet av Stockholms tunnelbana. Moderna projekt som Årsta,
Vällingby med Vällingby centrum och Farsta uppstod, speciellt Vällingby
uppmärksammades internationellt. Även innerstaden (Nedre Norrmalm) omformades,
Sergels Torg och Hötorgscity skapades under 1950- och 1960-talen efter långa och
engagerade diskussioner. Omdaningen blev bekant under namnet
Norrmalmsregleringen.

Under 1960-talet fortsatte utbyggnaden i förorterna med massproducerade bostäder
i stor skala i samband med det så kallade miljonprogrammet, som innebar att det
skulle byggas en miljon bostäder på tio år i landet, de flesta i Stockholm. Nya
bostadsområden som Tensta, Rinkeby och Skärholmen byggdes i snabb takt på ett
industriellt sätt.

Med 1970-talets nya bostadsområden blev "tätt och lågt" och helst bilfri en
förhärskande idé. Första kvartersstaden efter denna princip blev Kista
(1975–1980) i norra Stockholm, följd av Skarpnäcks gård i södra Stockholm samt
Dalen och Södra stationsområdet. 2000-talet inleddes med många nya
stadsutvecklingsprojekt. Man räknar med ett behov av 80 000 nya bostäder fram
till 2030. Bland dessa kan nämnas Lindhagen på Kungsholmen, Liljeholmskajen på
Liljeholmen, Norra Djurgårdsstaden i Hjorthagen och Norra stationsområdet.

Gaturegleringen i Stockholm började 1637 på Norrmalm, väster om Brunkebergsåsen,
för att staka ut Stoore Konnungz gatun (senare Drottninggatan som var
huvudfärdvägen norrut). Öster om Brunkebergsåsen anlades Regerings gathon
(senare Regeringsgatan) som blev den andra huvudfärdvägen norrut. Fram till
början av 1700-talet fanns en stor oordning i Stockholms gatunamn. Med Petrus
Tillaeus Stockholmskarta General Charta Öfver Stockholm med Malmare från 1733
kom ordning och viss stabilitet i namnskicket. Stadens genom tiden största
namnrevision var namnrevisionen i Stockholm 1885, där ett stort antal gator och
torg bytte namn. Bakgrunden till den var den omfattande gatureglering enligt
Lindhagenplanen. Den person som praktiskt genomförde regleringen var
stadsingenjören Herman Ygberg.

Stockholms kvartersnamn går tillbaka till kvartersindelning i samband med de
första stadsplaneringarna i staden på 1650-talet. Under den tiden lades ett
rätvinkligt rutnät av gator och kvarter över staden. Initiativtagare var Clas
Fleming. Vid tiden kring 1600-talets slut bestämdes även ett enhetligt system
med namn, så kallade kategorinamn. För Gamla stan innebar detta att ett 90-tal
namn (på latin) från den grekiska och romerska mytologin användes som
kvartersnamn. Dessa namn var "konstruerade" kvartersbeteckningar och berättar
inget om Gamla stans historia, till skillnad från kvartersnamnen på Malmarna som
berättar mer om Stockholms utveckling. Kvartersbeteckningar har sedan dess och
fram till vår tid använts som sökbegrepp i fastighetsregister och som
fastighetsidentifikationen i samband med till exempel fastighetsdeklaration och
fastighetsskatt eller med bygglovsärenden. I Storstockholm finns idag över 6 500
kvartersnamn och inom tullarna runt 1 200.

Stockholm har under tidigare epoker varit en viktig sjöfarts- och industristad,
där exempelvis Stockholms frihamn mellan åren 1919 och 1990 var en stor
omslagsplats av allehanda varor på ett tullfritt område. Idag finns ett alltmer
differentierat arbetsutbud och produktionen domineras starkt av tjänster.
Tjänste- och servicesektorn motsvarar omkring 85 procent av alla
arbetstillfällen i Stockholm. Många av det svenska näringslivets största företag
har sitt huvudkontor förlagt till Stockholmsregionen. IT-branschen sysselsätter
idag (2009) cirka 67 600 anställda i Stockholms län inom cirka 7 100 IT-företag
och programmerare är regionens vanligaste yrke (2015). Ericsson, Nokia,
TeliaSonera och IBM är exempel på stora bolag inom data- och
telekommunikationsbranschen i Stockholmsområdet, koncentrerade till främst
Kista. Nya mindre företag inom databranschen etableras kontinuerligt.

Stockholm är Sveriges finansiella centrum där de flesta Svenska banker och
finansinstitut har sina huvudkontor. De största bankerna, Swedbank,
Handelsbanken, Nordea och SEB, liksom Sveriges ledande försäkringsbolag
(Folksam, (Skandia och TryggHansa), har sina huvudkontor i Stockholm. I
Stockholm finns också Sveriges huvudsakliga börs, Stockholmsbörsen. Omkring 45
procent av Sveriges företag med mer än 200 anställda finns i Stockholm. Under de
senare åren har turismen spelat en stor roll i stadens ekonomi. Mellan 1991 och
2004 ökade antalet övernattningar från 4 till 7,7 miljoner.

Stockholm är en populär och framgångsrik kongresstad med ökande andel utländska
delegater. Enligt International Congress and Convention Association (ICCA) var
Stockholm 2008 åtta på världsrankingen. Då hölls nära 150 kongresser i staden
vilket genererade omkring 260 000 övernattningar. En kongressbesökare spenderar
i snitt 4 100 kronor per dag. 2010 års kongresser beräknas ge Stockholm intäkter
på omkring 1,6 miljarder kronor. En av stadens stora kongressanläggningar är
Stockholmsmässan i Älvsjö. Senaste tillskott är det centralt belägna Stockholm
Waterfront Congress Centre som öppnade sina portar i januari 2011.

Stockholm lockar flest turister i Sverige, följd av Västra Götalandsregionen.
Stockholms city förfogade år 2000 över 82 hotell med 8 663 hotellrum. För hela
Stockholms län var siffrorna 174 hotell respektive 17 058 hotellrum. Svenska
Turistföreningen har 12 vandrarhem i Stockholm med omgivning. Inom Stockholms
län finns dessutom ett tjugotal campingplatser. I Stockholms kommun gjordes 6,28
miljoner hotell- (och vandrarhems mm) övernattningar år 2009, samt 180 000
campingövernattningar. I Stockholms län tillbringade utländska och inhemska
turister cirka 8,6 miljoner övernattningar år 2008, och spenderade mer än sex
miljarder kronor bara på det.

Den största gruppen sommarturister (juni, juli, augusti) i Stockholm utgörs av
svenskar med 1 223 394 besökande, följd av tyskar med 116 786 besökande och
amerikaner med 106 422 besökande (siffror avser år 2004). Norska turister
hamnade på plats fem med 64 315 i antal. Jämfört med året innan stod utländska
besökare - främst tyskar och italienare - för den största uppgången; 8 procent.
Sommarsäsongen 2009 kom runt 300 internationella kryssningsfartyg med cirka
440 000 besökare till staden, vilket var rekord. Varje besökare beräknas
spendera drygt tusen kronor under sitt Stockholmsbesök.

Enligt Stockholms stads ”Visitors Board” finns bland stadens ”topp
10-sevärdheter" Gamla stan, Stockholms slott, Vasamuseet, Stockholms stadshus,
Moderna museet och Skansen. I en rankinglista över världens 50 dyraste
hotellstäder som utfördes år 2000 av The Economic Research Departement of Union
Bank of Switzerland hamnade Stockholm på plats 14 tillsammans med Bryssel,
Amsterdam, Nicosia och Seoul. Dyrast var London följd av New York. Billigast var
Toronto.

Stockholm har ett stort shoppingutbud. På varuhuset NK, som öppnade sina portar
redan den 22 september 1915 vid Hamngatan, kan man hitta de största varumärkena.
År 1915 fick Stockholm ytterligare ett stort varuhus när Johan Petter Åhlén lät
uppföra Åhléns Söder vid Götgatan på södra Södermalm. Knappt 50 år senare
invigdes Åhléns City, som ligger i hörnet Drottninggatan/Klarabergsgatan, nära
Sergels torg.

I Stockholms län finns idag ett stort utbud av varuhus, köpcentrum och liknande
anläggningar för inköp och förströelse. Affärsidén att sälja ett stort utbud av
varor och tjänster på ett och samma ställe, under samma tak och med en central
varuhusledning introducerades i Stockholm på 1800-talets slut när KM Lundbergs
varuhus vid Stureplan öppnade sina portar 1898.

Innan dess fanns en varuhusliknande basar längs Norrbros västra sida, det var
butikslängan Norrbrobasaren. Längan uppfördes 1838–1839 och revs 1904 i samband
med bygget för nya Riksdagshuset. Här flanerade "fint folk" och vid Albert
Bonniers boklåda möttes konstnärer, vetenskapsmän, författare och skådespelare.
De båda äldsta varuhusen i Stockholm som fortfarande existerar är NK vid
Hamngatan och Åhléns Söder på Södermalm som båda invigdes 1915. Under
efterkrigstiden uppstod ett antal förortscentra kring Stockholm där arbete,
bostad och centrum kombinerades till den så kallade ABC-staden. Till dem räknas
bland annat Vällingby centrum och Farsta centrum. Sedan dess har Stockholms läns
varuhus och köpcentra genomgått många förvandlingar.

Hela tiden dyker upp nya shoppingområden ofta långt utanför staden. Det kräver
transport i egen bil, vilket har rönt viss kritik och krav på etableringsstopp
för nya köpcentra. Handelns utredningsinstitut anser dock att Stockholm har
plats för ännu fler köpcentra på sikt. Stockholms för närvarande (2015) nyaste
shoppingcenter är Mall of Scandinavia som år 2015 invigdes i Solna bredvid
Friends arena.

Stockholm är en stor stad med ett aktivt kulturliv och eftersom det är en
huvudstad finns där många nationella kulturinstitutioner. Kulturhuset på Sergels
torg anses vara en av Sveriges största kulturinstitutioner. Tre av Unescos
världsarv ligger i Stockholmsområdet; Drottningholms slott och Birka (båda i
Ekerö kommun), samt Skogskyrkogården (Stockholms kommun). En av Stockholms
största turistattraktioner är högvakten som bedrivs vid Stockholms och
Drottningholms slott. År 1998 var Stockholms kommun europeisk kulturhuvudstad.
Årligen anordnas Stockholms Kulturfestival och Stockholm Pride under sommaren.

Skalden Carl Michael Bellman, författaren och dramatikern August Strindberg och
författaren Hjalmar Söderberg är några som gjort staden till en del av sina
verk. Även barnboksförfattaren Astrid Lindgren, som hade sitt ursprung i
Vimmerby i Småland, var bosatt i Stockholm under hela sitt liv som författare,
och flera av hennes böcker utspelar sig här. Författaren Per Anders Fogelström
skrev Stad-serien, som skildrar Stockholm från 1800-talet fram till mitten av
1900-talet.

Några välkända litterära figurer som verkat i Stockholm är bland andra Movitz,
Ture Sventon, Karlsson på taket, Hubert Norlén, Martin Beck, Harry Friberg,
Anderssonskans Kalle och Doktor Glas.

Stockholm är en av världens mest museitäta städer, med omkring 70 museer, som
besöks av mer än 9 miljoner personer varje år.

De mest besökta museerna är Skansen och Vasamuseet på Södra Djurgården, båda med
över 1 miljon besökare per år. Skansen är världens första friluftsmuseum, invigt
1891 av Arthur Hazelius. På Vasamuseet visas regalskeppet Vasa, världens enda
bevarade 1600-talsgaleon. På Djurgården och platsen där Stockholmsutställningen
1930 ägde rum ligger ytterligare två museer: Tekniska museet och Sjöhistoriska
museet.

På Nationalmuseum finns Sveriges största konstsamling, museet är ledande konst-
och designmuseum. Samlingarna omfattar äldre måleri, skulptur, teckningar och
grafik samt konsthantverk och design fram till idag. Naturhistoriska riksmuseet,
beläget i Frescati, i närheten av Stockholms universitet, är ett biologiskt och
geologiskt museum. På Djurgården och platsen där Stockholmsutställningen 1930
hölls ligger ytterligare fem museer: Tekniska museet, Polismuseet,
Riksidrottsmuseet, Etnografiska museet och Sjöhistoriska museet. På Skeppsholmen
finns Moderna museet, Arkitektur- och designcentrum och Östasiatiska museet.

Stockholms gamla observatorium, är ett observatorium och ett museum, som ligger
högst uppe på Observatoriekullen, vid korsningen Sveavägen och Odengatan i
Vasastaden. I museet finns bland annat en världsunik temperaturslinga som visar
medeltemperaturen under årets varmaste (juli) och kallaste (februari) månad från
1756 fram till idag. Som museibesökare kan man i denna historiska miljö, vissa
dagar om året vid klart väder, observera stjärnhimlen.

Stockholm har flera framstående konstmuseer; däribland de stora Moderna Museet
och Nationalmuseum för modern respektive äldre konst i olika former. Bland
Stockholms övriga konstmuseer brukar nämnas Millesgården, Thielska galleriet,
Prins Eugens Waldemarsudde och privata Bonniers porträttsamling. Även Nordiska
museet förfogar över en större konstsamling med bland annat verk av August
Strindberg.

Stockholm har många teatrar, som Kungliga Dramatiska Teatern (Dramaten) och
Kungliga Operan (se även under "Musik"). Några andra teatrar i Stockholm är
Stockholms stadsteater, Teater Galeasen, Turteatern, Teater Tribunalen,
Folkoperan, Moderna dansteatern, Göta Lejon, Södra teatern, Chinateatern,
Vasateatern och Oscarsteatern.

De första försök med permanenta biografsalonger i Stockholm gjordes i slutet av
1800-talet efter att kinematografen hade demonstrerats på
Stockholmsutställningen 1897. Innan dess var det mest kringfarande som visade
upp biografen som en sorts kuriös underhållning. År 1905 hade Stockholm tio
biografer och vid utgången av 1909 hade siffran stigit till 25 fasta
biografsalonger. Flest antal biografer fanns 1943, då hade Stockholm 110
salonger. Flest biobesökare noterades 1956 med 16,8 miljoner detta år.

Den äldsta biografen som har varit i drift alltsedan den byggdes är Zita, som
uppfördes redan 1913 under namnet Vinter-Palatset. Den vackraste är
Skandia-Teatern invigd 1923 och byggd efter arkitekt Gunnar Asplunds ritningar.
På 1990-talet och senare öppnade flera nya "Filmstäder", alltså SF:s koncept
till multibiografer.

Stockholms filmfestival arrangeras varje höst sedan 1990. Tempo
dokumentärfestival är Sveriges största festival för dokumentärfilm. Ett flertal
mindre filmfestivaler arrangeras också i Stockholmsområdet. Film Stockholm är
ett regionalt resurscenter för film inom Stockholms läns landstings
kulturförvaltning, med stöd från Svenska Filminstitutet.

Kungliga Operan (även kallad Kungliga Teatern) är Sveriges nationalscen för
opera och balett. Operan är belägen mellan Gustav Adolfs torg och
Kungsträdgården. Operabyggnaden är även hemvist för Kungliga Baletten och
Kungliga Hovkapellet. Byggnaden är ritad i nybarockstil av arkitekt Axel
Anderberg och invigdes den 19 september 1898. På platsen låg tidigare det
Gustavianska operahuset som revs 1892.

Stockholms konserthus ligger i stadens centrum vid Hötorget i hörnet Kungsgatan
och Sveavägen. Byggnaden uppfördes åren 1924–1926 efter ritningar av arkitekt
Ivar Tengbom. Byggnaden räknas som en höjdpunkt i den svenska
20-talsklassicismen, och Stora salen har plats för 1770 (eller kanske 1782)
personer.

I Stockholms konserthus utdelas den 10 december varje år Nobelprisen i medicin,
fysik, kemi och litteratur. Stockholms konserthus tjänstgjorde parallellt med
konsertverksamheten även som teater under namnet Konserthusteatern, under
ledning av skådespelaren Gösta Ekman d.ä. och regissören Per Lindberg. Utanför
byggnaden bildar Carl Milles fontängrupp, Orfeus-brunnen från 1936 en viktig
accent.

Berwaldhallen är en konserthall som ligger på Östermalm vid Dag Hammarskjölds
väg 3. Byggnaden uppfördes 1976–1979 av Sveriges Radio som hemvist för Sveriges
Radios symfoniorkester. Huset ritades av arkitekterna Erik Ahnborg och Sune
Lindström. Cirka två tredjedelar av byggnaden är nedsprängd i berget.
Berwaldhallen är uppkallad efter Franz Berwald.

Stockholm Jazz Festival är en av Sveriges äldsta festivaler som ägde rum sedan
1980 på Skeppsholmen i juli varje år. Namnet är numera Stockholm Jazz Fest och
kommer år 2011 att finnas på Skansen.

Stockholm har ett rikt körliv där bland andra Radiokören, Gustaf Sjökvists
kammarkör, Stockholms Gosskör och Mikaeli Kammarkör hör till de mest kända.

I Stockholm finns över 1 000 restauranger. Bland de mest kända och prisade, och
även dyraste, finns michelinkrogarna Esperanto, Leijontornet, Mathias Dahlgren
och Operakällaren. Bland andra klassiska Stockholmsrestauranger brukar även
nämnas Gondolen, Ulla Winbladh, Wedholms Fisk, Ulriksdals Wärdshus Den Gyldene
Freden och Stallmästaregården.

Stallmästaregården eller kort "Stallis" är stockholmstraktens äldsta kvarvarande
utvärdshus med samma funktion sedan 1600-talets mitt. Drottning Kristina brukade
ofta rida och jaga i trakterna kring Brunnsviken och när hon år 1645 passerade
stallmästare Håkanssons gård med sitt följe, beslöt hon sig att fira midsommar
där. Ryktet om detta spred sig i staden och stallmästaren Ebbe Håkansson beslöt
sig därefter att öppna ett värdshus.

Stockholms äldsta restaurang är Zum Franziskaner på Skeppsbron som härstammar
från 1421 men dess nuvarande lokal är från 1906.

Stockholm har ett stort antal barer, pubar och nattklubbar. De största
nöjesdistrikten ligger kring Stureplan och Götgatan. Vid Stureplan finns bland
annat nattklubbarna Sturecompagniet och Spy Bar som drivs av Stureplansgruppen.
Till andra mer kända klubbar kan räknas Café Opera och Patricia. Bland
nöjesetablissemangen återfinns Wallmans salonger, Golden Hits och Norra Brunn.
Även ett kasino finns, Casino Cosmopol. Till de klassiska nöjesscenerna kan även
räknas Nalen och Fenixpalatset.

Berns salonger uppfördes 1862–1863 av konditorn Heinrich Robert Berns efter
arkitekt Johan Fredrik Åboms ritningar. Invigning skedde 1 augusti 1863. Med sin
medarbetare Magnus Isæus utvidgade han 1885 byggnaden med ytterligare en salong,
vinkelställd mot den ursprungliga och samtidigt bytte man namn från Berns Salong
till Berns Salonger. Berns salong var en av Europas stora restauranger på sin
tid och spelade en stor roll i Stockholms nöjesliv; 1866 visades här cancan för
första gången för en svensk publik.

De största publiksporterna i Stockholm är fotboll och ishockey. De största
idrottsklubbarna är AIK, Djurgårdens IF och Hammarby IF.

Stockholm var värd för de olympiska sommarspelen 1912. Stockholms
Olympiastadion, som byggdes för det ändamålet efter ritningar av arkitekt Torben
Grut, har sedan dess använts för åtskilliga sporttävlingar, huvudsakligen
fotboll och friidrott. Stadion var AIK:s hemmaarena 1912–1936 och var sedan
hemmaarena för Djurgårdens IF mellan 1936–2013, efter att AIK flyttat till den
nybyggda nationalarenan Råsundastadion.

Globen, (internationellt kallad: Stockholm Globe Arena), är en arena belägen i
Globenområdet i stadsdelen Johanneshov i Stockholm. Den invigdes den 19 februari
1989 och är världens största sfäriska byggnad. I arenan hålls vid sidan om olika
idrottsevenemang även konserter och uppträdanden. En annan storarena,
Råsundastadion, byggdes 1937 och var belägen i Solna. Denna är numera riven och
ersatt av den nya nationalarenan Friends Arena i närhet av Solna station.
Friends Arena, som ursprungligen hette Swedbank Arena, används som hemmaplan för
AIK och svenska fotbollslandslaget. Söder om staden uppfördes även Tele2 Arena,
som invigdes i juli 2013, där Hammarby och Djurgården spelar sina hemmamatcher.

I staden bedriver morgontidningarna Dagens Nyheter, Svenska Dagbladet och Dagens
Industri, kvällstidningarna Aftonbladet och Expressen sin verksamhet. Det finns
också gratistidningar så som Metro.

TV-koncernen TV4-gruppen, har sin bas i Stockholm. Sveriges Television (SVT) har
också sitt huvudkontor i Stockholm. Även de andra stora TV-koncernerna MTG
(bl.a. TV3, TV6, och TV8), ProSiebenSat.1 Media (bl.a. Kanal 5 och Kanal 9) har
sin bas i Stockholm. TV4 och SVT har båda redaktioner som sänder lokala
nyhetsprogram (Stockholmsnyheterna respektive ABC) över Stockholm med omnejd.

Även radiokoncernen Sveriges Radio har sitt huvudkontor i staden. Byggnaden är
belägen på Oxenstiernsgatan i Stockholm.

Stockholms län har Sveriges lägsta genomsnittsålder, 39 år, och är den mest
folkrika regionen med 21,5 procent av landets befolkning, men bara 1,3 procent
av landets totala yta. Könsfördelningen i länet är 49 procent män och 51 procent
kvinnor.

Huvudspråket i Stockholm liksom Sverige är svenska. En stor andel av
befolkningen har dessutom kunskaper i engelska.

De dialekter, sociolekter och etnolekter som talats i Stockholmsområdet har
skiftat kraftigt. Ekensnacket var utbrett under 1900-talet, och i dag är den så
kallade förortssvenskan vanlig i vissa förorter.

505 538 personer i länet är födda utomlands (2014). Det motsvarar 23 % av
befolkningen i Stockholms län respektive 31,5 % av Sveriges alla immigranter.

73 procent av befolkningen i Stockholms län har svensk bakgrund, medan
resterande del, 27 procent, har utländsk bakgrund. I övriga landet är
motsvarande andel 84,5 procent med svensk bakgrund och 15,5 procent med utländsk
bakgrund.

I Stockholms stad utgör cirka 10 procent någon av de nationella minoriteterna:
samer, sverigefinnar, tornedalingar, judar och romer. I Stockholms grundskola
ges därför undervisning i samiska, finska, tornedalsfinska, jiddisch och romani
chib, de nationella minoritetsspråken. I Stockholms skolor förekommer totalt 60
olika språk.

Utbildningen i Stockholm började med medeltidens klosterskolor. I Stockholm
fanns två klosterskolor; vid franciskanernas Gråbrödrakloster på Riddarholmen
och vid dominikanernas Svartbrödraklostret vid Svartmangatan.

En tidig skolform var trivialskolor ("lägre" lärdomsskolor och latinskolor som
meddelade undervisning). En av dem var Nicolai skola som är dokumenterad sedan
1315 men tros ha funnits från slutet av 1200-talet och anses vara stadens äldsta
skola utöver klosterskolorna. Collegium regium Stockholmense var en tidig
högskola, som bildades av kung Johan III år 1576 i Stockholm men flyttades 1593
till Uppsala universitet.

Under 1700-talet grundades flera högskolor och akademier, som Kungliga Akademien
för de fria konsterna (1735), Kungliga Vetenskapsakademien (1739), Kungliga
musikhögskolan (1771), Dramatens elevskola (1787) och Militärhögskolan Karlberg
(1792). I enlighet med Alfred Nobels testamente utdelas sedan 1901 Nobelprisen i
fysik och kemi av Kungliga Vetenskapsakademien.

Sofia folkskola på Södermalm invigdes 1818 och var den första folkskola som
byggdes på stadens initiativ. Redan innan den allmänna skolplikten infördes 1842
fanns redan ett fyrtiotal offentliga skolor, där barn från både arbetar- och
medelklass fick sin (frivilliga) undervisning.

Den sexåriga skolplikten introducerades 1882 och då kom skolhusbyggen igång på
allvar. Flera stora "folkskolepalats" uppfördes runtom i staden, bland dem
Katarina södra skola (1888), Matteusskolan (1902), Kungsholmens realskola
(1908), Blommensbergsskolan (1890-1920) och Sofia skola (1910). Runt
sekelskiftet 1900 fanns 36 000 skolpliktiga barn i Stockholm, av dem gick 75
procent i folkskolor medan cirka 6 000 barn från välsituerade hem fick
privatundervisning. En ärevördig skola är Handelshögskolan i Stockholm som
grundades 1909 på initiativ av det svenska näringslivet, och är därmed Sveriges
äldsta handelshögskola.

På 1930- 1940- och 1950-talen uppfördes många moderna "läroverk", som
Södermalmsskolan (1935–1936), Zinkensdammsskolan (1936), Polhemsgymnasiet
(1938), Statens normalskola (1949) och Åsö gymnasium (1950). Ofta var det för
tiden välkända arkitekter som ritade de nya skolbyggnaderna i modernismens
formideal, bland dem Paul Hedqvist, David Dahl, Nils Ahrbom och kollegan Helge
Zimdahl.

Stadens största utbildningsplats är Stockholms universitet. Den centrala
verksamhet flyttade under 1970-talet från Stockholms innerstad till Frescati,
men redan sedan 1960-talet började universitetets campusområde anläggas. 2009
hade universitetet över 27 400 studerande. Det blir även allt svårare att skaffa
fram passande studentbostäder i Stockholm. År 2008 fanns i Stockholm 8 858
bostäder för studenter, samtidigt som 22 541 stod i kö.

Förutom Stockholms universitet ligger i Stockholm två av Sveriges största
universitet; Karolinska institutet (medicin) och Kungliga Tekniska högskolan
(teknik och naturvetenskap). I staden finns dessutom en lång rad högskolor,
bland dem Beckmans Designhögskola, Dans- och cirkushögskolan, Dramatiska
Institutet, Försvarshögskolan, Gymnastik- och idrottshögskolan, Kungliga
Konsthögskolan, Konstfack, Kungliga Musikhögskolan, Röda Korsets högskola,
Södertörns högskola, Teaterhögskolan och Teologiska högskolan.

Kista är sedan 1980-talet känt som Sveriges största centrum för
informationsteknologi. Här ligger huvudkontoret för Ericsson samt
Sverige-kontoren för bland andra IBM och Nokia. I Campus Kista finns filialer
till Kungliga Tekniska högskolan och Stockholms universitet med cirka 5 000
studenter. Kista Science City med Kista Science Tower har den högsta
koncentrationen av forskare inom informationsteknologin i norra Europa. Här
verkar över tusen forskare inom forskning och utveckling.

I Stockholm finns en rad internationellt erkända universitet. Kungliga Tekniska
Högskolan rankades som världens 33:e främsta universitet i kategorin Teknik och
Ingenjörsvetenskap (rank 8 i Europa) i QS World University Rankings 2014–2015.
Karolinska Institutet kom på plats 8 i kategorin Medicin och Livsvetenskap (rank
3 i Europa) och Handelshögskolan på plats 70 (25 i Europa) i Samhällsvetenskap
och Management. I rankingkriterierna ingår graden av internationalisering,
vetenskapliga citat per fakultetsmedlem samt internationellt rykte.

Stockholm är Sveriges största knutpunkt för transporter. Större delen av person-
och godstrafiken mellan södra och norra Sverige sker via Stockholm. Stockholm är
naturligt den största hamnstaden i Sveriges demografiska tyngdpunkt;
Mälardalsregionen, med direkt vattenförbindelse till andra städer kring Mälaren
samt Östersjön. Mellan Stockholm och Uppsala finns Sveriges största flygplats,
Arlanda, och staden förfogar även över en stadsflygplats; Stockholm-Bromma
flygplats. Inom Storstockholm finns ett nätverk av motorvägsförbindelser som
sträcker sig söderut, västerut och norrut. Stockholm genomkorsas av flera
järnvägar och till den spårbundna kollektivtrafiken hör pendeltåg, tunnelbana,
lokaltåg och spårvagn.

Stockholms geografiska läge på några öar mellan Mälaren och Östersjön har varit
en bra plats när transporter av människor och gods huvudsakligen gick på
vattnet. För transporter till lands var alla vattendrag ett besvärligt hinder
och på medeltiden fanns bara några få färdvägar mot söder respektive norr. Ända
fram till 1670-talet var Göta landsväg den enda vägförbindelsen söderut mot
Götaland.

Med Sverige som stormakt kom även viljan att ge Stockholm ett "modernt" gatunät
och Clas Fleming genomförde stadens första gaturegleringar på 1600-talets mitt.
Fler gaturegleringar följde; Albert Lindhagens stadsplaneringar på 1800-talets
slut och Yngve Larssons förnyelse av Stockholm på 1900-talets mitt, där
Norrmalmsregleringen innebar en stor förändring för både vägtrafiken och
kollektivtrafiken i innerstaden. På 1930-talet var det en av stadsplanerarnas
och samhällsplaneringens viktigaste uppgifter att planera Stockholms vägnät för
den förväntade fordonsökningen. Då skapades flera stora infrastrukturprojekt i
Stockholm. Nästan samtidigt invigdes Västerbron (1935), Tranebergsbron (1934)
och Slussen (1935). På 1960-talet skisserade man även Stockholms yttre
trafikplan med en ringled som fortfarande (2017) inte är helt genomförd.

Enligt 1960-års trafikplaner skulle ett omfattande nät av stadsmotorvägar och
trafikleder anpassa Stockholm till bilismen. Projekt som Brommagrenen,
Blasieholmsleden och Salemsleden lades ner i början av 1970-talet. Stockholms
ringled har diskuterats allt sedan 1920-talet och är fortfarande inte
fullbordad. Man bygger för närvarande på Norra länken (sista etappen klart 2017)
medan motorvägsringens sista del, Österleden, fortfarande är i
planeringsstadiet. Förbifart Stockholm är en västlig kringfart utanför ringen
mellan Häggvik och Kungens Kurva. Största delen av vägen, drygt 17 av 21
kilometer, kommer att gå i tunnel. Projektet byggstartades år 2014 och byggtiden
är minst åtta år.

Huvudleden mot syd utgörs idag (2010) av Essingeleden och Södertäljevägen (med
Europavägarna E4 och E20), mot väst är det Drottningholmsvägen och
Bergslagsvägen, mot nord är det Uppsalavägen (E4) och Roslagsvägen (E18) och mot
nordöst Lidingövägen (E20). Mot öst och sydöst leds trafiken på Värmdöleden,
Nynäsvägen respektive Huddingevägen.

Motortrafiken i Stockholm och omgivning är Sveriges mest omfattande
storstadstrafik och Essingeleden är den mest belastade infartsleden med i
genomsnitt 160 000 fordon/dygn (2007). Stockholm är den första stad i Sverige
som har trängselskatt i innerstaden sedan år 2010. Från och med 2016 är även
Essingeleden belagd med trängselskatt.

Vägtrafikolyckor i Stockholm har registrerats och utvärderats första gången år
1914. Då polisrapporterades 600 trafikolyckor med 20 omkomna personer i
Stockholm, det var lika många dödade som år 2000, men med betydligt lägre
befolkningsantal och bara omkring 3 200 registrerade motorfordon på Stockholms
gator. Trots en rad trafikförbättringsåtgärder steg olyckstalen till en första
topp år 1930 med 45 dödade. Efter andra världskriget fortsatte ökningen av
dödstalen, särskilt under 1950- och 1960-talen och nådde 1960 och 1968 över 70
dödade personer i Stockholmstrafiken, en notering som därefter inte skulle
uppnås igen. På 1970-talet sjönk antalet omkomna i Stockholmstrafiken kraftigt
och år 2006 noterades den hittills lägsta siffran med 7 dödade. Detta är såväl
nationellt som internationellt en mycket låg siffra.

Stockholms kollektivtrafik består av pendeltåg, tunnelbana, lokaltåg, spårvagn,
buss, och skärgårdsbåt. Stockholms läns landsting är sedan 2012 regional
kollektivtrafikmyndighet (RKTM) och ansvarar via Trafikförvaltningen för
kollektivtrafiken i Stockholms län. Storstockholms Lokaltrafik (SL) är
samlingsnamnet och varumärket för den upphandlade allmänna kollektivtrafiken på
land i Stockholms län och det landstingsägda Waxholms Ångfartygs AB driver
sjötrafiken. Båda företagen anlitar entreprenörer för trafiktjänsterna.

Stockholms tunnelbana är den enda i Sverige och sedan invigningen 1950 en stor
och mycket viktig kommunikationslänk för invånarna i Stockholm. Stora delar av
tunnelbanans ytnät var från början förortsspårvägar, såsom delar av banan mot
Fruängen, Mälarhöjden, Islandstorget, Skogskyrkogården och Stureby. Av det gamla
ytterstadsnätet är det endast Nockebybanan och Lidingöbanan som fortfarande är
spårväg.

Runt staden byggs en ny spårvägslinje ut, Tvärbanan, som i nuvarande sträckning
går strax utanför tullarna mellan Sickla Udde-Gullmarsplan-Liljeholmen-Alvik. En
utbyggnad från Alvik, via Sundbyberg till Solna Station påbörjades 2009 och hela
sträckningen färdigställdes under hösten 2014.

Inne i centrala Stockholm byggs nu en ny spårväg mellan Sergels Torg och
Djurgården. Denna första etapp på blott 600 meter kommer inom kort att förlängas
mellan Sergels Torg till Hornsberg samt Djurgårdsbron och Värtan-Ropsten där den
sedermera binds samman med Lidingöbanan. Det finns även långtgående planer att
konvertera blåbusslinje 4 till spårväg samt en ny spårväg mellan Odenplan och
Karolinska Sjukhuset, möjligen med förlängning till Solna Centrum.

Snabbtrafiken till och från flygplatserna Arlanda och Bromma drivs privat
separat från SL, med Flygbussarna som tillhandahåller buss, och Arlanda Express
snabbtåg.

Stockholm genomkorsas av flera järnvägar. Stockholms Central är landets största
järnvägsknutpunkt. Härifrån utgår persontågen på Ostkustbanan, Mälarbanan,
Västra stambanan, Södra stambanan, Svealandsbanan och Nynäsbanan.

Godstrafiken till och från Stockholm är omfattande. De stora knutpunkterna är
Älvsjö och Tomteboda. Från Tomteboda utgår även godsbanan Värtabanan.

Stockholms centralstation är centrum för den tyngsta tågtrafiken i landet och 80
procent av alla rikståg passerar någon gång under sin färd Stockholm C. Det går
många regionala tåg från Stockholm och området som har kontakt med dessa tåg har
med åren ökat. Tågen går bland annat till Uppsala och Eskilstuna men även så
långt som till Gävle, Arboga och Linköping. Det går också tåg på längre sträckor
och bland dessa utgörs de snabbaste och tätaste förbindelserna av X 2000-tåg.
Dessa tåg går bland annat till Köpenhamn och Göteborg. Nattåg med sovvagnar går
till övre Norrland, Skåne och Oslo.

Stommen i den regionala tågtrafiken utgörs av Stockholms pendeltåg. Dessa utgår
från Stockholm C och går till Bålsta, Märsta, Södertälje centrum och
Västerhaninge (ibland anslutning i Västerhaninge för vidare färd mot Nynäshamn).
På dessa linjer finns viktiga pendeltågsstationer som Upplands Väsby,
Västerhaninge och Älvsjö.

De två mindre järnvägarna Roslagsbanan och Saltsjöbanan trafikeras av lokaltåg.
De utgår från Stockholms östra respektive Slussen. De har andra standarder
avseende spårvidd och elförsörjning än Trafikverkets järnvägar och kan därför
inte trafikeras med samma tågtyper.

Den södra infarten till Stockholm C som trafikeras av cirka 600 tåg varje dygn,
innebär en flaskhals i det svenska järnvägsnätet. Den har endast två spår. I
rusningstrafik samsas både fjärrtåg, regionaltåg, pendeltåg och godståg på dessa
spår. Spårbristen gör att risken för störningar är stor och de kan sprida sig
över hela det nationella järnvägsnätet. Denna järnvägssträcka har på grund av
dessa omständigheter fått öknamnet "getingmidjan".

För att avlasta dagens två spår anläggs för närvarande (2010) nya
pendeltågsspår, separerat från annan järnvägstrafik, den så kallade Citybanan.
Citybanan är en sex kilometer lång järnvägstunnel som byggs under Stockholms
centrala delar. Förbindelsen kommer att få dubbla spår samt en service- och
räddningstunnel genom centrala Stockholm. I projektet ingår två nya
underjordiska stationer, Stockholm City station (under T-centralen) och
Stockholm Odenplan station, samt en 1,4 kilometer lång järnvägsbro i Årstaberg.
Tunneldelen under Söderström utförs med hjälp av tre sänktunnlar.

Citybanan har beskrivits som det mest komplicerade infrastrukturprojektet som
har planerats i Sverige i modern tid. För den nya järnvägstunneln krävs
omfattande sprängningsarbeten under Stockholms centrala delar i direkt
anslutning till känsliga äldre hus och känsliga infrastrukturanläggningar som
tunnelbanan och ledningstunnlar. Officiell byggstart hölls 24 januari 2009 och
Trafikverket räknar med trafikstart år 2017. Kostnaden för banan beräknas bli
16,3 miljarder kronor i 2007 års penningvärde.

Stockholms största och internationella flygplats är Arlanda, belägen i Sigtuna
kommun, Stockholms län, cirka 40 km från Stockholms city.

I Stockholm finns även cityflygplatsen Bromma flygplats som invigdes 1936, cirka
10 km från city. Dess andel av Stockholms flygtrafik har från 1960-talet minskat
till Arlandas fördel, men har de senaste åren fått ett växande antal
utrikesdestinationer (Bryssel och Århus). Det buller som flygplatsen ger upphov
till har skapat en opinion som under de senaste decennierna har krävt att
flygplatsen skall läggas ned. Stockholms kommun äger marken, och har avtalat med
luftfartsverket att myndigheten har rätt att disponera marken fram till 31
december 2038 då bland annat betydelsen av en citynära flygplats bedömts
överväga nackdelarna.

Även Skavsta flygplats i Nyköping och Västerås flygplats fungerar som
flygplatser åt många resenärer till och från Stockholm, trots avstånden (110 km
respektive 105 km från city). Flera lågprisflygbolag trafikerar de
flygplatserna.

På grund av Stockholms läge på gränsen mellan Mälaren och Östersjön har staden i
alla tider varit en sjöfarts- och hamnstad. På medeltiden var sjöfarten i
samband med Hansan betydelsefull för att Stockholm växte fram som rikets ledande
stad. På 1670-talet fanns 28 stora skepp registrerade i staden, jämfört med 22
skepp totalt i övriga svenska städer som hade rätt att bedriva utrikeshandel.

Sverige dominerade under en stor del av 1700-talet världshandeln med järn och
tjära och handeln gick huvudsakligen via Stockholm. Under 1800-talets första
hälft försköts utrikeshandeln allt mer från Östersjön mot Nordsjön. Göteborgs
betydelse som en svensk import-och exporthamn ökade medan Stockholms hamns andel
av Sveriges utrikeshandel sjönk. På 1860-talet blev Göteborg landets största
exporthamn.

År 1909 grundades Stockholms hamnstyrelse med ansvar för hamnens drift och
investeringar. Styrelsen beslöt att bygga ut befintliga hamnar och anlägga nya,
bland dem Stockholms frihamn som startade sin verksamhet 1919.

I takt med att godstrafiken via Stockholms hamnar minskade efter 1960-talet
ökade samtidigt kryssningstrafiken, främst på Finland och efter Sovjetunionens
fall även på Baltikum. År 2009 öppnades en ny kryssningsterminal på
Frihamnspiren i Frihamnen som i framtiden tillsammans med Värtahamnen och
Stadsgårdshamnen kommer att svara för Stockholms internationella sjöfart. På
sikt kommer godshanteringen att avvecklas i frihamnsområdet och flytta ut till
Norvikudden vid Nynäshamn. Idag är det det kommunala bolaget Stockholms Hamnar
som har uppdraget att främja sjöfarten och säkra Stockholmsregionens
varuförsörjning. 2009 kom 274 kryssningsfartyg med 430 000 passagerare till
staden. För 2011 räknar Stockholms hamnar med att 300 kryssningsfartyg skall
lägga till i stadens hamnar.

Stockholms läns landsting har huvudansvaret för året-runt-trafiken i Stockholms
skärgård (från Arholma till Landsort) genom det helägda bolaget Waxholmsbolaget.
Rederiet har delvis egna fartyg men köper även in tjänster från lokala rederier.
Deras Djurgårdsfärjor är ett välkänt inslag i Stockholms stadsbild. Sammanlagt
har skärgårdstrafiken cirka 1,8 miljoner passagerare per år medan hamntrafiken
med Djurgårdsfärjan har cirka 2,5 miljoner passagerare per år. Dessutom finns
det många nöjes- och charterrederier, det mest kända är det så kallade Strömma
Kanalbolaget.

Under andra hälften av 1800-talet startades flera stora infrastrukturprojekt i
Stockholm, i en tidsepok som även kallas den industriella revolutionen. Då
byggdes gasverket vid Klara sjö (1853), vattenverket vid Årsta (1861) och med
byggandet av Brunkebergs elektricitetsverk (1892) kom elförsörjning till stånd.
År 1853 grundades Kongl. Elecktriska Telegraf-Werket, föregångaren till
Televerket. 1853 räknas även som startår för telekommunikationer i Stockholm och
i Sverige, när den första elektriska telegraflinjen anlades mellan Stockholm och
Uppsala.

Stadsgas har funnits sedan 1850-talet i Stockholm och till en början matades
bara stadens lanternor med det nya mediet. I december 1853 tändes den första
gaslyktan med gas från Klaragasverket vid Klara sjö, och i januari 1854 fanns
900 gaslyktor i innerstaden. När tidpunkten för Klaragasverkets ytterligare
utvidgning kom väcktes tanken att anlägga ett nytt gasverk i dåvarande
Hjorthagen inom Kungliga Djurgården, intill Husarviken och Lilla Värtan. Efter
1950 ökade efterfrågan starkt. Gaspannor för uppvärmning och varmvattenberedning
blev mycket populära. År 1955 hade verket sin största produktion någonsin, då
174 miljoner m3 gas tillverkades. Vid toppåren under 1950-talets andra hälft
fanns i Stockholm 259 000 gasmätare, 224 000 gasspisar och ledningsnätet
sträckte sig 939 km.

Den gamla stadsgasen har spelat ut sin roll och spaltgasverket i Hjorthagen
lämnar plats för 5 000 bostäder och nya arbetsplatser som skall börja byggas
2010 under namnet Norra Djurgårdsstaden. Totalt har över 16 000 spisar och
gaspannor bytts till apparater som är godkända för den nya stadsgasen, som
består av en blandning av naturgas, luft och biogas. I januari 2011 ägde
gasbytet rum och spaltgasverket i Hjorthagen stängdes. Stockholm Gas bygger ett
nytt gasverk i söderförorten Högdalen som skall ersätta Värtagasverket.

Så sent som 1861 invigdes stadens första vattenverk, Årstaverket vid Årstaviken,
samtidigt grundades Stockholms vattenledingsverk (sedermera Stockholms vatten-
och avloppsverk, idag Stockholm Vatten). Årstaverket hade konstruerats av
kaptenen i väg- och vattenbyggnadskåren F. W. Leijonancker efter engelsk
förebild; därmed var Stockholm en av Europas sista huvudstäder att införa ett
vattenledningssystem för försörjning av befolkningen med rent dricksvatten.

År 1872 grävdes de första avloppstrummorna ner i stadens gator, men först på
1930-talet utreddes frågan om Stockholms avlopp mera ingående. De nybyggda
bostadsområden på Brommalandet fick sitt och stadens första reningsverk;
Åkeshovsanläggningen (invigd 1934). Innan dess hade smutsvattnet orenat släppts
ut i bland annat Mälaren och Riddarfjärden. Sedan 1988 rinner avloppsvattnet via
en 4,5 km lång bergtunnel till värmepumpverket Norrenergi vid Bällstaviken i
Solna. Norrenergi utvinner fjärrvärme och fjärrkyla från restvärmen i
avloppsvattnet för förbrukare i Solna och Sundbyberg. Därefter går vattnet i den
7,5 km långa Saltsjötunneln under Huvudsta, Kungsholmen, Nedre Norrmalm,
Skeppsholmen och Kastellholmen till Saltsjön cirka 250 meter från stranden.
Denna lösning betydde mindre risk för störningar vid vattenverken inom Östra
Mälarens vattenskyddsområde.

När det gäller färskvatten försörjer idag (2008) fortfarande Norsborgs
vattenverk och Lovö vattenverk, invigda 1904 respektive 1933, Stockholm och
omgivning med dricksvatten från Mälaren. Beträffande avloppsreningen har det
tillkommet ett flertal reningsverk sedan stadens första anläggning i Åkeshov
togs i bruk 1934, exempelvis Henriksdals reningsverk från 1941. Det nyaste
reningsverk är Hammarby Sjöstadsverket som invigdes 2003 och som är en test och
forskningsanläggning i anslutning till Hammarby sjöstad.

Elektricitet för belysning utomhus har funnits i Stockholm sedan 1877, när
Sommelius & kompanis oljefabrik vid Skeppsbron gjorde försök med belysning med
hjälp av båglampor. Det första kommunala elektricitetsverket var
Brunkebergsverket vid Regeringsgatan. I slutet av 1890-talet var
Brunkebergsverket fullt utbyggt och försörjde Norrmalm, Blasieholmen, delar av
Strandvägen, områden kring Humlegården ända upp till Villagatan med ström.
Ledningsnätet hade vid denna tid en längd på cirka 120 kilometer. 1903 övertog
Värtaelverket i Hjorthagen hela elproduktionen för Stockholm inklusive
Stockholms spårvägar och förortståg.

Den 28 december 1918 fick Stockholm för första gången elenergi från ett eget
vattenkraftverk via en 132,6 km lång kraftledning från Untra kraftverk till
Värtaelverk utförd för 100 000 volt och 25 Hz (se Kraftledningen Untra-Värtan).
Kraftverket vid Untra hade fyra turbiner med en sammanlagd effekt av 30 MW, som
matade Värtaverkets nya transformatorstation med högspänning. Untra kraftverk
svarade den första tiden för mer än 90 procent av Stockholms elkraftförsörjning.
Under 1920-talet tredubblades den totala elproduktionen från 83 till 240 MWh.

År 1963 byggdes Ågestaverket i Huddinge av Atomenergi AB tillsammans med
Stockholms Elverk, det var en försöksanläggning som skulle ge erfarenheter på
atomenergiområdet. Verket producerade främst fjärrvärme (verket kallades därför
"Ågesta kärnkraftvärmeverk") till stadsdelen Farsta men även en del elenergi som
matades ut på elnätet. Det första kommersiella kärnkraften kom från Oskarshamn 1
som togs i drift 1972. Stockholms Elverk var en av åtta intressenter i denna
anläggning. Förutom andelen i Oskarshamn blev Stockholms Elverk också delägare i
Forsmarks kärnkraftverk. År 1990 stod kärnkraften från Forsmark och Oskarshamn
har för 58 procent av Stockholm Energis egen produktion, resten kom
huvudsakligen från vattenkraft.

Sedan elmarknaden avreglerades 1996 köper även Stockholms stads stora
elförbrukare som gatubelysningen och kollektivtrafiken sin elkraft på den öppna
marknaden. I en framtid kommer, utöver vattenkraften, även andra förnyelsebara
energikällor att prövas för Stockholms elförsörjning. Det finns beräkningar som
visar att stockholmsregionen idag skulle kunna producera cirka 6,1 TWh/år genom
att satsa hårdare på förnyelsebara energikällor såsom biogas, energigrödor,
vindkraft, solceller och solfångare.

I telekommunikationens utveckling har Sverige och Stockholm alltid haft en
ledande utveckling. 1885 hade Stockholm flest telefoner i Europa, det vill säga
fler telefonapparater i absoluta tal än det fanns i betydligt större städer som
London, Berlin eller Paris.

Sveriges och därmed Stockholms utveckling av telekommunikationer har starkt
präglats av två stora aktörer på området; dels genom LM Ericsson som
tillverkare, dels genom Televerket som tillverkare och operatör och båda med
sina säten i Stockholm. Ibland var de samarbetspartner, ibland konkurrenter.
Telekommunikationernas historia i Stockholm är därför även en teleteknisk
utvecklingshistoria för hela Sverige.

Marknaden präglas idag av ett stort antal operatörer och tjänsteleverantörer som
erbjuder Internet, telefoni, eller andra tjänster som television och video.
Dagens informationsmängder kräver stor kapacitet på telefonnätet. De tunga
kopparkablarna ersätts successivt med modern fiberoptik, så kallad optokabel,
där signalerna skickas som ljus i hårfina glasfiberledningar. En optokabel,
tjock som ett lillfinger, kan samtidigt överföra cirka 300 miljoner
telefonsamtal.

En aktör på detta område är kommunalägda Stokab, vars verksamhet startades 1994
med uppdrag att bygga ut ett konkurrensneutralt fibernät för Internet och
telekommunikation i Stockholm. Genom sitt dotterbolaget S:t Erik Kommunikation
AB agerar Stokab även som kommunikationsoperatör åt Stockholms stad.

År 1953 startade fjärrvärmeproduktionen i Stockholm, då den första provisoriska
värmecentralen anslöts. Innan dess hade man som mest haft en centralvärmepanna i
hyreshus, men de flesta bostadshus hade var sin egen panna som drevs med kol,
koks eller olja. Under 1960 och 1970-talen anslöts så gott som alla de norra
kranskommunerna (där fjärrvärmen infördes först) och samtidigt började
verksamheten med fjärrvärme i Stockholms innerstad. Ågestaverket levererade
fjärrvärme till Farsta från 1963.

Idag (2008) är det tolv energiföretag med varierande storlek och
distributionsområden som producerar och distribuerar fjärrvärme i Stockholms län
till cirka 117 000 abonnenter (leveranspunkter), vilket motsvarar drygt hälften
av länets befolkning. Produktionen sker vid ett 100-tal anläggningar av
varierande typ och storlek. Distributionen sker via ett vittförgrenat och till
stora delar sammanhängande rörnät från Södertälje och Haninge i söder till
Sigtuna i norr. Större aktörer på fjärrvärmemarknaden är AB Fortum Värme samägt
med Stockholms stad, Graninge Värme AB, Nynäshamn Värme AB, Södertörns
Fjärrvärme AB, Telge Energi AB och Vattenfall, Drefviken Värme AB.

Fjärrkyla togs i drift i Sverige år 1992. I Stockholm sköts produktionen och
distributionen av fjärrkyla av Fortum. Fjärrkylanätet täcker idag (2008) i stort
sett hela centrala Stockholm, området sträcker sig från Globen i söder till
Norra station i norr samt Liljeholmen i väst och Ropsten i öst, dessutom finns
mindre fjärrkylanät i Kista/Akalla-området samt i Danderyd, Farsta, Nacka,
Skärholmen, Tensta, Vilunda och Älvsjö. Fortums Stockholmsnät för fjärrkyla är
världens största, räknat till såväl antalet kunder som till nätets utbredning.
Fjärrkylaproduktion sker idag vid fyra centrala fjärrkylaverk; Akallaverket,
Hammarbyverket, Värtaverket samt anläggning i Ropsten.

Renhållningen i Stockholm i ordnade former började genomföras först i mitten av
1800-talet, när det nygrundade Renhållningsverket övertog ansvaret för
latrinhämtningen. Innan vattenspolningstoaletter blev vanliga i Stockholm var
latinhanteringen en stor del av stadens totala renhållning. 1908 var
latrinhämtningen som störst med 700 000 hämtade kärl. Därefter skötte stadens
avloppsnät bortforsling av mänskliga exkrementer i allt större omfattning.

På Lövsta sopstation har Stockholms stad hanterad sopor och latrin allt sedan
1890-talet. Här fanns även en stor soptipp och två sopförbränningsanläggningar
samt en tåglinje, kallad "silverpilen" för soptransport. År 1902 började
Renhållningsverket även med gaturenhållningen som liksom latrinhanteringen hade
skötts tidigare av entreprenörer. Först 1972 fick Stockholms kommun
sophämtningsmonopol och ansvar för hantering av hushållssopor som fortfarande
gäller.

År 2007 producerade Stockholms invånare 237 000 ton hushållssopor, som till
största del eldas upp i två sopförbränninganläggningar; Högdalenverket och
Uppsala Block 5 och omvandlas där till fjärrvärme. Idag (2010) bärs
huvudansvaret för renhållningen i Stockholm av Trafikkontoret, som verkställer
trafik- och renhållningsnämndens beslut. Trafikkontoret sköter bland annat
gatustädning, snöröjning, klottersanering, parkskötsel, allmän belysning,
parkeringsövervakning samt ser till att staden har en effektiv avfallshantering.

Mord och avrättningar i Stockholm finns dokumenterade tillbaka till 1280-talet,
då lät Magnus Ladulås halshugga tre riksråd ur Folkungaätten. De hade anklagats
för flera “förrädiska stämplingar mot tronen”. Därefter ger Stockholms stads
tänkeböcker en bra inblick i stadens mord och dråp för perioden mellan
1400-talets mitt och 1600-talets mitt. Räknat per 100 000 invånare var våld med
dödlig utgång bland stockholmare högst under medeltiden, för att sedan mer än
halveras fram till sekelskiftet 1700. Det vanligaste var bråk som uppstod mellan
två män och oftast var alkoholhaltiga drycker inblandade.

Under Gustav III mildrades dödsstraffen respektive avskaffades helt för vissa
brott. Den sista hängningen på galgen i Hammarbyhöjden ägde rum 1818 och den
sista offentliga avrättningen på avrättningsplatsen (som låg nedanför galgen)
företogs 1862. Sveriges och Stockholms sista avrättning ägde rum den 23 november
1910, då rånmördaren Alfred Ander halshöggs i en giljotin.

Stockholm har upplevt en lång rad politiska mord, där det största är Stockholms
blodbad som ägde rum mellan den 7 november och 9 november 1520. I regel ville
makthavarna bli av med en eller flera obekväma konkurrenter eller bestraffa en
kritiker. 1900-talet och 2000-talets början överskuggas även av två
uppmärksammade mord på politiker: Mordet på Olof Palme (1986) och Mordet på Anna
Lindh (2003) samt två terroristdåd med dödligt utgång: Ockupationen av Tysklands
ambassad (1975) och Bombdåden i Stockholm (2010). Betraktar man hela den långa
perioden från 1750 till 2009 är det mest iögonfallande, att mord och dråp –
relaterat till folkmängden i Stockholm – inte har ökat under de gångna 250 åren.

Stockholms stadsmurar var sedan medeltiden både skydds- och försvarsverk. Det
fanns en äldre inre och en nyare yttre stadsmur på Stadsholmen. De fyllde sin
uppgift under många sekler. Ingen främmande eller inhemsk makt lyckades forcera
Stockholms försvarsmurar. Att danskarna under Kristian II kunde inta Stockholm
den 7 september 1520 (kapitulationen undertecknades den 5 september) berodde på
att staden kapitulerade efter blockad och påtryckningar.

Stadens skyddade läge på en ö gjorde att den var svår att inta. Fientliga anfall
mot Norreport eller Söderport misslyckades alltid. Olaus Magnus skrev:
"Stockholms stadsportar åsamkade Danmarks konungar större omkostnader nedlagda
på misslyckade stormningsförsök än de tio största städerna i deras eget rike."

Under Gustav Vasa organiserades ett riksförsvar och fienden skulle mötas långt
utanför huvudstaden. Han lät på 1540-talet anlägga Vaxholm som en spärr mot
fientliga flottor, samtidigt upprustades Gripsholms slott och Uppsala slott till
fästningar.

På 1630-talet revs muren mot Mälaren. Saltsjömuren försvann efter 1640-talet.
Materialet användes både som byggmaterial för nya hus och för nya utfyllnader,
särskilt längs östsidan, där på nyvunnen mark Stockholms "skyltfönster" mot öst
anlades: Skeppsbron. Rivningen av Stockholms yngre stadsmur utfördes så
grundligt att den i dag inte syns någonstans ovan jord i Gamla stan.

Stockholms fasta försvar var Stockholmsregionens fortifikationsbyggnader
uppförda till stadens försvar mot fientliga angrepp från sjö, land och luft. De
äldsta anläggningarna går tillbaka till 1200-talet och de sista kom till under
andra världskriget. På 1500-talet började Vaxholms fästning byggas. Under
1600-talets andra hälft var krigsrådet Erik Dahlbergh den store
fortifikationarkitekten. I samband med rysshärjningarna längs svenska
Östersjökusten moderniserades respektive nybyggdes många skansar. Under hela
1800-talet diskuterades frågan om Stockholms skydd mot angrepp, huvudsakligen
från öst. 1808 års befästningsförslag ledde lika litet som 1826 års
försvarskommittés förslag till något konkret resultat.

Mot slutet av 1800-talet infann sig även ett nytt försvarspolitiskt tänkande,
när centralförsvaret avlöstes av ett gräns- och kustförsvar. Kring sekelskiftet
1900 började privatpersoner organisera sig i Palmqvistska fonden till Stockholms
befästande och Föreningen för Stockholms fasta försvar och donerade pengar för
att låta uppföra befästningsverk kring Stockholm, den så kallade Korvlinjen.

Redan före krigsutbrottet av andra världskriget uppmärksammades luftvärnets
viktiga roll och man förstärkte även försvaret i skärgården. Men bortsett från
detta gjordes inledningsvis inte särskilt mycket till huvudstadens försvar.
Först 1943 började man oroa sig på allvar och 1944 fanns ett femtiotal
luftvärnsställningar runtom och i Stockholm.

Idag är många av Stockholms fasta försvarsanläggningar rivna för ett ge plats åt
ny bebyggelse men en hel del fästningar, skansar, värn, stridsvagnshinder och
pjäsplatser är fortfarande kvar. De finns längs Östersjökusten i Stockholms
skärgård, i Stockholms läns kommuner och inte minst inne i Stockholms stad.
Några av de stora fästningar i Stockholms skärgård är bevarade och har blivit
museum, som Vaxholms fästning och Siaröfortet.

Den Kungliga flottan har varit närvarande i Stockholm under flera hundra år. En
örlogsstation flyttades på 1550-talet från slottet Tre Kronor till Blasieholmen
och här byggdes även regalskeppet Vasa som sjösattes den 10 augusti 1628.

På 1640-talet började ett nytt varv att anläggas på Skeppsholmen. Stockholms
örlogsvarv var flottans skeppsvarv i Stockholm ingående i Stockholms örlogsbas.
Varvets hade verksamhet på Galärvarvsområdet på Djurgården, Skeppsholmens östra
sida och på Beckholmen. Stockholms örlogsbas och varv flyttade under 1960-talet
till den nya Musköbasen. Verksamheten i Stockholm lades slutligen ned 1969.
Flottans gamla byggnader nyttjas numera civilt för bland annat utbildning och
som museum. I Skeppsholmens bergrum, som anlades i början på 1940-talet för att
ge plats åt marinchefen och hans stab i händelse av krig har sedan hösten 2010
Östasiatiska museet utställningslokaler.

Stockholms garnison är ett samlingsnamn för de militära förbanden inom
Stockholmsområdet. Den 20 oktober 1790 inrättade Gustav III:s regering en
befälhavare över Stockholms garnison; "Kungl Maj:ts tjänstgörande
Generaladjutant". Från 1818 benämndes befälhavaren Överkommendant och
befälhavande överadjutanten för kommendant för Stockholms garnison. Idag innehas
rollen som Överkommendant av Försvarsmaktens insatsledare och rollen som
kommendant av chefen för Livgardet

Bland de militära organisationerna i Stockholm återfinns idag förbandet
Livgardet med Försvarets internationella centrum och Försvarsmusikcentrum i
Kungsängen, och därutöver Militärhögskolan Karlberg och på Östermalm
Högkvarteret vid Lidingövägen Försvarshögskolan på Drottning Kristinas väg samt
Försvarets materielverk och Krigsarkivet på Banérgatan.

Såsom Sveriges huvudstad är Stockholm säte för ett stort antal utländska
ambassader och andra beskickningar, såväl som residens. Staden huserar för
närvarande (2008) 103 ambassader, och 64 länder har ackrediterade ambassadörer,
varav många dock har sina residens i Berlin, Bryssel, Köpenhamn eller London.

De flesta ambassadernas fastigheter är belägna på Östermalm. Några av de största
ligger i Diplomatstaden, mellan Gärdet och Djurgårdsbrunnsviken; USA:s, Norges,
Storbritanniens, Tysklands, Japans, och Finlands ambassader.

Flera av dessa låg tidigare i Lärkstaden, där alltjämt ett flertal ambassader
återfinns, däribland; Botswanas, Brasiliens, Estlands, Iraks, Libyens,
Lettlands, Nigerias, Saudiarabiens, Schweiz, och Serbiens.

En större koncentration av ambassader finns även i Villastaden på Östermalm,
däribland; Tjeckiens, Polens, Rumäniens, Colombias, Bulgariens, Malaysias, och
Thailands ambassader. Tidigare låg även Rysslands ambassad i Villastaden, men
återfinns numer i en stor anläggning i Marieberg på Kungsholmen.



https://sv.wikipedia.org/wiki/Gunhild_Stordalen

Gunhild Anker Stordalen, född Melhus 15 januari 1979 i Haugesund, är en norsk
läkare, filantrop och miljöaktivist. Hon är engagerad i frågor rörande
klimatförändringar, kvinnohälsa och djurskydd och ordförande i Stordalen
Foundation.

Gunhild Melhus växte upp som dotter till en läkare och en civilingenjör i
Muggerud utanför Kongsberg. Enligt en intervju med Dagbladet 2010 växte hon upp
i ett icke-materialistiskt och pacifistiskt hem och engagerade sig tidigt för
miljöfrågor.

Hon utbildade sig till läkare på Oslo Universitet 2000-07 med målet att bli en
framstående kirurg. Under studietiden tjänstgjorde hon som ambulanspersonal,
ägnade sig åt upplysningsarbete kring ungas sexualitet i norska radion NRK och
arbetade även som modell parallellt med sina studier År 2006 mötte hon
affärsmannen och miljöaktivisten Petter Stordalen, vilket kom att innebära en
omfattande kursändring i hennes tidigare så klara livsplaner inom läkaryrket. De
kom efterhand fram till att de delade samma sorts miljöengagemang och strävan
att arbeta för att "rädda världen". År 2010 disputerade hon på
doktorsavhandlingen Molecular studies on bone with focus on fracture healing in
experimental osteoporosis inom ämnena patologi och ortopedi. Två veckor efter
disputationen gifte hon sig med Petter Stordalen.

Paret Stordalens förhållande är ett av de mest omskrivna i norsk
skvallerpressen, sedan det blev offentligt 2006 och 2008 friade Petter
Stordalen. 40-miljonersbröllopet hölls i Marocko den 12 juni 2010. I det
frikostiga bröllopet ingick bland annat chartrande av ett flygplan för alla
gäster och hyra av hotellet La Mamounias alla rum. Ceremonin förrättades av Bob
Geldof.

Gunhild Stordalen är engagerad i styrelserna för bland andra Home Invest, Nordic
Choice Art & Design AS och Nordic Choice Hospitality. Hon är vd för
GreeNudge-stiftelsen och EAT Forum samt styrelseordförande för Stordalen
Foundation.

Hösten 2014 inträffade en dramatisk förändring i hennes liv, då hon insjuknade i
den ovanliga men allvarliga autoimmuna sjukdomen diffus kutan systemisk skleros
med hudförändringar och påverkan på inre organ. I november 2014 valde hon att
genomgå en nyutvecklad, krävande stamcellsbehandling vid universitetssjukhuset i
Utrecht, vilket påverkade parets hela livsföring med maken som oavbrutet stöd på
plats. Behandlingens verkan väntas ta några år till slutligt resultat.

Gunhild Stordalen har uttalat att hennes mål är att "förändra världen", och
tillsammans med Petter Stordalen grundade hon 2011 den filantropiska stiftelsen
The Stordalen Foundation för stöd till forskning och utveckling av miljövänliga
lösningar. Stiftelsen kompletterades sedan av ännu en, GreeNudge, för stöd till
beteendeforskning för att underlätta för människor att kunna göra mer
miljövänliga val i vardagen.

I maj 2014 invigdes hennes nya globala satsning, EAT Forum, med arrangemanget
Eat Stockholm Food Forum, en seminarieserie för forskare, politiker,
näringslivsledare med flera från 28 länder (däribland Bill Clinton) på temat
mat, hälsa och miljö i förening. Detta uppföljdes i september samma år av ett
liknande arrangemang, EATx, i New York i samverkan med Förenta Nationerna och
dess generalsekreterare Ban Ki Moon. Avsikten är att finna nya lösningar för mat
och hälsa för en växande världsbefolkning i samklang med miljön, att göra EAT
Forum till en motsvarighet till World Economic Forum, med årligen återkommande
seminarier etc och med bas i Stockholm.

Utöver sitt engagemang i Stordalenstiftelsen, är Gunhild Stordalen norsk
ambassadör för Earth Hour.

Gunhild Stordalen är en förespråkare för djurskydd. Exempelvis vägrade hon göra
en intervju med tidningen Elle till dess att de ändrade sin policy rörande päls
och hon har proklamerat sin avsky för pälsindustrin vid ett flertal tillfällen.
Stordalen har även ställt upp på modevisningar arrangerade av norska
motsvarigheten till Djurens Rätt, Dyrevernalliansen.

Stordalen har engagerat sig i flera frågor rörande kvinnohälsa. Hon har bland
annat varit taleskvinna för LHL i en kampanj för att öka medvetenheten kring
hjärtsjukdomar som drabbar kvinnor. Hon har även gjort allmänheten uppmärksam på
ämnet i hennes avhandling, benskörhet, vid flera tillfällen.



https://sv.wikipedia.org/wiki/Ramadan

Ramadan (arabiska: رمضان) är i den muslimska kalendern den nionde månaden och en
helig fastemånad som är en av islams fem pelare. Ramadan är den månad under
vilken Koranen först uppenbarades för profeten Muhammed. Under 29 eller 30 dagar
måste alla rättrogna muslimer fasta, det vill säga avhålla sig från att äta,
dricka, röka och ha sexuellt umgänge från gryning till solnedgång (Koranen
2:183-187).

Organisationen Svensk Handel räknade med att ramadan i Sverige årligen omsätter
ungefär en miljard kronor i dagligvaruhandeln.

Genom att från gryning till solnedgång helt avstå från mat, dryck och sex ska
muslimer som deltar i fastan lära sig tålamod och ödmjukhet och öka sitt
medvetande om religionen. De ber till Gud (arabiska: Allah) mer än vanligt och
önskar då förlåtelse för gångna synder och vägledning för att leva rättfärdigt
och rena sig själva genom avhållsamhet och goda gärningar. Alla förväntas
uppträda väl, ge allmosor (zakat), högakta sin familj och undvika våld, ilska,
avundsjuka, småaktighet, girighet och ryktesspridning. Ramadan är också en tid
för festligheter då familjer, släktingar och vänner träffas för att bryta fastan
eller äta sena måltider tillsammans. Företag sponsrar banketter för medarbetare
och kunder. Bättre bemedlade personer dukar upp och delar ut mat till den som
inte har råd eller hinner hem innan solen går ner. Gator och byggnader dekoreras
och påkostade tv-produktioner är mycket populära i många länder. Ramadan följs
av högtiden eid al-fitr.

I arabisk kultur var ramadan namnet på den nionde månaden även före islam. Ordet
kommer från den semitiska roten rmḍ som i ordet ramiḍa eller ar-ramaḍ som
betecknar stark hetta, bränd mark och brist på proviant. Enligt Koranen påkallar
Gud att fastan är obligatorisk "som den också var för de innan er", vilket
enligt en tidig hadith hänvisar till judendomens fasta vid högtiden jom kippur.

Ramadan inleds när månskäran (arabiska Hilāl) skådas. Månskäran framträder
typiskt en dag (eller mer) efter den astronomiska nymånen (som inte kan ses då
solen, månen och jorden ligger på en rak linje) som markerar starten på den nya
månaden, vilket gör att muslimer vanligtvis med god säkerhet kan uppskatta
ramadans början. Meningskiljaktigheter finns dock eftersom traditionen säger att
månen ska siktas med det 'nakna ögat' och var man befinner sig på jorden avgör
när detta är möjligt. Med satellit-tv kan muslimer världen över oavbrutet följa
tidpunkterna i den heliga staden Mekka i Saudiarabien och följa dessa eller
beräkna egna ramadantider utifrån tidszonerna. Andra menar att ramadan börjar då
månskäran först siktas av muslimer oavsett var i världen detta sker. Ytterligare
ett svar, bland flera, är att var och en själv ser månen. Beroende på hur månen
kan ses varar månaden ramadan vanligtvis i 29 eller 30 dagar.

Enligt den gregorianska kalendern flyttas tidpunkten för ramadan tillbaka med
omkring elva dagar varje år eftersom den muslimska kalendern är en månkalender.

Under ramadan ska alla vuxna och friska muslimer från gryning till solnedgång
avhålla sig från mat, dryck, rökning samt sexuella relationer. Genom fastan
(sawm) anses hjärtat styras iväg från världsliga aktiviteter, själen renas och
människor påminnas om hur beroende de är av Gud, vilket antas leda till större
ödmjukhet, sannfärdighet och medvetenhet om det gudomliga i skapelsen. Genom att
själva uppleva fattigdomens prövningar kan muslimer helhjärtat ge allmosan
zakat, den tredje av islams fem pelare. Många barn vänjer sig gradvis vid fastan
genom att till exempel bara avstå från mat och dryck en kortare tid under dagen.
Vissa får lov att stå över fastan, bland annat gamla och sjuka samt gravida
eller ammande kvinnor. Den som annars avstår från fastan eller bryter mot
ramadans regler förväntas under ett senare tillfälle ta igen de missade dagarna.

Muslimer uppmuntras att läsa hela Koranen under ramadan. Koranen är uppdelad i
114 kapitel (suror) och man bör läsa alla kapitel innan ramadan är slut. Somliga
reciterar hela Koranen med särskilda böner som kallas tarawih och som hålls i
moskén varje kväll och då ett helt avsnitt (juz') läses. Avsnitten utgör 1/30 av
koranen så vid månadens slut har hela den heliga boken reciterats.

Ramadan är också en tid då muslimer ska ägna mindre tid åt världsliga
aktiviteter och istället fokusera på självutveckling, rening av själen och
upplysning. På så vis skapas en länk mellan dem själva och Gud genom bön,
åkallan, välgörenhet, goda gärningar, vänlighet och hjälp till andra. Under
denna period betalar man zakat mal som är en summa baserad på ens förmögenhet
(normalt 2,5 procent av förmögenheten). I Sverige bestäms varje år för zakat
al-fitr en summa som man ska ge sista dagen man fastar (75 kr per hushållsmedlem
2011).

Den fastebrytande måltiden på kvällen kallas på arabiska iftar som bokstavligen
betyder frukost. När solen gått ner är det brukligt att först dricka vatten och
äta dadlar samt yoghurt. Detta sker ofta rituellt och enligt Muhammeds föredöme
(sunna) och av praktiska hälsoskäl - i Egypten till exempel ökar under ramadan
inte bara förbrukningen av mat och elektricitet substantiellt utan även av
medikament för matsmältningsproblem. Efter detta dagens första inmundigande
följer tacksägelsebön innan en måltid som i många hem är enkel och består av
frukt och grönsaker tillsammans med traditionella rätter. Numera är iftar ofta
också banketter och små festivaler där familjer och vänner möts men också mer
formella tillställningar som anordnas av företag och andra organisationer. Hela
restauranger och festvåningar kan reserveras för hundratals gäster. Lika vanliga
är välgörenhetsbjudningar, till exempel i moskéer och vid dukade långbord
(mawaed rahman) på gatorna i Kairo, Egypten, där mindre bemedlade bjuds på
dagens första måltid som ofta även inkluderar kött och bönor, och som lika gärna
bevistas av förbipasserande som inte hinner hem till sin egen familj.

Gryningsmåltiden (suhoor, efter arabiska سحور gryningsljuset, och även sehur,
sehri, sahari och sahur) är den måltid som man äter på morgonen innan man skall
börja fasta igen. Den äts under de senare timmarna av natten, helst strax före
början på gryningen.

Ramadan är en viktig högtid för muslimer då det är under denna månad som
"allmaktens", "kraftens", "ödets" eller "härlighetens" natt (laylat al-qadr)
anses ha infallit, sannolikt under det tjugosjätte dygnet i månaden. Det var då
Guds budskap genom ärkeängeln Jibril (Gabriel) började uppenbaras för Muhammed,
vilket sedan nedtecknats i Koranen. Om man ber under denna natt, motsvarar det
1000 månader, enligt Koranens sura 97.

Ramadan avslutas med högtiden eid al-fitr som börjar dagen efter fastemånadens
slut och pågår för en del muslimer upp till fyra dagar.



https://sv.wikipedia.org/wiki/Fentanyl

Fentanyl (varunamn Leptanal, Durogesic, Matrifen, Actiq, Abstral samt
Fentanyl+företagets namn) är en syntetisk opioid, inom sjukvården använd för
smärtlindring.

Ämnets effekt är vid en viss dos identisk med heroin[källa behövs], skillnaden
är att de olika fentanylerna kan vara hundra gånger starkare än morfin per
viktenhet, beroende på exakt sammansättning. En outspädd dos fentanyl är inte
större än ett saltkorn. Effekten av fentanyl varar under ganska kort tid i
jämförelse med heroin, men en del av de derivat som förekommer varar längre tid.

Fentanyl är ett kraftigt smärtstillande medel, effekten är ungefär 100 gånger
starkare än morfin. Det förekommer i sjukvården bland annat som plåster som
sätts på kroppen och som långsamt utsöndrar läkemedlet till kroppen under några
dagar. På så vis fås smärtlindring under lång tid. Det används även som
intravenöst narkosmedel. Fentanyl uppfanns i Belgien på 1950-talet och har
använts inom sjukvården sedan 1960-talet.

Vanliga biverkningar är andningsdepression, kramp i luftstrupens muskulatur och
långsam hjärtrytm. I narkos-sammanhang ska det bara ges av erfaren
narkospersonal som är väl förtrogen med intubationsteknik. Antidot (motmedel mot
andningspåverkan) är naloxon.

Fentanyl är narkotikaklassat och ingår i förteckningen N I i 1961 års allmänna
narkotikakonvention, samt i förteckning II i Sverige.

Fentanyl har använts som missbrukardrog sedan 1970-talet, från början mest i
medicinska kretsar. Flera heroinmissbrukare avled i Sverige år 2003 efter att ha
provat drogen. Sångaren och artisten Prince avled av en överdos av Fentanyl. I
missbrukarkretsar är fentanyl känt som China White eller Drop dead.



https://sv.wikipedia.org/wiki/Eddie_Meduza

Errol Leonard Norstedt, artistnamn Eddie Meduza, född 17 juni 1948 i Örgryte
församling, Göteborg, död 17 januari 2002 i Nöbbele utanför Växjö, var en svensk
kompositör, textförfattare, musiker, komiker, sångare och multiinstrumentalist.
Bland de instrument Norstedt spelade var gitarr, elbas, saxofon, dragspel och
piano.

Norstedt föddes i Örgryte, Göteborg, men kom tidigt till Gislaved i Småland. Han
var son till Mary Pettersson och Stig Norstedt. Han hade fyra syskon, varav
samtliga har olika fäder. Hans barndom präglades av alkoholiserade föräldrar och
ständiga flyttar. När Norstedt var 13 år hade han bott på 30 olika ställen,
bland annat i Mellerud och i Båraryd. Han blev mobbad i skolan och misshandlad
av sin styvfar.

Norstedt drömde tidigt om att bli musiker och köpte sin första gitarr som
15-åring. På 1960-talet spelade han i flera olika band, bland annat Pack of
Losers, ett coverband från Tidaholm som inte rönte några större framgångar.
Under början av 1970-talet förvandlades de till dansbandet Anders Norstedts
orkester. Innan Norstedt försökte sig på en egen karriär försörjde han sig under
senare delen av 1970-talet som låtskrivare till andra dansband, såsom
Streaplers, Trio me' Bumba och Tommy Elfs.

Sin första egna skiva släppte han 1975. Det självbetitlade albumet Errol sålde
dock sämre än förväntat och fick därför ingen uppföljare. 1976, året efter
albumfloppen, kunde man finna hans annonser i herrtidningarna Lektyr och FIB
Aktuellt för kassetten Mannen utan hjärna, utgiven under pseudonymen E. Hitler &
Luftwaffe. Omslag och kassett kopierade han hemma och inspelningen sköttes på
hans egen utrustning. Han drog dock snabbt tillbaka kassetten då han ångrade en
av låtarna och gav istället året efter ut kassetten E Hilter & Luftkaffe nr 1,
som snart följdes av Nr 2.

Efter att ett tag inofficiellt ha kallat sig Eddie Nowels (en medveten
"försvenskning" av "Knowles", för att han skulle kunna behålla sina initialer)
fick han idén till sitt artistnamn Eddie Meduza från ett naturprogram om maneter
(se: Medusa (zoologi)). CBS Records AB kontrakterade honom 1979 för albumet
Eddie Meduza & The Roaring Cadillacs med en femtonårig John Norum på gitarr.
Skivan blev en succé, men Norstedt fortsatte trots detta att ge ut kassetter på
egen hand under sin pseudonym E. Hitler.

Hösten 1981 åtalades Errol Norstedt för rattfylleri och dömdes till en månads
fängelse, som skulle avtjänas på Skänningeanstalten i september 1982. Efter bara
fyra dagar fick han diagnosen "nervsammanbrott" och överfördes istället till
Falbygdsklinikerna i Falköping där han fick vård under den resterande
strafftiden. Nervsammanbrottet var dock simulerat och bara ett sätt att slippa
fängelset.

Norstedt var alkoholiserad men försökte flera gånger sluta dricka. Under turnén
Griståget tillsammans med Svullo 1993 kollapsade Norstedt och fick diagnosen
kammarhypertrofi (förstorat hjärta). Norstedt ändrade livsföring omedelbart,
slutade att dricka och började träna. Trots detta fick Norstedt flera återfall i
sin alkoholism och 2002 avled Norstedt av en hjärtinfarkt. Sonen Anders Norstedt
har berättat att askan efter fadern sommaren 2003 spreds utanför Rossö i
Kosterfjorden, en mil söder om Strömstad.

Det var först efter sin död som han började porträtteras på ett mer seriöst sätt
i medierna genom flera inslag i P1, P3, radiodokumentärer (Mera brännvin) och
har till viss del också fått upprättelse som artist och humorist. Den 3 februari
2010 hade Eleganten från vidderna - Filmen om Eddie Meduza premiär på biografen
Roy under Göteborg International Filmfestival, en film som tagit nära två år att
göra. I författaren Per Hagmans bok Vänner för livet är Eddie Meduza med som
huvudpersonen Eriks farbror, en helt igenom fiktiv figur.[förtydliga]

Norstedt gjorde sig framför allt känd inom raggarrocken med låtar som "Mera
brännvin" och "Volvo" men skrev även mer seriösa rocklåtar som till exempel
"Leader of the rockers", "Goin' back to Oklahoma" och "Honey B". Norstedt skrev
också seriös pop-/rockmusik för sig själv eller andra artister, ofta dansband
som till exempel Trio me' Bumba, Saints, Max Fenders och Streaplers. Bland
låtarna kan nämnas "Tretton år", "Eleganten ifrån vidderna", "Ingen plockar en
maskros", "Midsommarnatt" och "Evert". Många av Norstedts verk nådde också
Svensktoppen, dock oftast med andra artister och grupper. Några exempel är
"Evert" (med Matz-Ztefanz med Lailaz), "Så bjud upp till nästa dans" (Beatmakers
med Boris) och "Ute på vischan" (med Lasse Stefanz).

Under pseudonymen E. Hitler fick Norstedt utlopp för sin mest obscena humor, sin
musikaliska experimentlusta och sina samhällskritiska texter, vilka passade illa
ihop med varumärket Eddie Meduza. Bland dessa verk märks "Den runkande
spårvagnschauffören", "Slicka en fitta", "Vresa upp fetta" och "Fruntimmer sa en
ha å knulla mä". En del paralleller kan här dras till schlagerkompositören
Johnny Bode och med könsrockgrupper som Onkel Kånkel and his kånkelbär med
flera.

Norstedts texter präglas av ett antal teman som ofta återkommer: Sexuell
frustration (till exempel "Nu har min mage blivit stor", "Runkeball", "Vresa upp
fetta, kärringajävel" m.fl.), Fylleri (ofta med en ambivalent inställning där
fylleriets baksidor beskrivs ingående, se till exempel "Julesång", "Alla tiders
fyllekalas", "Mera Brännvin"), och politikerförakt (speciellt mot
socialdemokratin och dess ledare, se till exempel "Såssialdemokraterna", "Göran
Persson i mitt rövhål", "Hoppla lilla åsna", "Kliar mig i röven", men även mot
nykterhetsivrare som centerpartisten Torsten Bengtson, exempelvis "Torsten
hällde brännvin i ett glas åt Karin Söder"). Vidare han en stor mängd sketcher
på temat "den enkle mannen mot samhället" där den enskilde sätter sig upp (och
vinner) mot myndigheter eller överklass (i "Torsten hällde brännvin i ett glas
åt Karin Söder" så förekommer verserna "och systemet det var öppet, trots att
det va' lördag... och man kunde andas, utan att bli häktad". Se även "Eleganten
ifrån vidderna"). Norstedt använde också ofta sina texter för att slå tillbaka
på de journalister som skrev ner hans skivor eller konserter, framförallt var
Mats Olsson en av de som ofta förekom i hans texter (lyssna till "Kuken står på
Mats Olsson", "Mats Olsson runkar kuken", "Mats Olsson är en jävla bög", "Jag
vill ha en Grammis", "Jävla Journalist"). Även Bert Karlsson har av något oklar
anledning "drabbats" av Meduzas texter, i "Bert Karlsson är ett svin". Bert
Karlsson äger numera Meduzas upphovsrättigheter, och efter hans död lovade
Karlsson att arvingarna skulle få del av hans royalties.

Börje Lundin är ett av Eddie Meduzas många alter egon. Under namnet Börje Lundin
framför han ett antal av sina låtar, bland annat "Min epatraktor", "Världens
bäste chaufför", "Ute på vischan" och "Börjes funderingar". Framför allt
förekommer Börje på de två kassetterna "Börje Lundins kräftkalas" samt "Börje
Lundins julafton" men även på LP-utgåvor som "Garagetaper" och "West a fool
away".

Om figuren Börje kan konstateras att han lever på en gård någonstans "ute på
vischan" i Västergötland. Han bor tillsammans med sin bror Sven Lundin.
Återkommande besökare hos bröderna är deras kamrat Ljungbacka-Erik och Lisa, en
kvinna vars relation till de övriga är oklar förutom att den är av sexuell
natur. Enligt obekräftade påståenden talar Börje Lundin den dialekt som
förekommer runt Tidaholm i Västergötland. Börje säger själv att han aldrig gått
i skola, han är inte speciellt allmänbildad, är väldigt dålig på engelska, han
ägnar sig flitigt åt hembränning, vansinneskörning med trimmad epatraktor,
tidelag och andra suspekta verksamheter, men skäms inte alls för något av detta!
Han kan sägas utgöra sinnebilden av en rå, obildad och oborstad bonnläpp. Han
har ett hett humör och tar gärna till nävarna när argumenten tryter, vilket de
ofta gör med tanke på hans intellektuella nivå...

En trummis vid namn Börje Lundin spelade på Eddies fjärde studioalbum Gasen i
botten.

Ett Ljungbacken ligger mellan Tidaholm och Velinga. Eventuellt bor bröderna
Lundin just i Velinga, som är en av flera platser i Tidaholms kommun som
figurerar i Meduzas texter.

Ljungbacken har även haft en kort karriär som stå-uppare. Han är något av Svens
"idol", för det bästa denne vet är när Ljungbacken kommer och hälsar på och
skämtar och berättar saker. Om Ljungbacken inte har någon poäng i sina skämt
(vilket är mycket vanligt) slänger han in ett "roewa("röva")" , varvid Sven,
Börje och Ljungbacken själv gapskrattar.

Greve von Boegroeff är en fiktiv homosexuell skånsk greve. Boegroeff är mest
känd för låtar så som "Jag är bög", "Ta mig i röven, pojkar" och "Sug mig mina
drängar" med flera. Adelssläkten von Boegroeff påstås härstamma från Ryssland.

E. Hitler (ibland "E.Hitler & Luftwaffe") var den pseudonym som Eddie Meduza
använde för att släppa ut de mest knäppa samhällskritiska och snuskiga texterna.
Med sin musikaliska experimentlusta släppte han ut ur sitt huvud bland annat
låtarna: "Slicka en fitta", "Vresa upp fetta" och "Fruntimmer sa en ha å knulla
mä". På kassettbandet där Eddie Meduza och E. Hitler satt och snackade
(Dubbelidioterna) och spelade låtar beskrivs de som ovänner. En lustighet från
denna är låten "Carolas Pattar", som är helt instrumental. Från början höll han
isär E. Hilter från Eddie Meduza. E. Hitler släppte kassetter med snuskiga låtar
och galna sketcher, medan Eddie Meduza var hans pseudonym på LP-skivor med något
seriösare musik för den bredare publiken.

Till skillnad från de andra pseudonymerna som Eddie fantiserade ihop, har E.
Hitler ingen bostad någonstans i verkligheten. Börje, Sven och Ljungbacken bor i
Västergötland, Bob Lewis i "Average in Arkansas" och Greve Von Boegroeff i
Skåne, medan E. Hitler verkar ha bott enbart i Eddies huvud. Han pratar dock
ofta om att han bor i ett "Residens" på en äng, uppe på en höjd, omgärdat av
skog, med en grusgång fram till porten. I sitt residens har han en studio där
han spelar in sina dinga kassetter, och nere i källaren brukar han ha vilda
fester med Luftwaffe och sina övriga gäster och vänner. En av hans
favorithobbyer är att slå ner kronofogdar och andra fordringsägare som kommer
hem till honom för att kräva pengar av honom.

E. Hitler finns med på ett antal av Norstedts kassetter, från 1976-1979 och på
E. Hitler På Dansrotundan (1987). E. Hitler har även en imaginär bror, A.
Hilter. OBS att Norstedt här har kastat om "l" och "t" för att likheten med A
Hitler inte skall bli för tydlig.

Bob Lewis är en pseudonym påhittad av Norstedt tillsammans med teknikern Patrik
Tibell. Bob Lewis medverkar på Eddie Meduzas sista studioalbum Scoop från 2001.
Med ett klingande svengelskt uttal tror han att han kan sjunga som Elvis Presley
fast han inte kan det, men gör ändå sitt bästa. Figuren lär vara bosatt i
"Average in Arkansas" (med uttalet Akan-saw). Bob Lewis var den sista kända
pseudonymfiguren som Eddie Meduza hittade på innan han dog år 2002.

Heter egentligen Jan-Åke Fröjd och var en av Norstedts vänner. Framträdde bland
annat i de filmer som Norstedt producerade under tidigt 1990-tal. Finns även en
låt på Eddie Meduzas tredje album Garagetaper som heter "Smällphete Sigges
hode". Smällphete Sigge framträder även själv på flera av Norstedts kassetter i
följande låtar och sketcher:

En figur som förekommer i diverse kassettband med Norstedt. Efraim Barkbit har
vunnit världsmästerskapen i att prata skit i Uculele i Moçambique 1977 samt har
en fruktansvärd röv, som en hel ladugårdsvägg. Han behärskar även den svåra
konsten att spela musik på rövhålet.

Förekommer för första gången '76 på kassetten E. Hitler & Luftwaffe - Mannen
Utan Hjärna med låtarna "Negerjävel" och "Ta å klipp dig". Figurens namn är
troligtvis inspirerad av kompositören Roger Wallis namn.

Föreståndare för en handelsbod som förekommer i flera av Norstedts låtar. Hakan
bedriver sin näringsverksamhet i Målilla i Småland. En av de produkter som
tillhandahålls i handelsboden är gröna termosar.

Norstedts första album släppt under artistnamnet Eddie Meduza, blev sågat av
många musikrecensenter. Journalisterna Per Bjurman och Mats Olsson har båda
kritiserat Norstedts musik. De två har också som hämnd fått låtar tillägnade sig
på Eddies kassetter. Norstedt var under hela sin livstid svartlistad och
dödskallemärkt, och fick inte spelas i Sveriges radio.[källa behövs] Kultur- och
musikjournalister sågade ständigt hans skivor och konserter, och avfärdade honom
som lägsta formen av buskis och ett skämt. Upprörda politiker, nykterister och
religiösa försökte stoppa och förbjuda honom från att uppträda. Norstedt
uttryckte ofta en frustration över detta. Att han släppt flera skivor med seriös
musik samt med rocklåtar på engelska, tycktes helt komma i skuggan av hans
burleska produktion. Han fick ständigt dras med stämpeln att han enbart sjöng om
brudar, brännvin och bilar. Norstedt kände sig orättvist behandlad av media,
tidningar, recensenter och kom mer och mer att se sig som ett "missförstått
geni". "Det spelar ingen roll vad jag gör, de sågar mig ändå" har han uppgett i
flera intervjuer.

Denna biografiska artikel om en svensk musiker behöver bilder. Har du en
passande fri illustration får du gärna ladda upp den.



https://sv.wikipedia.org/wiki/Viktoria_av_Storbritannien

Alexandrina Viktoria (engelska: Victoria), född 24 maj 1819 i Kensington Palace,
London, död 22 januari 1901 i Osborne House, Isle of Wight, var drottning av
Förenade kungariket Storbritannien och Irland 1837–1901 samt kejsarinna av
Indien 1876–1901. Hon var dotter till Edward av Kent och Viktoria av
Sachsen-Coburg-Saalfeld.

Viktoria regerade i över 63 år. Hon var den första brittiska monarken som även
använde titeln kejsarinna av Indien. Hon blev den sista monarken av Huset
Hannover; hennes efterträdare hörde till Huset Sachsen-Coburg-Gotha.

Under Viktorias tidiga regeringstid befästes Storbritanniens ställning som den
kanske ledande stormakten, och en lång relativt fredlig period kallad Pax
Britannica rådde 1815–1914 i Europa och världen. Den viktorianska tiden var även
höjdpunkten för den industriella revolutionen, en period av betydande sociala,
ekonomiska och tekniska förändringar i Storbritannien. Ett annat inslag var den
snabba expansionen av det Brittiska imperiet. Mot slutet av den viktorianska
eran började dock Storbritanniens ledande ställning att försvagas, som resultat
av bland annat USA:s, Tysklands och Japans snabba utveckling samt
Storbritanniens begynnande industriella stagnation.

Viktorias far, hertigen av Kent och Strathearn var Georg III:s fjärde son. Han,
liksom andra av Georgs söner, gifte sig inte under ungdomen. Den äldste sonen,
prinsen av Wales (den blivande Georg IV), gifte sig, men fick bara en dotter;
Charlotte Augusta. Då hon avled 1817 gifte sig de kvarvarande sönerna till kung
Georg III för att få arvingar (prinsen av Wales och hertigen av York var redan
gifta, men levde inte med sina fruar).

Hertigen av Kent och Strathearn gifte sig med Viktoria av Sachsen-Coburg-Gotha,
syster till Charlottes änkling Leopold av Sachsen-Coburg-Saalfeld och änka efter
Karl av Leiningen. Viktoria, parets enda barn, föddes på Kensington Palace i
London 24 maj 1819. Hon döptes i kupolrummet i Kensington Palace 24 juni 1819 av
Charles Manners-Sutton, ärkebiskop av Canterbury. Hennes gudföräldrar var
prinsregenten, den ryske tsaren (hon fick sitt första namn, Alexandrina, till
hans ära), Charlotte av Württemberg och änkehertiginnan av Sachsen-Coburg-Gotha.

Den unga prinsessan fick namnet Alexandrina Viktoria, men titulerades Hennes
Kunglig Höghet Prinsessan av Kent, och kallades Drina inom familjen. Prinsessan
Viktorias far avled av lunginflammation när hon var åtta månader gammal. Hennes
farfar Georg III avled – blind och psykiskt sjuk – mindre än en vecka senare.
Prinsessans farbror, prinsen av Wales, ärvde därefter kronan under namnet Georg
IV.

Hon undervisades i tyska, engelska, italienska, grekiska, kinesiska, franska,
aritmetik, musik och i favoritämnet historia. Hennes lärare var kyrkoherden
George Davys och guvernanten Louise Lehzen.

Då prinsessan Viktoria av Kent var elva år avled hennes farbror Georg IV
barnlös. Georg III:s andre son, hertigen av York, hade dött barnlös ett par år
tidigare, och tronen ärvdes av Georg III:s tredje son, Vilhelm IV av
Storbritannien. Eftersom den nye kungen också var barnlös, blev den unga
Viktoria närmaste arvinge till tronen. Då engelsk lag under denna tid inte ännu
gjorde några undantag för barnregenter, skulle hon nominellt och formellt ha
styrt riket som om hon vore vuxen (parlamentarismen gjorde dock att andra styrde
i praktiken). För att undvika ett sådant scenario genomdrev parlamentet Regency
Act 1831, där man fastslog att Viktorias mor hertiginnan av Kent och Strathearn
skulle regera som förmyndare under drottningens omyndighetstid. Till skillnad
från i tidigare fall skapade man inget råd för att begränsa förmyndarens makt.

Prinsessan Viktoria mötte sin blivande make Albert av Sachsen-Coburg-Gotha då
hon var sexton år gammal. Prins Albert var Viktorias kusin, hans far var bror
till hennes mor. Prinsessans farbror Vilhelm IV ogillade partiet, men hans
invändningar hindrade inte paret. Många forskare har menat att Prins Albert inte
var förälskad i den unga Viktoria, utan att han gick in i förhållandet med henne
för att öka sin sociala ställning av pliktkänsla mot sin familj. Oavsett Alberts
ursprungliga anledning till att gifta sig med Viktoria kom det att bli ett
väldigt lyckligt äktenskap.

Vilhelm avled sjuttioett år gammal tolv minuter över två på morgonen den 20 juni
1837 och Viktoria ärvde tronen. Den unga drottningen hade just fyllt arton år,
så inget förmyndarskap behövdes. Enligt salisk lag (tysk och fransk romersk
rätt) kunde inte en kvinna styra över kungariket Hannover, ett rike som hade
delat monark med Storbritannien sedan 1714. Hannover gick alltså inte till
Viktoria, utan till hennes farbror hertigen av Cumberland och Teviotdale, som
blev Ernst August I av Hannover. Då den unga drottningen vid denna tid
fortfarande var ogift och barnlös, blev Ernst August hennes presumtiva
tronföljare fram till att hennes första barn föddes 1840.

Då Viktoria tillträdde tronen hade whigpartiet suttit i regeringsställning sedan
1830, utom i korta perioder. Whigs premiärminister Lord Melbourne, blev en
betydelsefull person i den politiskt oerfarna drottningens liv och hon litade på
hans råd. (Somliga kallade Viktoria ”Mrs Melbourne”.)

Melbourneministären blev dock inte långlivad vid makten; den blev allt mindre
populär och hade stora svårigheter att styra de brittiska kolonierna. I Kanada
mötte Storbritannien motstånd (se Upproren 1837) och i Jamaica hade den
lagstiftande församlingen protesterat mot brittisk politik genom att inte
instifta några lagar.

Drottningen gav därefter Sir Robert Peel, en torypolitiker, uppdraget att bilda
en ny ministär, men drabbades av en kris som blev känd som the Bedchamber Crisis
(Sängkammarkrisen). Vid denna tid var det brukligt att förordnanden i det
kungliga hushållet baserades på politiska poster (alltså att premiärministern
utsåg personer till hovet baserat på politisk tillhörighet). Många av
drottningens hovdamer var hustrur till whigpolitiker, men Sir Robert Peel hade
för avsikt att byta ut dem mot toryfruar. Viktoria vägrade, då hon betraktade
många av dessa damer som personliga vänner snarare än medlemmar av en
ceremoniell institution. Sir Robert Peel kände att han inte kunde regera under
drottningens inskränkningar och lät Melbourne återinsättas på posten.

Drottningen gifte sig med prins Albert 10 februari 1840 i det kungliga kapellet
i St. James’s Palace; fyra dagar tidigare gav hon honom titeln His Royal
Highness (Hans Kunglig Höghet). Prins Albert var allmänt känd som prinsgemål,
även om han officiellt inte fick titeln förrän 1857. Prins Albert fick aldrig
pärvärdighet.

Under Viktorias första graviditet försökte artonårige Edward Oxford att skjuta
drottningen då hon åkte i en vagn tillsammans med Albert i London. Oxford sköt
två gånger, men missade. Han anklagades för högförräderi, men friades på grund
av sinnessjukdom. Hans åberopande ifrågasattes av många, Oxford kan bara ha
försökt att bli berömd. Många hävdade att det låg en chartistkonspiration bakom
mordförsöket; andra menade att det kunnat vara en kupp av anhängare till kungen
av Hannover. Konspirationsteorierna ledde till en våg av patriotism och
lojalitet.

Skottdramat påverkade inte drottningens hälsa eller graviditet. Det kungliga
parets första barn, Viktoria, föddes 21 november 1840. Åtta barn till skulle
komma att födas under det mycket lyckliga äktenskapet mellan Viktoria och prins
Albert. Albert var inte bara Viktorias partner utan även en betydelsefull
politisk rådgivare, och ersatte Lord Melbourne som den dominerande personen i
hennes liv. Efter att hon funnit en make var hon inte längre beroende av
whigdamerna vid hovet för sällskap. Då whigpartiet under Melbournes ledning
förlorade valet 1841 och ersattes av tories under Peels ledning, upprepades inte
the Bedchamber Crisis. Viktoria fortsatte i hemlighet att korrespondera med Lord
Melbourne, vars inflytande dock minskade medan prins Alberts ökade.

13 juni 1842 gjorde Viktoria sin första tågresa från Slough railway station
(nära Windsor Castle) till Bishop’s Bridge, nära Paddington (i London), i en
särskild kunglig vagn från Great Western Railway. Hon reste tillsammans med
maken och ingenjören Isambard Kingdom Brunel.

Tre mordförsök på drottningen inträffade under 1842. 29 maj i St. James’s Park
avlossade John Francis en pistol mot drottningens vagn (troligen för att bli
känd), men greps omedelbart av poliskonstapel William Trounce. Francis dömdes
för högförräderi, men dödsdomen omvandlades till deportering på livstid. Prins
Albert ansåg att frikännandet av Oxford 1840 hade uppmuntrat till fler
mordförsök. 3 juli, bara några dagar efter att Francis' dom omvandlats, försökte
en annan pojke, John William Bean, att skjuta drottningen. Även om hans vapen
inte var laddat med något annat än papper och tobak, var det ändå ett brott som
kunde bestraffas med döden. Prins Albert tyckte att ett sådant straff skulle
vara för hårt och uppmuntrade parlamentet att genomdriva en lag, vilken innebar
att den som siktade med ett skjutvapen mot drottningen, anföll henne, slängde
något på henne eller uppvisade ett skjutvapen eller något annat farligt vapen i
hennes närhet i syfte att skrämma henne skulle bestraffas med sju års fängelse
och pryglas. Bean dömdes till arton månaders fängelse, men varken han eller
någon annan som i framtiden brutit mot den lagen, pryglades.

Peels ministär stod inför en kris rörande hävandet av Corn Laws
(spannmålslagarna). Många torypolitiker (även kända som de konservativa) var
emot upphävandet, men vissa av dem, (”peeliterna”) och de flesta whigpolitiker
stödde det. Peel avgick 1846, efter att parlamentet med knapp marginal gått med
på att upphäva lagarna, och ersattes av Lord John Russell. Russells ministär
ogillades av drottningen, fastän den bestod av whigpolitiker. Hon ogillade
främst utrikesministern, Lord Palmerston, som ofta agerade utan att först ha
rådgjort med kabinettet, premiärministern eller drottningen. 1849 framförde hon
klagomål till Lord Russell om att Palmerston hade skickat officiella dokument
till utländska ledare utan hennes kännedom. Hon upprepade sin protest 1850, men
till ingen nytta. Lord Palmerston avsattes först 1851 då han hade givit
Louis-Napoleon Bonapartes statskupp den brittiska regeringens godkännande utan
att först ha diskuterat med premiärministern.

Perioden då Russell var premiärminister kom även att vara bekymmersam för
drottningen personligen. 1849 försökte en arbetslös och missnöjd irländare vid
namn William Hamilton skrämma drottningen genom att avfyra en krutfylld pistol i
hennes närvaro. Hamilton åtalades enligt lagen från 1842. Han erkände sig
skyldig och fick maxstraffet, sju års deportering. 1850 blev drottningen sårad
då hon angreps av Robert Pate, en möjligen sinnessjuk före detta arméofficer.
När Viktoria åkte i sin vagn slog Pate till henne med sin käpp, förstörde hennes
bahytt och gav henne blåmärken. Pate misslyckades i sin rättegång att bevisa
sinnessjukdom och dömdes till samma straff som Hamilton.

Den unga drottning Victoria förälskade sig i ön Irland och valde att semestra i
Killarney i Kerry, vilket ledde till att platsen blev en av 1800-talets
populäraste turistorter. Hennes kärlek till ön besvarades till en början av
irländsk värme mot den unga drottningen. 1845 drabbades Irland av svår
potatismissväxt i över fyra år vilket tog över en miljon människoliv och
orsakade att ytterligare en miljon irländare emigrerade. Drottningen donerade
personligen 5000 pund och var inblandad i olika välgörenhetsprojekt mot den
irländska potatissvälten. Trots detta påverkades drottningens popularitet då
Russellministärens politik anklagades för förvärra svälten. Bland extrema
republikaner kom Viktoria att kallas ”Svältdrottningen” och myter spreds om att
hon inte donerat mer än 5 pund till insatser mot svältkatastrofen.

Viktorias första officiella besök i Irland 1849 arrangerades av Lord Clarendon,
lordlöjtnant av Irland och chef för den brittiska administrationen, som ett
försök att både flytta fokus från svälten, men även för att genom drottningens
besök uppmärksamma brittiska politiker på hur allvarlig krisen i Irland var.
Trots den negativa effekt som svälten hade på drottningens popularitet, var hon
fortfarande tillräckligt populär för att nationalisterna avslutade partimöten
med att sjunga God Save the Queen. Under 1870- och 1880-talet hade dock
monarkins ställning i Irland minskat väsentligt, delvis på grund av att Viktoria
vägrade att besöka Irland i protest mot att Dublins stadsstyrelse vägrade att
gratulera hennes son prinsen av Wales då han gifte sig med Alexandra av Danmark,
eller gratulera det kungliga paret vid deras äldste son Albert Victors födelse.

Viktoria motsatte sig idén att bygga ett kungligt residens i Irland, trots
upprepade påtryckningar från flera premiärministrar och lordlöjtnanter och även
från den kungliga familjen. Lord Midleton, tidigare partiledare för Irish
Unionist Party, beskrev 1930 i sina memoarer Ireland: Dupe or Heroine? detta
beslut som katastrofalt för monarkin och för det brittiska styret över Irland.

Drottningen besökte Irland sista gången 1900, då hon kom för att vädja till
irländarna att gå med i den brittiska armén och strida i Boerkriget.
Nationalister, ledda av Arthur Griffith protesterade mot drottningens besök och
grundade en organisation kallad Cumann na nGaedheal för att ena motståndet. Fem
år senare använde Griffith dessa kontakter för att bilda en ny politisk rörelse,
Sinn Féin.

Den första världsutställningen, känd som Den stora utställningen, organiserades
av prins Albert och invigdes av drottningen 1 maj 1851. Trots mångas farhågor
blev den en enorm succé, vars intäkter kunde användas till uppförandet av South
Kensington Museum (senare ändrat till Victoria and Albert Museum).

Lord John Russells ministär föll samman 1852 och han ersattes av den
konservative Lord Derby. Lord Derby stannade dock inte vid makten särskilt
länge. Han misslyckades att behålla majoriteten i parlamentet och avgick mindre
än ett år efter att han tillträtt. Under denna tid var Viktoria angelägen om att
sätta stopp för svaga regeringar. Både drottningen och hennes make stödde
kraftfullt bildandet av en stark koalitionsregering mellan whigpartiet och de
peelitiska torypolitikerna. En sådan ministär skapades under ledning av peeliten
Lord Aberdeen.

En av de viktigaste handlingarna den nya regeringen utförde var att
Storbritannien gick med i Krimkriget 1854 på Osmanska rikets sida mot Ryssland.
Innan Storbritannien gick med i kriget florerade rykten om att drottningen och
prins Albert föredrog den ryska sidan, vilket minskade kungaparets popularitet.
Viktoria stödde dock otvetydigt trupperna och efter krigets slut instiftade hon
Viktoriakorset, en utmärkelse för mod.

Lord Aberdeen ifrågasattes av många för sitt sätt att sköta Krimkriget och han
avgick 1855 och ersattes av Lord Palmerston, som drottningen hade försonats med.
Palmerston tvingades också att avgå på grund av impopulära åtgärder under en
militär konflikt, det andra opiumkriget 1857. Han ersattes av Lord Derby. Under
dennes tid utbröt Sepoyupproret mot Brittiska Östindiska Kompaniets styre över
Indien. Efter att upproret krossats sattes Indiens styre direkt under kronan
(även om titeln ”kejsarinna av Indien” inte omedelbart instiftades). Derby
misslyckades även under sin andra regeringsperiod och Palmerston återinsattes
1859.

Prins Albert avled i tyfus 1861, vilket gjorde Viktoria förkrossad, varpå hon
gick in i ett halvpermanent sorgetillstånd och bar svart under resten av sitt
liv. Hon undvek offentligheten och satte knappt sin fot i London under de
följande åren. Hennes isolering gav henne öknamnet ”Widow of Windsor” (Änkan på
Windsor Castle). Hon betraktade sin son Edvard som en oansvarig och indiskret
playboy och anklagade honom för faderns död, eftersom prins Albert blev sjuk
efter ett besök hos sonen.

Viktoria kom mer och mer att anförtro sig till den skotske betjänten John Brown,
och det har påståtts att de utvecklade ett kärleksförhållande eller till och med
ingick ett hemligt äktenskap. I en nyligen funnen dagbok berättas att
drottningens privata hovman på sin dödsbädd ska ha bekänt för en politiker att
han hade närvarat vid en hemlig vigsel mellan Viktoria och John Brown. Alla
historiker litar dock inte på denna dagboks trovärdighet. I vilket fall som
helst hade Viktoria, efter sitt önskemål, två minnessaker med sig då hennes lik
lades i kistan: bredvid henne en av Alberts morgonrockar och i vänstra handen en
hårlock från Brown och ett porträtt av honom. Ryktena om en affär och äktenskap
gav Viktoria öknamnet ”Mrs Brown”.

Viktorias isolering ledde till att stödet för monarkin minskade kraftigt, och
den republikanska rörelsen växte. Även om hon utförde sina officiella plikter,
deltog hon inte alls i landets styre och förblev i avskildhet på sina kungliga
residens, på Balmoral i Skottland eller på Osborne House på Isle of Wight. Under
tiden drevs en av 1800-talets viktigaste nya lagar, 1867 års valreform, igenom i
parlamentet. Lord Palmerston var starkt emot valreformen, men hans ministär
avslutades vid hans död 1865. Han efterträddes av Lord Russell (den tidigare
Lord John Russell), och sedan av Lord Derby, under vars regeringstid reformen
genomfördes.

1868 blev den konservative Benjamin Disraeli premiärminister. Han skulle senare
bli Viktorias favoritpremiärminister. Hans regering föll dock snart och han
efterträddes av William Ewart Gladstone, en medlem av Liberal Party (som
koalitionen mellan whigs och peeliter nu kallades). Gladstone blev känd för att
vara i strid med både Viktoria och Disraeli under sin politiska karriär. Vid ett
tillfälle sade drottningen att hon upplevde att Gladstone tilltalade henne som
vore hon ett massmöte. Hon ogillade Gladstone och hans politik lika mycket som
hon beundrade Disraeli. Det var under Gladstones regering, i början av
1870-talet, som drottningen gradvis började träda fram från sitt tillstånd av
sorg och isolering. Med uppmuntran från sin familj blev hon mer aktiv.

1872 genomlevde Viktoria sitt sjätte attentat med skjutvapen. När hon steg ned
från sin vagn, rusade en sjuttonårig irländare, Arthur O'Connor, mot henne, med
en pistol i ena handen och med en framställning om att befria irländska fångar i
den andra. Pistolen var inte laddad och ynglingens mål var troligen att skrämma
Viktoria till att godkänna framställningen. John Brown, som var vid drottningens
sida, slog pojken till marken innan Viktoria ens hade hunnit se pistolen. Han
belönades med guldmedalj för sitt mod. O'Connor dömdes till deportation och
kroppsbestraffning, i enlighet med lagen från 1842, men Viktoria efterskänkte
den senare delen av straffet.

Disraeli återkom till makten 1874, en imperialistisk stämning omfattades av
många i landet, däribland den nye premiärministern och drottningen, liksom många
ute i Europa. 1871 hade Kejsardömet Tyskland utropats, och Viktorias äldsta
dotter var gift med dess kronprins, så att hon någon gång skulle bli kejsarinna
och därmed ha högre rang än hennes betydligt mäktigare mor. För att förhindra en
sådan diplomatisk anomali antog parlamentet en ny lag om kungliga titlar 1876,
som gav drottningen titeln ”Kejsarinna av Indien”. Viktoria belönade sin
premiärminister genom att snabba på hans utnämning till earl så att han blev
earl av Beaconsfield medan han fortfarande satt vid makten.

Lord Beaconsfields regering föll 1880 när liberalerna vann valet. Gladstone hade
lämnat ledningen för liberalerna fyra år tidigare och drottningen erbjöd Lord
Hartington, liberalernas ledare i underhuset, att bilda regering. Hartington
avböjde emellertid och hävdade att ingen liberal regering kunder fungera utan
Gladstone och att han inte skulle arbeta under någon annan. Viktoria kunde inte
göra mycket annat än att utse Gladstone till premiärminister.

Det sista mordförsöket mot Viktoria skedde 1882. En psykiskt sjuk skotte,
Roderick Maclean, avfyrade en kula mot drottningen när hon satt i sin vagn, men
missade. Sedan 1842 hade varje person som försökte angripa drottningen blivit
straffad för en förseelse som kunde ge sju års fångläger, men Maclean åtalades
för högförräderi, som kunde bestraffas med döden. Han frikändes då han befanns
ha varit sinnessjuk och fördes till sinnessjukhus. Viktoria uttryckte irritation
över domen ”ej skyldig, utan vansinnig” och uppmuntrade införandet av utlåtandet
”skyldig, men vansinnig” året därpå.

Viktorias konflikter med Gladstone fortsatte under hennes senare år. Hon blev
tvungen att acceptera hans förslag till valreformer, inklusive
folkrepresentationsakten 1884, som utökade antalet röstberättigade kraftigt.
Gladstones regering föll 1885 och ersattes av en regering ledd av en
konservativ, Lord Salisbury. Gladstone återkom till makten 1886 och framlade då
ett lagförslag om irländskt självstyre, som syftade till att ge Irland ett eget
parlament. Viktoria motsatte sig lagförslaget, som hon ansåg skulle underminera
imperiet. När underhuset förkastade lagförslaget avgick Gladstone och Viktoria
kunde utnämna Lord Salisbury till att åter bli premiärminister.

1887 firade Storbritannien Viktorias 50-årsjubileum som regent. 20 juni 1887
hölls en bankett där femtio europeiska kungar och prinsar var inbjudna. Även om
hon inte kunde varit medveten om det, hade irländska frihetskämpar planerat att
spränga Westminster Abbey medan drottningen besökte en tacksägelsegudstjänst.
Detta mordförsök kom att kallas ”The Jubilee Plot” (jubileumskomplotten) när det
blev känt. Nästa dag deltog hon i en procession som, med Mark Twains ord,
”sträckte sig utom synhåll i båda riktningarna”. Vid denna tid var Viktoria en
extremt populär monark. Ryktena kring det påstådda förhållandet med hennes
tjänare hade tystnat efter John Browns död 1883, vilket tillät drottningen att
uppfattas som en moralsymbol.

Viktoria tvingades 1892 att ytterligare en gång utstå en regering ledd av
William Ewart Gladstone. Efter att det sista av hans lagförslag om irländskt
självstyre nedröstats, gick han i pension 1894, och ersattes av den
imperialistiske liberalen Lord Rosebery. Lord Rosebery efterträddes sedan, år
1895, av Lord Salisbury, som tjänstgjorde under resten av Viktorias
regeringstid.

Den 22 september 1896 gick Viktoria om Georg III som den längst sittande
monarken i engelsk, skotsk eller brittisk historia. I enlighet med drottningens
önskan, firades detta offentligt först 1897, då hon firade sextio år som regent.
Kolonialministern Joseph Chamberlain föreslog att jubileet skulle firas som en
festival för det brittiska imperiet. Därför bjöds alla premiärministrar från de
självstyrande kolonierna in, tillsammans med sina familjer. Drottningen deltog i
en procession med trupper från alla brittiska kolonier och territorier,
tillsammans med soldater från indiska furstar och hövdingar (som alla var
underordnade Viktoria i egenskap av Indiens kejsarinna). Sextioårsjubileet var
ett tillfälle som kännetecknades av en ström av tillgivenhet mot den åldrande
drottningen, som vid denna tid var rullstolsburen.

Under Viktorias sista år var Storbritannien inblandat i Boerkriget, vilket fick
starkt stöd av drottningen. Hennes privatliv drabbades av flera tragedier,
däribland hennes son hertigen av Sachsen-Coburg-Gothas död och hennes dotter,
kejsarinnan av Tysklands dödliga sjukdom och två barnbarns död. Hennes sista
ceremoniella offentliga handling skedde 1899, då hon lade grundstenen till South
Kensington Museum, som sedan kom att bli Victoria and Albert Museum.

Hon tillbringade julen på Osborne House (vilket Prins Albert själv hade ritat)
på Isle of Wight, som hon brukade göra, sedan hon blev änka. Hon avled i
sviterna av en blodpropp i hjärnan (klockan 18.30) den 22 januari 1901, efter
att ha regerat i sextiotre år, sju månader och två dagar, ett rekord bland
brittiska monarker på den tiden. Den 9 september 2015 slogs rekordet av
Elizabeth II. Hon begravdes 2 februari, efter tre dagar på lit-de-parade, på
Frogmore Mausoleum bredvid sin make.

Viktoria efterträddes av sin äldste son, som blev kung Edvard VII. Viktorias död
avslutade huset Hannovers styre över Storbritannien, ty Edvard VII tillhörde,
liksom sin far, prins Albert, huset Sachsen-Coburg-Gotha. Edvard VII:s son och
efterträdare Georg V ändrade kungahusets namn till Windsor under första
världskriget, eftersom Sachsen-Coburg-Gotha förknippades med Storbritanniens
fiende under kriget, Tyskland, lett av Viktorias barnbarn Vilhelm II.

Drottning Viktoria var Storbritanniens första moderna regent. Tidigare regenter
hade varit aktivt inblandade i utövandet av regeringsmakten. En serie juridiska
reformer ledde till att underhusets makt ökade på bekostnad av överhuset och
monarken, vars roll blev mer symbolisk. Sedan Viktorias tid har regenten haft,
med Walter Bagehots ord, ”rätt att bli rådfrågad, rätt att ge råd och rätt att
varna”.

Viktorias regentskap blev mer symboliskt än politiskt, med stark tonvikt på
moralfrågor och familjevärden, i kontrast till de sexuella, ekonomiska och
personliga skandaler som hade sammankopplats med tidigare medlemmar av Huset
Hannover och som hade dragit vanrykte över monarkin. Under Viktorias regering
uppstod i Storbritannien idén om ”familjemonarkin”, vilken den spirande
medelklassen kunde identifiera sig med.

Internationellt var Viktoria en betydande figur, inte bara i framtoning eller i
termer av Storbritanniens inflytande genom imperiet, utan även på grund av
släktskapsband genom Europas kungafamiljer, vilket gav henne smeknamnet ”Europas
mormor”. Ett exempel på denna ställning kan ses i det faktum att tre av de
viktigaste regenterna över länder som var inblandade på motsatta sidor i första
världskriget antingen själva var barnbarn till Viktoria eller gifta med ett av
hennes barnbarn. Åtta av Viktorias nio barn gifte sig med medlemmar av
europeiska kungafamiljer, och den resterande, prinsessan Louise, gifte sig med
en skotsk hertig.

Viktoria var den första kända bäraren av blödarsjuka i kungaätten, men det är
oklart hur hon ådrog sig detta. Hon kan ha fått det som en följd av en
spermiemutation, då hennes far var femtiotvå år gammal när Viktoria
koncipierades. Det har också ryktats om att hertigen av Kent inte var Viktorias
biologiske far, och att hon i själva verket var dotter till sin mors
irländskfödde privatsekreterare och påstådda älskare, Sir John Conroy. Samtidigt
som det finns tecken som tyder på att ett förhållande förelåg mellan hertiginnan
och Conroy (Viktoria själv hävdade inför hertigen av Wellington att hon hade
bevittnat en incident mellan dem) finns inget i Conroys sjukdomshistoria som
tyder på att det skulle ha funnits blödarsjuka i hans familj, och blödarsjuka
brukar normalt inte vara ärftligt på faderns sida. Det är betydligt troligare
att hon fick det från sin mor, även om det inte finns någon känd historia av
blödarsjuka i hennes mors släkt. Även om Viktoria själv inte drabbades av
sjukdomen överförde hon den till prinsessan Alice och prinsessan Beatrice som
bar den, och prins Leopold som drabbades av sjukdomen.

År 2007 är de följande europeiska regenterna och före detta regenterna ättlingar
till Viktoria: drottningen av Storbritannien, kungen av Norge, kungen av
Sverige, drottningen av Danmark, kungen av Spanien, kungen av Grekland (avsatt)
och kungen av Rumänien (avsatt).

Drottning Viktoria upplevde impopularitet under de första åren som änka, men
blev senare mycket omtyckt under 1880-talet och 1890-talet. 2002 gjorde
televisionsbolaget BBC en undersökning och en lista över de 100 främsta
britterna genom tiderna där drottning Viktoria kom på artonde plats.

Några nymodigheter under den viktorianska eran var frimärken, varav det första,
One Penny Black som gavs ut 1840, hade en bild av drottningen, och järnvägen,
som Viktoria var den första brittiska regenten som åkte med.

Flera platser i världen har uppkallats efter Viktoria, däribland två australiska
delstater, (Victoria och Queensland), huvudstäderna i British Columbia och
Saskatchewan i Kanada, huvudstaden på Seychellerna, Kanadas näst största ö, en
öken i Australien, Afrikas största sjö och Victoriafallen.

Drottning Viktoria är fortfarande den mest firade brittiska regenten i historien
och har statyer till sin ära över hela brittiska imperiet. Den mest framträdande
statyn är Victoria Memorial utanför Buckingham Palace, som byggdes som en del i
omformningen av slottets fasad ett årtionde efter hennes död.



https://sv.wikipedia.org/wiki/Ernst_Rolf

Ernst Ragnar Rolf, ursprungligen Johansson, född den 20 januari 1891 i Falun,
död den 25 december 1932 i Stockholm, var en svensk sångare, skådespelare och
revykung.

Ernst Ragnar Johansson föddes i Falun. Fadern var skräddare och familjen bodde
på en liten gård i Elsborg, nära Falu koppargruva. Rolf var ett musikaliskt barn
och uppträdde ofta på IOGT tillsammans med sin äldre bror Birger, som spelade
piano.

Hösten 1906 började han arbeta på postorderfirman Åhlén & Holm i Insjön. Han
blev här bekant med tryckeriföreståndaren Ragnar Åkerblom, som skrev lokalrevyer
och uppträdde som bondkomiker. Ragnar Johansson och Ragnar Åkerblom blev senare
partner i artistduon Hammarlund & Schröder.

Redan året därpå, 1907, slutade han på Åhlén & Holm, bytte namn till Ernst Rolf
och började turnera som skådespelare och vissångare. Ernst Rolf hade en förmåga
att hitta melodier som fastnade i folks sinnen. Många av våra vanligaste
allsånger kommer just från Ernst Rolf-revyerna. Hit kan räknas Ju mer vi är
tillsammans … och Jag är ute när gumman min är inne.

Bland dem som författat texter åt Ernst Rolf finns pseudonymerna Herr Dardanell,
Berco, Nils-Georg, Gösta Stevens och Dix Dennie. Rolf skivdebuterade den 12
oktober 1910 med tre titlar på bolaget Gramophone, som var en föregångare till
His Master's Voice. Han blev en av sin tids mest produktiva grammofonartister.
Enligt en 1991 utgiven diskografi gjorde han sammanlagt 851 skivinspelningar.
Under senare delen av sin karriär var han uteslutande knuten till det stora
bolaget Odeon.

1 januari 1924 hade revyn Lyckolandet premiär på Oscarsteatern. Den innebar för
Sverige, enligt NE, en helt ny teaterform där kabaré blandades med amerikansk
show.

Utöver sina revyer medverkade Rolf i ett fåtal filmer, däribland en
filmatisering av det populära lustspelet Styrman Karlssons flammor (1925). Hans
skådespelartalang var dock begränsad, och filmen gav honom inte möjlighet att
använda den förmåga till direktkontakt med publiken som var en av hans stora
sceniska talanger. Rolf var också affärsman och drev eget musikförlag samt två
egna kortlivade skivbolag: Rolf Winner Succès (1918–20) och Rolf Succés
(1919–20).

Ernst Rolf var son till skräddaren Klas Albert Johansson och Emma Karolina
Wikström. Han var gift tre gånger. Första gången gifte han sig den 30 mars 1916
i Kristiania med Margit Strugstad (1881–1955) från Trondheim, Norge, dotter till
generalmajoren Oscar Sigvald Julius Strugstad och Hilda Louise Andersen. Med
henne fick han barnen Sven-Erik Rolf 1917 och Ann-Mari 1919 (död 2005). Detta
äktenskap upplöstes 1924. Ann-Mari Strugstad Rolf var 1951–1960 gift med norske
filmaren Per Høst.

Andra gången gifte han sig den 28 juni 1924 i Vansö med kostymtecknaren Gueye
Rolf (1902-1973), dotter till musikfanjunkaren Gustaf Knut Leonard Wetterstrand
och Rosa Giovannina Bragoli. Tillsammans fick de sonen Lars Rolf 1923.
Äktenskapet upplöstes 1927.

Tredje gången gifte han sig den 9 september 1930 i Stockholm med skådespelerskan
Tutta Rolf (1907-1994), dotter till montören Bernhard Ingvald Benrntsen och
Karen Andersen. De fick 1931 sonen Tom Rolf som blev filmredigerare i Hollywood.

Ernst Rolf avled juldagen 1932 av lunginflammation som han ådragit sig vid ett
avbrutet försök att begå självmord genom att dränka sig. Begravningståget genom
Stockholm drog enorma mängder sörjande åskådare. Rolf är begravd på Norra
begravningsplatsen i Stockholm.

1983 gjordes en nordisk samproduktion om Ernst Rolfs liv; Lykkeland. TV-serien i
tre delar sändes på NRK i december 1983 och i svensk TV i januari 1984.

Sommaren 1985 öppnades Rolfs barndomshem i Falun för allmänheten under namnet
Ernst Rolf-gården.



https://sv.wikipedia.org/wiki/Ortnamn_i_Uppland

Ortnamn i Uppland kan, liksom övriga svenska ortnamn, delas upp i naturnamn och
kulturnamn. Kulturnamnen är ofta bebyggelsenamn med efterled där bebyggelsen
beskrivs, såsom -by (Knutby), -torp (Husbytorp) och -tuna (Ultuna).

Vissa ortnamn är speciella för Uppland och delar av omgivande landskap. Exempel
på detta är namn som har efterleden -sta och -tuna. Ortnamnen i Uppland är, som
i alla andra landskap i Sverige, dels osammansatta ortnamn och dels sammansatta.
Av de sammansatta ortnamnen har de flesta två ordled, förled och efterled.

Några av de osammansatta namnen är enstaviga, som till exempel Bro och Harg.
Andra är tvåstaviga som till exempel Kulla, Länna. Ändelsen -a betecknar ofta
pluralis. Av de sammansatta ortnamnen har de flesta två ordled, förled och
efterled, som till exempel Knivsta och Väddö, men det finns också namn med tre
ordled, som Rydboholm och Österbybruk.

Ortnamn eller toponymer är namn på geografiska företeelser och ortnamnen kan
delas upp i bebyggelsenamn och naturnamn.

En språkvetenskaplig definition är att "ett ortnamn är ett språkligt uttryck som
i en viss namnbrukarkrets är knutet till en bestämd plats".

Alla ortnamn delas upp i två huvudkategorier: naturnamn och kulturnamn.
Kulturnamnen kan indelas tre kategorier: ägonamn, bebyggelsenamn och namn på
artefakter. Naturnamn är namn på vattendrag, sjöar, skogar o.s.v. Ägonamn är
namn på mark som används för jordbruk och boskapsskötsel, till exempel åkrar,
ängar och hagar. Bebyggelsenamn är namn på tätorter, byar, gårdar, bygder med
mera. Artefaktnamn är namn på broar, hamnar, gruvor, gravhögar m.m.
Bebyggelsenamn kan vara primära eller sekundära. Primära bebyggelsenamn avser
bebyggelse redan från början, till exempel de som slutar på -by (som Hammarby),
eller -torp (som Brotorp). Sekundära bebyggelsenamn har inte från början
betecknat bebyggelse. Dessa bebyggelsenamn har ursprungligen varit naturnamn,
ägonamn eller artefaktnamn. Exempel på sådan ortnamn i Uppland är Söderfors,
Rånäs, Edsbro med flera.

Stadens tidigaste namn var Östra Aros, där Aros (det ursprungliga namnet)
betyder åmynning och syftar på Fyrisåns utlopp i Mälaren. Östra tillades för att
skilja orten från Västra Aros (Västerås). Orten Uppsala (ub salum, 900-talets
slut, dvs. Upsalum) låg norr om Östra Aros och den var från 1164 säte för
ärkebiskopen. När ärkebiskopssätet ungefär 1273 flyttades till Östra Aros följde
namnet Uppsala med och Östra Aros blev Uppsala. Den ort som förut hade namnet
Uppsala fick heta Gamla Uppsala. Namnet Uppsala har tillkommit som jämförelse
med den tidigare byn Sala (den nuvarande stadsdelen Sala backe). Upp- betyder
'det längre upp belägna Sala'. Sala är pluralis av sal, som har tolkats på två
olika sätt. En tolkning är att det betyder 'enklare byggnad' och en annan
tolkning är 'festhall'.

Sedan järnmalm började brytas i Dannemora gruvor i slutet av 1400-talet eller i
början av 1500-talet började ett antal järnbruk att grundas i den östra delen av
Uppland.

De ortnamn som har namnet på en fornnordisk gud eller gudinna i sitt förled
kallas teofora ortnamn. Tillsammans med övriga ortnamn som syftar på gudadyrkan
benämns de sakrala ortnamn.

Namn med efterledet -eke: Onsike (Odhenseke 1409), Odens ekskog. Helke (Helgheke
1447), troligen ’den heliga ekskogen’.

Namn med efterledet -harg: Ordet harg kan i vissa ortnamn betyda 'helgedom,
kultplats'. Så är fallet med Odensala (Othinsharg 1286).

Man kan räkna med att efterledet -lunda har betydelsen 'helig lund' när den
förekommer tillsammans med ett gudanamn.



https://sv.wikipedia.org/wiki/Peter_Forsberg

Peter Mattias "Foppa" Forsberg, född 20 juli 1973 i Domsjö i Själevads
församling, är en svensk före detta professionell ishockeyspelare. Många
framhåller Forsberg som en av Sveriges bästa ishockeyspelare genom tiderna. Det
finns även de som ser honom som en av världens och NHL:s bästa någonsin.
Forsberg har vunnit två OS-guld (1994 och 2006), två VM-guld (1992 och 1998)
samt två Stanley Cup (1996 och 2001). Han har även vunnit flera individuella
utmärkelser som till exempel Guldpucken (1993 och 1994) som Elitseriens bästa
spelare, Calder Trophy (1995) som bästa nykomling i NHL och Hart Trophy (2003)
som NHL:s mest värdefulla spelare. Efter stora skadeproblem i sin fot som gjorde
att Peter inte spelade i NHL på nära tre år gjorde Forsberg en comeback i
Colorado Avalanche i februari 2011. Det blev bara två matcher för klubben innan
han den 14 februari tillkännagav att han avslutar karriären. Han har sin
matchtröja upphissad i Pepsi Center och därför är nummer 21 numera pensionerat i
Colorado Avalanche.

År 2013 blev Forsberg invald i IIHF Hall of Fame, och den 23 juni 2014 valdes
han in i Hockey Hall of Fame. Han blev den fjärde svensken, efter Börje Salming,
Mats Sundin och Nicklas Lidström att bli invald i Hall of Fame.

Forsberg föddes som son till Gudrun och Kent Forsberg i Örnsköldsvik och växte
upp på Tjärnmyrvägen i Domsjö. Han har en äldre bror som heter Roger, född 1971.
Forsberg började åka skridskor vid fem års ålder. Vid sidan av ishockeyn spelade
han fotboll, utövade friidrott och längdskidåkning. Han gick på Domsjöskolan
från 1-6 klass och på Geneskolan från 7-9 klass och senare på hockeygymnasiet
vid Nolaskolan.

En kväll 1978 skulle pappa Kent Forsberg köra Forsbergs bror Roger Forsberg till
träningen för sju-åttaåringar, även Peter stod påklädd och menade envist att han
var lika bra som sin storebror. Hans idol som ung var Håkan Loob, då han under
säsongen 1982/83 var poängkung i Elitserien.

1988 vann Forsberg TV-pucken med Ångermanland som finalbesegrade Stockholm med
5-3 i en tid då den stora stjärnan i samma årskull heter Markus Näslund.

Vid 16 års ålder, den 4 mars 1990, debuterade Forsberg för Modo Hockey:s A-lag i
Allsvenskan borta mot Huddinge IK, och utmärkte sig direkt genom såväl fyra
utvisningsminuter som en assist. Den 4 november samma år debuterade Forsberg
också i Elitserien, i en bortamatch mot HV71.

Under sin andra säsong i Elitserien gjorde Forsberg 27 poäng på 39 matcher och
satt utvisad i 78 minuter, vilket innebar att han vann utvisningsligan.

Säsongen därefter, 1992/93, slutade en nittonårig Forsberg tvåa i Elitseriens
poängliga efter Håkan Loob och toppade dessutom utvisningsligan. Säsongen efter,
1993/94, förde han Modo Hockey till SM-final, där det dock blev förlust mot
Malmö IF.

Forsberg valdes som nummer sex i 1991 års NHL-draft av Philadelphia Flyers och
kom att debutera i ligan 1995. Innan han hann spela en enda match för Flyers var
han inblandad i en bytesaffär med Quebec Nordiques 1992 där Forsberg tillsammans
med fem andra spelare, ett par förstaval i draften och en summa pengar byttes
mot Eric Lindros.

Forsbergs rookiesäsong blev relativt kort då lockouten i NHL försenade
seriestarten till januari. Forsberg utmärkte sig med assist redan i NHL-debuten
och var en av de mest produktiva spelarna i ligan under den avkortade säsongens
senare del. 50 poäng på 47 matcher gjorde att han gjorde flest poäng av alla
förstaårsspelare och fick motta Calder Trophy som årets bästa nykomling.

Inför säsongen 1995/96 flyttades Nordiques till Denver och blev Colorado
Avalanche. Med 86 assists tillhörde han den säsongen NHL:s absolut främsta
playmakers och 116 poäng räckte för en femteplats i NHL:s totala poängliga. När
Colorado tog hem sin första Stanley Cup våren 1996 utmärkte sig Forsberg inte
minst i den andra finalmatchen mot Florida Panthers när han gjorde tre mål på
mindre än tio minuter. I och med Stanley Cup-segern blev den då 22-årige
Forsberg yngsta medlem i den exklusiva Trippelguldklubben.

Forsbergs fortsatta NHL-karriär rymde många ljusglimtar med strålande spel
varvat med oproduktiva svackor, oftast föranledda av diverse skador, och det är
just skadorna som varit hans största problem: axeln har hoppat ur led vid ett
flertal tillfällen, en fotskada höll honom borta från vinter-OS 2002, han har
drabbats av flertalet hjärnskakningar och under slutspelet våren 2001 sprack
hans mjälte i en match mot Los Angeles Kings. Säsongen efter tog han en paus
från ishockeyn, men var tillbaka till Stanley Cup-slutspelet där han gjorde 27
poäng på 20 matcher och med det vann hela slutspelets poängliga.

Säsongen 2002/03 gjorde Forsberg sin sannolikt bästa NHL-säsong då han gjorde 29
mål och 77 assists, sammanlagt 106 poäng, vilket räckte för att han, som förste
nordbo någonsin, vann NHL:s poängliga och dessutom plus/minus-ligan. Forsberg
belönades sålunda med poängligetrofén Art Ross Trophy men också Hart Memorial
Trophy som går till ligans mest värdefulla spelare.

Säsongen 2004/05 var Forsberg tillbaka i Elitserien och Modo, då det var lockout
i NHL. I en liga överöst med NHL-stjärnor sågs han som den största profilen, och
alla hans matcher blev snabbt utsålda. Forsberg gjorde 39 poäng (13 mål och 26
assists) på 33 matcher och toppade Elitseriens poängliga fram till att han ådrog
sig en båtbensskada i januari. Efter en rekordsnabb rehabilitering gjorde han
comeback i slutspelet mot Färjestads BK men drabbades av hjärnskakning redan
efter några byten.

Säsongen efter NHL-lockouten, 2005/06, var Forsberg tillbaka i NHL, denna gång i
Philadelphia Flyers, klubben som en gång draftade honom, och han inledde
säsongen strålande genom bland annat ledning i poängligan. Men en bit in på
säsongen drabbades Forsberg åter av skador. Ändå gjorde han ett tillräckligt
intryck för att därpå följande säsong, 2006/07, bli vald till Flyers lagkapten.
Det blev dock en katastrofal säsong för klubben och den 15 februari 2007 byttes
lagkaptenen Forsberg till Nashville Predators i utbyte mot Ryan Parent och
Scottie Upshall. Det bedömdes som att Forsberg (tidigare vid två tillfällen
slutspelets poängkung i NHL) var den sista pusselbiten som toppklubben Nashville
saknade för att kunna vinna Stanley Cup. Det visade sig bli en missräkning och
Nashville blev den första NHL-klubb där Forsberg under en säsong inte klarade av
att göra minst 1 poäng per match.

Säsongen 2007/08 var en kamp mot en fotskada som krånglade under hela
höstsäsongen. Strax innan tradingfönstret stängde, i februari 2008, skrev
Forsberg på för Colorado Avalanche. Han hann med 14 poäng (1 mål och 13 assists)
på 9 matcher innan slutspelet drog igång. Väl där gjorde sig skadan påmind igen
och Forsberg kunde halvskadad endast medverka i 7 av 10 matcher.

När nästa Elitseriesäsong drog igång var Forsberg åter med i Modos
laguppställning och gjorde mål i de tre första matcherna (varav bara en slutade
med Modo-seger och det efter förlängning). Därefter drog han sig tillbaka för
att begrunda sin hockeyframtid medan flera NHL-klubbar visade intresse. Forsberg
bestämde sig snart för att slutföra säsongen i Modo tillsammans med Markus
Näslund som varit hans radarpartner sedan åren som juniorer. Båda spelade gratis
säsongen ut med goda resultat (Forsberg noterade exempelvis 30 poäng (11 mål och
19 assists) på 23 matcher), men trots det så missade Modo slutspelet för andra
säsongen i rad. Efter den avgörande förlustmatchen sade Forsberg att det kunde
ha varit hans sista ishockeymatch någonsin.

Den 21 januari 2011 meddelade Colorado Avalanche att Forsberg ska träna med
klubben och att hans första träning äger rum den 22 januari. Forsberg sade
senare i en intervju att han behövde ta reda på i vilken fysisk form han befann
sig och att bästa sättet att ta reda på detta var att träna med NHL-spelare.

Den 6 februari 2011 skrev Forsberg på ett kontrakt med Colorado Avalanche som
sträckte sig säsongen 2010/11 ut. Han hann dock bara spela två matcher med
klubben innan han på en presskonferens den 14 februari berättade att han lägger
av med ishockeyn helt.

Efter att Forsberg slutade med hockeyn pensionerades hans tröja i Colorado
Avalanche. Det betyder att tröjan med nummer 21 hissas upp i taket på Colorados
hemmaarena och ingen kan någonsin ha detta nummer igen i klubben. Forsbergs
tröja är den fjärde i Colorado Avalanche som pensionerats, efter Ray Bourque
(77), Patrick Roy (33) och Joe Sakic (19).

Forsberg spelade i tre stora turneringar i juniorlandslaget, ett EM (1991) och
två VM-turneringar (1992 och 1993). Forsberg har än i dag poängrekordet i
junior-VM efter att på hemmaplan i Gävle 1993 gjort 7 mål och 24 assists på 7
matcher.

Den 12 april 1992 i en genrepsmatch inför VM mot Ryssland debuterade Forsberg i
Tre kronor. 16 dagar senare gjorde Forsberg VM-debut mot Polen och stod för två
mål. Efter ett blekt gruppspel försvarade Sverige sitt VM-guld från året innan
och Forsberg gjorde mål både i semifinal och final. Med sin medverkan i
turneringen blev Forsberg den yngste svenske deltagaren i ett ishockey-VM
någonsin, ett rekord som slogs av Nicklas Bäckström 2006. I VM 1993 var Forsberg
med och vann silver med Tre kronor.

En tidig höjdpunkt i Forsbergs karriär är OS-finalen 1994 mot Kanada i
Lillehammer som kom att avgöras på straffar. Forsbergs avgörande straff i den
andra extra straffrundan (som var en kopia av Kent Nilssons mål mot USA i VM
1989) har förevigats i den svenska idrottshistorien och kom även att bli motiv
för ett frimärke. För första gången någonsin hade Sverige vunnit OS-guld i
ishockey.

Vid OS 1998 i Nagano spelade Forsberg sitt andra OS. NHL-proffs var med i OS för
första gången och Sverige åkte ut i kvartsfinalen mot Finland (1-2) med Forsberg
som lagets enda målskytt. Samma år slogs Colorado tidigt ut ur Stanley
Cup-slutspelet och Forsberg blev en av de svenska stjärnor som i revanschens
namn valde att spela VM i Schweiz under pappa Kent Forsbergs ledning. Tre
kronor, med bland andra Forsberg och Mats Sundin i laget, vann guld och Forsberg
fick pris som VM:s bästa forward.

Forsberg var sedan med i två VM på raken 2003 och 2004. Slutresultatet blev
silver i båda turneringarna; guldet gick i båda fallen till Kanada. Det mest
klassiska var Sveriges osannolika kvartsfinalvändning mot Finland 2003 i
Hartwall Arena i Helsingfors, då 1-5 blev 6-5. Forsberg gjorde två mål, varav
många särskilt minns det andra målet: Forsberg tog pucken i egen zon, avancerade
in i offensiv zon, vaggade förbi två backar, rundade målet och tryckte in
pucken. I media kom även omständigheterna i 2004 års VM-final att diskuteras, då
den skadebenägne Forsberg blev utsatt för en farlig tackling bakifrån av Rob
Niedermayer. Kanada vände matchen efter detta och vann VM-guld.

Inför OS 2006 i Turin var Forsbergs medverkan högst osäker på grund av en
ljumskskada. Till sist flögs Forsberg till Turin för att testa och först efter
de två första matcherna blev det klart att han skulle spela. I sitt första
anfall mot Lettland visade han vägen med en assist och det kom fler ju längre
turneringen led; i semifinalen mot favoriten Tjeckien passade han fram Fredrik
Modin till 1-0 redan efter 30 sekunder och i finalen mot Finland tog Peter sitt
andra OS-guld genom att spela pucken bakåt till Mats Sundin som förlängde till
Nicklas Lidström som gjorde det avgörande målet.

Den 7 november 2009 spelade Forsberg sin 100:e A-landskamp i Tre kronor under
Karjala Tournament och blev därigenom Stor grabb nummer 165.

Månaden efter blev han uttagen till spel i OS 2010 i Vancouver. Turneringen kom
att bli hans fjärde OS och han blev utsedd att vara fanbärare vid invigningen.
Sverige tog sig till kvartsfinal, men man förlorade där mot Slovakien med 3–4 i
en tuff och jämn match.

Då Forsberg den 14 februari 2011 avslutade sin professionella karriär som
ishockeyspelare valde han snart att fortsätta sitt arbete inom ishockeyn, nu
istället som biträdande General Manager i Modo Hockeys organisation.

Forsberg har och har haft ett stort antal engagemang utanför ishockeyn.
Tillsammans med sin far Kent Forsberg står han bakom bygget av bland annat
golfbanan Veckefjärdens GC och bidrog inledningsvis till finansieringen av
evenemangsarenan Fjällräven Center i Örnsköldsvik, vilken används av Modo
Hockey.

Upp till 16 års ålder spelade Forsberg även fotboll, som mittfältare i Domsjö
IF.

Via företaget Forspro har Forsberg bland annat haft rättigheterna till import
och försäljning av skomärket Crocs, något som gjort att skorna blivit kända som
"Foppatofflor". Efter att ha förlorat agenturen och företaget dragits med
förluster beslutades om avveckling av företaget i juli 2010.

Forsberg har även intressen i travsporten som hästägare samt som trogen
supporter till engelska fotbollslaget Tottenham Hotspur FC.

Under den svenska valrörelsen 2010 vädjade Forsberg i ett öppet brev i
Aftonbladet tillsammans med en rad andra idrottsprofiler att inte rösta "på ett
främlingsfientligt parti i valet på söndag så att de kommer in i Sveriges
riksdag", vilket antagligen åsyftar Sverigedemokraterna.

Under 2011 vidareutbildade sig Forsberg som deltagare på den första Management
Diploma for Athletes, MDA, vid Cruyff Institute for Sport Studies och IFL vid
Handelshögskolan i Stockholm. Bland övriga deltagare på MDA-utbildningen märks
skidskytten Magdalena Forsberg och skytten Christina Bengtsson.



https://sv.wikipedia.org/wiki/Gloria_Ray_Karlmark

Gloria Cecelia Karlmark[a], ofta omskriven som Cecilia Ray Karlmark, född Ray
den 26 september 1942 i Little Rock, Arkansas, är en medlem av
medborgarrättsgruppen Little Rock Nine. Hon var en av nio afroamerikanska
studerande som 1957 försökte och till slut lyckades inleda studier på den då
rassegregerade Little Rock Central High School i Little Rock. På senare år har
hon varit bosatt i Sverige samt delvis i Nederländerna. Hon har arbetat som
lärare, matematiker, dataanalytiker, ingenjör och redaktör.

Gloria Cecelia Ray föddes 1942 i Little Rock som dotter till Harvey C. och Julia
Miller Ray. Fadern arbetade som agronom inom USA:s jordbruksdepartement och
grundade senare Agricultural Extension Services for African-Americans. Gloria
Rays mor arbetade å sin sida som socionom för staten Arkansas. Båda hade
studerat på Tuskegee University i Alabama.

Som femtonåring var hon en av de nio afroamerikanska studerande (tre pojkar och
sex flickor) som hösten 1957 inledde studier på den då segregerade Little Rock
Central High School. Tre år tidigare hade USA:s högsta domstol slagit fast att
rassegregation innebar ojämlikhet, något som slog undan grunden för ett
HD-beslut från 1890 som ansåg att rassegregerade skolor var acceptabla. Därefter
sökte den amerikanska medborgarrättsrörelsen olika sätt att sätta den rådande
rassegregationen i Amerikanska södern på prov, och att låta (grupper av)
afroamerikanska ungdomar söka in till rassegregerade skolor var ett sätt.

Ray, och de andra i "Little Rock Nine" (som de nio kom att kallas), kunde börja
studera på skolan endast efter att soldater ur USA:s försvarsmakt skickats till
skolan för att skydda eleverna. Den 23 september 1957 hade bland annat en mobb
på cirka 1000 personer samlats kring skolan till rassegregationens försvar.

Gloria Rays (enda) studieår på Litte Rock High kom att bli besvärligt. Hon har
vittnat om hur hon under studietiden fick utstå diskriminering och hur hon
trakasserades, inklusive med okvädingsord, knuffar och slag. Både delstatens
guvernör och skolans rektor bidrog till problematiken; de nio afroamerikanska
eleverna isolerades i skolan genom att de placerades i olika klasser bland
sammanlagt 2 000 vita elever. En osynlig (på grund av rädslan för repressalier)
minoritet av eleverna på skolan uppskattade dock att skolan släppte in svarta
elever.

Den upptrappade konflikten mellan staten Arkansas (och dess rassegregation inom
utbildningväsendet) och USA:s regering (som försökte införa ett rasintegrerat
utbildningssystem i hela USA) ledde till att alla skolor på high school-nivå i
delstaten var stängda under hela läsåret 1958–59. Orsaken var ett försök att
undvika rasintegration i skolorna.

Detta innebar att Gloria Ray fick lov att avsluta sina studier någon annanstans.
Hon och de andra sågs också som problem av många svarta elever, som inte heller
de kunde gå på high school i Arkansas under läsåret 1958–59. Glorias mor blev
avskedad från sin socialbyråtjänst och svartlistades från arbete i hela
Arkansas.

1958 flyttade Gloria Ray in hos sin morbror i grannstaten Missouri. Där
avslutade hon 1960 sina high school-studier på en nyligen integrerad skola.

1965 tog hon examen i kemi och matematik vid Illinois Institute of Technology
(IIT), och även efter high school-året i Little Rock kvarstod Gloria Ray som en
viktig kraft inom den amerikanska medborgarrättsrörelsen. Hon och 56 andra unga
kvinnor hade 1960 börjat på IIT som de första kvinnorna på en skola med 2 000
män; Gloria Ray var den enda svarta kvinnan bland dessa.

1966 gifte hon sig med svensken Krister Karlmark, som hon träffat under tiden i
Chicago. Karlmark var formgivare och utsågs senare till professor vid Konstfack
i Stockholm. Fyra år senare påbörjade hon en tjänst på IBM:s nordiska
laboratorium i Stockholm, efter att året innan ha flyttat till Sverige. Före
flytten hade hon verkat som lärare och forskningsassistent vid University of
Chicagos medicinska forskningscenter.

I Sverige verkade Gloria Ray Karlmark de första åren som teknisk skribent och
systemanalytiker. Hon genomgick därefter en utbildning hos Patentverket. I
rollen som patentingenjör arbetade hon åren 1977–81 på IBM:s patentavdelning.

1976 grundade Gloria Ray Karlmark den internationella datortidningen Computers
in Industry, vilken hon fungerade som redaktör för fram till 1994. Det året
antog hon en tjänst för Philips telekommunikationsavdelning i nederländska
Hilversum, vilket senare omvandlades till arbete för Philips i Eindhoven.

Medlemmarna i "Little Rock Nine" fick 1999, för sin medverkan inom USA:s
medborgarrättsrörelse, motta USA:s kongress guldmedalj (tillverkade av en kvarts
kilo guld). 18 maj 2015 fick Karlmark och de åtta andra motta pris från Abraham
Lincoln Presidential Foundation.

Gloria Karlmark är numera pensionär. Hon har på senare år tidvis delat sin tid
mellan Sverige och Nederländerna, och 2009 noterades hon som boende i Stockholm.
Hon är 2016 folkbokförd i Sverige och boende i Stockholm. Den fjärde juli 2016
var hon Sommarvärd i Sveriges Radios Sommar i P1.



https://sv.wikipedia.org/wiki/IQ_and_Global_Inequality

IQ and Global Inequality (IQ och global ojämlikhet) är en kontroversiell bok
från 2006 om samband mellan nationers medel-IQ och välstånd. Boken är författad
av Richard Lynn och Tatu Vanhanen. Richard Lynn är professor emeritus i
psykologi vid University of Ulster, Nordirland, och styrelseledamot av den
rasbiologiska forskningsstiftelsen Pioneer Fund. Tatu Vanhanen är professor
emeritus i statskunskap vid Tammerfors universitet i Finland, och har blivit
utredd för hets mot folkgrupp när han citerade sin forskning, en utredning som
dock lades ned.

Boken IQ and Global Inequality är en metastudie där författarna sammanställer
och analyserar IQ-tester genomförda i olika länder. Författarna påvisar ett
starkt samband mellan ett lands genomsnittliga IQ och dess välstånd (inkomst per
capita, livslängd, arbetslöshet, demokratisering och läskunnighet), och drar
slutsatsen att skillnaderna mellan länders välstånd beror på skillnader i
medel-IQ. De hävdar även den starkt ifrågasatta åsikten att folkgruppers IQ i
sin tur i hög grad skulle vara effekt av ärftliga faktorer, snarare än att
medel-IQ främst skulle vara en effekt av ekonomiskt välstånd.

Boken tillkom i syfte att bemöta kritiken mot brister i deras tidigare bok IQ
and the Wealth of Nations från 2002, och är baserad på fler IQ-mätningar och
innefattar fler länder, men kommer fram till liknande värde på korrelationen
mellan IQ och välstånd. Liknande kritik framförs emellertid mot den nya boken,
främst gällande att i båda böckerna presenteras avsevärt lägre medel-IQ i
subsahariska Afrika (mellan 60 och 77, och 68 i genomsnitt för hela regionen) än
vissa andra litteraturstudier (exempelvis Wicherts, et al, som uppskattar
regionens medel-IQ till 82). Kritikerna menar att studien bygger på ett
bristfälligt urval av gamla studier, och IQ har ökat sedan dess, i synnerhet i
Afrika, på grund av Flynneffekten. Lynn författade ytterligare en uppföljare,
The Global Bell Curve: Race, IQ, and Inequality Worldwide, i juni 2008. Där
vederlades den tidigare kritiken genom utökade tester med huvudsakligen samma
resultat som tidigare samt anges medel-IQ i subsahariska Afrika till mellan 67
och 83.

Boken är baserad på fyra gånger så mycket data från underökningar av IQ som i
deras tidigare bok. Data fanns för 113 nationer jämfört med 81 i den tidigare
boken. För de övriga 79 uppskattades IQ från grannländernas. Författarna
försvarar de tidigare beräkningarna med att beräkningar av korrelation visade
sig stämma mycket väl med nya data i den senare boken, vilket talar emot
systematiskt fel. De jämförde även IQ-undersökningar för de länder där flera
fanns tillgängliga (71 länder) och fann ett mycket stark samband. Samma resultat
framkom när IQ och nationella resultat för skolelever på test av matematik och
naturvetenskap jämfördes.

Enligt boken var högre IQ signifikant korrelerat med Human condition index
(HCI), som är ett sammanvägt mått på högre köpkraft-BNI per capita, högre
läskunnighet, längre utbildning, längre livslängd och mer demokratisering.
Vidare är IQ korrelerat med bättre Human Development Index, bättre
Gender-related Development Index, mer ekonomisk tillväxt, mindre ekonomisk
ojämlikhet, lägre andel av befolkningen med inkomst mindre än 2 dollar, mindre
undernäring, mindre spädbarns- och förlossningsdödlighet, och mindre korruption.

Studiens beräkningar har fått stöd av vissa[vem?] forskare, men har också
kritiserats av andra för att överdriva sambandet genom att förlita sig på små
och slumpartade undersökningar och för att ignorera data som inte stödde
slutsatserna. Som exempel nämner kritiker att studien anger Nigerias medel-IQ
till 69 baserat på tre gamla och osystematiska tester (Fahrmeier, 1975, Ferron,
1965; Wober, 1969), men inte nämner tre relevanta nyare studier som visade på
betydligt högre IQ (Maqsud, 1980a, b; Nenty & Dinero, 1981; Okunrotifa, 1976),
sannolikt nära 80. Forskare har kritiserat resultaten för Subsahariska Afrika
generellt, vilket de i en självständig sammanfattning av IQ-undersökningar
uppskattar till 82. Richard Lynn and Gerhard Meisenberg har i gensvar kritiserat
flera av dessa undersökningar som icke representativa undersökningar av
elitgrupper och att mer representativa undersökningar ger ett resultat på 68,
vilket väl överensstämmer med boken.

Även om medel-IQ på 82 i sub-sahara är klart lägre än 100, ser kritikerna det
inte som förvånande med tanke på Flynneffekten, dvs att IQ ökar för varje
generation över hela världen, exempelvis med 7 IQ-punkter per decennium i
Holland, en utveckling som har avtagit på senare år i Västvärlden, men sannolikt
fortgår i Afrika. Vidare pekar man på vanliga psykometriska problem i samband
med användning av västerländska IQ-tester inom andra kulturer och bland icke
läskunniga. För övrigt har Lynn själv i sin tidigare forskning föreslagit att
Flynneffekten skulle bero på förbättrad näringsintag bland ungdomar över hela
världen.

Förutom vetenskaplig kritik har författarna även kritiserats politiskt. Tatu
Vanhanen, som är far till Finlands statsminister Matti Vanhanen, var 2002-2004
under polisutredning för hets mot folkgrupp efter att ha citerat sin forskning i
en intervju. Utredningen lades dock ned. Richard Lynn sitter i styrelsen för
Pioneer Fund, en organisation som har anklagats för vetenskaplig rasism, och i
den Pioneer-stödda tidskriften Mankind Quarterly, vilken har kallats för "a
white supremacist journal" (tidskrift som verkar för vit överlägsenhet).

Studiens resultat och slutsater har kommenterats och använts av andra forskare.
Högre nationell IQ är associerat med högre demokratisering och "rule of law and
political liberty" vilket är en effekt oberoende av BNP/capita. Lägre nationell
IQ är associerat med högre våldsbrottslighet Högre nationell IQ är associerat
med mer ateism Högre nationell IQ är associerat med fler patent per invånare.
Lägre nationell IQ är associerat med ökad spridning av HIV vilket är en mycket
starkare association än BNP och modernisering. Både högre nationell IQ och
BNP/capita är oberoende associerat med lägre nativitet.



https://sv.wikipedia.org/wiki/Snabel-a

Tecknet @, i svenskan oftast uttytt snabel-a, används bland annat i
e-postadresser för att skilja mottagarens namn från domänadressen. Här är
betydelsen densamma som engelskans "at", vilket betyder 'på', 'hos' eller 'vid
'(jämför å). Denna typ av användning har spridit sig, och @ används när man vill
berätta sitt användarnamn på olika sociala medier (på Internet), exempelvis som
"Anders Andersson @ Facebook". Tecknet har flerhundraåriga rötter och har från
och till varit vanligt vid noteringar av antal inom handeln.

År 2000 ville Giorgio Stabile, professor i historia i Rom, påvisa snabel-a:ets
ursprung till den italienska renässansen, genom ett handelskontrakt undertecknat
av en Francesco Lapi den 4 maj 1536. Tecknet skulle då använts för att beteckna
måttenheten "arroba".

Det anses emellertid nu vara fastställt att tecknet är ett stiliserat skrivsätt
av franskans à, som i à-pris. Den användningen dök upp både spridd i franska
(uttytt som à commercial), engelska (uttytt som commercial at) och svenska
texter. I ett protokoll från Arboga rådhusrätt och magistrats gemensamma
protokoll från 1674 användes ett snabel-a i betydelsen à. Ett annat belägg finns
i Tveta Häradsrätts dombok från 1673.

Svenska datatermgruppen rekommenderar att man använder sig av beteckningen
snabel-a, och inte av alternativa namn som "kanelbulle", "alfaslang", "kringla",
"alfakrull" eller "at-tecken", eftersom:



https://sv.wikipedia.org/wiki/USA

Amerikas förenta stater (engelska: United States of America), eller i förkortad
form Förenta staterna (engelska: United States), på svenska vanligen kallat för
USA, är en federal republik som består av 50 delstater och ett federalt
distrikt. De fyrtioåtta angränsande delstaterna och det federala distriktet,
Washington, D.C., ligger i Nordamerika mellan Kanada och Mexiko. Delstaten
Alaska ligger i den nordvästra delen av kontinenten och delstaten Hawaii är en
ögrupp i centrala Stilla havet. Landet har också fem befolkade och nio
obefolkade territorier i Stilla havet och Västindien. Med 9,83 miljoner km2 och
med över 322 miljoner invånare är USA det fjärde största landet till total yta,
och det tredje största till total befolkning. USA är en av världens mest etniskt
blandade och mångkulturella nationer, produkten av storskalig invandring från
många länder. Geografin och klimatet i USA är också mycket varierande, och det
är hem för en mängd olika vilda djur.

Paleoindianer migrerade från Asien till det som nu är det amerikanska fastlandet
för cirka 15 000 år sedan. Den europeiska koloniseringen påbörjades under
1500-talet. USA bildades ur tretton brittiska kolonier belägna längs
Atlantkusten. Tvister mellan Storbritannien och dessa kolonier ledde till
amerikanska revolutionen. Den 4 juli 1776 utfärdade delegater från de 13
kolonierna enhälligt självständighetsförklaringen. Det påföljande kriget
avslutades 1783 med erkännandet av USA:s självständighet från Kungariket
Storbritannien, och var det första framgångsrika självständighetskriget mot ett
europeiskt kolonialimperium. Den nuvarande konstitutionen antogs den 17
september 1787. De första tio författningsändringarna, kollektivt kallat Bill of
Rights, ratificerades 1791 och garanterar många grundläggande medborgerliga fri-
och rättigheter.

Driven genom doktrinen manifest destiny, inledde USA en kraftig expansion genom
Nordamerika under hela 1800-talet. Detta involverade förskjutning av
indianstammar, förvärvning av nya territorier och gradvis erkännande av nya
delstater. Amerikanska inbördeskriget avslutade legalt slaveri i landet. I
slutet av 1800-talet utvidgades USA till Stilla havet, och dess ekonomi var
världens största. Spansk-amerikanska kriget och första världskriget bekräftade
landets status som en global militärmakt. USA framkom från andra världskriget
som en global supermakt, det första landet med kärnvapen och en permanent medlem
av FN:s säkerhetsråd. Slutet på det kalla kriget och Sovjetunionens upplösning
efterlämnade USA som världens enda supermakt.

USA är ett industriland och har världens största nationella ekonomi, med ett
uppskattad BNP år 2013 på $16,7 biljoner  – 23 procent av den globala nominella
bruttonationalprodukten och 19 procent av världens BNP vid köpkraftsparitet.
Ekonomin gynnas av stora naturresurser och har världens högsta produktivitet,
där BNP per capita är världens sjätte högsta år 2010. Medan den amerikanska
ekonomin anses postindustriell, fortsätter det att vara en av världens största
tillverkare. USA har den högsta genomsnittliga och näst högsta
medianhushållsinkomsten i OECD och den högsta genomsnittslönen, även om den har
den fjärde största ojämlika inkomstfördelningen bland OECD-länder där ungefär
16 % av befolkningen lever i fattigdom. Landet står för 39 % av de globala
militära utgifterna och är världens främsta ekonomiska och militära makt, en
framstående politisk och kulturell kraft, och en ledare inom vetenskaplig
forskning och teknisk innovation.

År 1507 tillverkade den tyska kartografen Martin Waldseemüller en världskarta
där han namngav landet på västra halvklotet "Amerika" efter den italienska
upptäcktsresanden och kartografen Amerigo Vespucci. De tidigare brittiska
kolonierna använde för första gången landets moderna namn i
självständighetsförklaringen, den "enhälliga förklaringen av tretton Amerikas
förenta stater" som antogs av "företrädare för Amerikas förenta stater" den 4
juli 1776. Den 15 november 1777 antog den andra kontinentalkongressen
konfederationsartiklarna där det står: "Stilen för denna konfederation skall
vara 'Amerikas förenta stater.'" De fransk-amerikanska fördragen 1778 använder
"Nordamerikas förenta stater" men från den 11 juli 1778 användes "Amerikas
förenta stater" på landets växlar och det har varit det officiella namnet sedan
dess.

Den korta formen Förenta staterna är också standard. Andra vanliga former är the
US, the USA och Amerika. Vardagliga namn inkluderar U.S. of A. och the States.
Columbia, en gång ett populärt namn för USA, kom från Christofer Columbus. Det
förekommer i namnet "District of Columbia".

Det vanliga sättet att hänvisa till en medborgare i USA är som en amerikan. Då
United States är den formella appositionella termen används American och U.S.
mer vanligt för att hänvisa till landet adjektiviskt ("American values", "U.S.
forces"). American används sällan i engelskan för att hänvisa till folk som inte
är anslutna till USA.

Frasen "the United States" behandlades ursprungligen som plural – till exempel
"the United States are" – bland annat i det trettonde tillägget av USA:s
konstitution, som ratificerades 1865. Det blev vanligt att behandla den som
singular – till exempel "the United States is" – efter slutet av inbördeskriget.
Singularformen är nu standard, pluralformen är kvar i idiomet "these United
States".

Ursprungsbefolkningarna på USA:s fastlands, inklusive Alaskas indianer, tros ha
invandrat från Asien med början mellan 12 000 och 40 000 år sedan. Vissa, såsom
den förkolumbianska Mississippikulturen, utvecklade avancerat jordbruk,
storslagen arkitektur och statliga nivåsamhällen. Efter européerna började
bosätta Amerika dog många miljoner infödda amerikaner från epidemier av
importerade sjukdomar som smittkoppor.

Leif Eriksson var sannolikt den förste europé som landsteg i Nordamerika. Det
ska ha skett omkring år 1000. Resan till Nordamerika skildras i Erik Rödes saga
och i Grönlänningasagan. I den förstnämnda skildras sjöresan som ett resultat av
att Eriksson hamnade ur kurs. I den sistnämnda framställs färden som en
förberedd expedition. År 1492 nådde Christofer Columbus från Genua, under
kontrakt med den spanska kronan, flera karibiska öar och gjorde den första
kontakten med den inhemska befolkningen. Den 2 april 1513 landsteg den spanska
conquistadoren Juan Ponce de León på vad han kallade "La Florida" – den första
dokumenterade europeiska ankomsten på vad som skulle bli USA:s fastland. Spanska
bosättare i regionen följdes av i det som är idag sydvästra USA som drog
tusentals via Mexiko. Franska pälshandlare etablerade utposter i Nya Frankrike
runt de Stora sjöarna. Frankrike gjorde anspråk på mycket av det nordamerikanska
inlandet ner till Mexikanska golfen. Den första framgångsrika engelska
bosättningen var Virginiakolonin i Jamestown 1607 och pilgrimernas
Plymouthkolonin år 1620. 1628 års befraktning av Massachusetts Bay-kolonin
resulterade i en våg av migration. 1634 hade New England bosatts av cirka 10 000
puritaner. Mellan slutet av 1610-talet och den amerikanska revolutionen
skeppades cirka 50 000 fångar till Storbritanniens Amerikakolonier. Med början
år 1614 slog sig holländarna ner längs nedre Hudsonfloden, däribland Nya
Amsterdam på ön Manhattan.

År 1674 överlät holländarna sitt amerikanska territorium till England. Provinsen
Nya Nederländerna döptes om till New York. Många nya immigranter, särskilt i
söder, var kontrakterade tjänstefolk – ungefär två tredjedelar av alla Virginias
immigranter mellan 1630 och 1680. Vid sekelskiftet i slutet av 1600-talet hade
afrikanska slavar blivit den primära källan för tvångsarbete. Med 1729 års
uppdelning av den dåvarande Carolina-provinsen och 1732 års koloniseringen av
Georgia, bildades de tretton brittiska kolonierna som skulle bli Förenta
staterna. Alla hade lokala myndigheter med öppna val för de flesta fria män, med
en växande hängivenhet till de gamla engelska rättigheterna och en känsla av
självstyre som stimulerande stöd för republikanism. Alla legaliserade den
afrikanska slavhandeln. Med högt födelsetal, lågt dödsantal och stadig
immigration växte den koloniala befolkningen snabbt. Den kristna
väckelserörelsen på 1730-talet och 1740-talet känd som den stora väckelsen drev
på intresset för både religion och religiös frihet. I fransk-indianska kriget
beslagtog brittiska styrkor Kanada från fransmännen men den franskspråkiga
befolkningen förblev politiskt isolerad från de södra kolonierna. Med undantag
för ursprungsbefolkningen (allmänt känd som "indianer") som fördrevs, hade de
tretton kolonierna en befolkning på 2,6 miljoner år 1770, ungefär en tredjedel
av Storbritannien; nästan en av fem amerikaner var svarta slavar. Trots att man
var föremål för brittisk beskattning, saknade amerikanska kolonialister
representation i Storbritanniens parlament.

Spänningar mellan amerikanska kolonialister och britterna under den
revolutionära perioden under 1760-talet och början av 1770-talet ledde till det
amerikanska revolutionskriget som utkämpades från 1775 till 1781. Den 14 juni
1775 etablerade den kontinentalkongressen, sammankallad i Philadelphia, en
kontinentalarmé under ledning av George Washington. Genom förkunnandet att "alla
människor är skapade lika" som försågs med "vissa oförytterliga rättigheter",
antog kongressen självständighetsförklaringen, som utarbetats till stor del av
Thomas Jefferson, den 4 juli 1776. Detta datum firas nu årligen som USA:s
självständighetsdag. År 1777 etablerade konfederationsartiklarna en svag
konfederationsregering som användes till 1789.

Efter den brittiska förlusten mot amerikanska styrkor biträdda av fransmännen,
erkände Storbritannien de oberoende Förenta staterna och staternas suveränitet
över det amerikanska territoriet västerut till Mississippifloden. Ett
konstitutionellt konvent anordnades år 1787 av dem som ville etablera en stark
nationell regering med beskattningsrätt. USA:s konstitution ratificerades år
1788, och den nya republikens första senat, representanthuset, och president
George Washington tillträdde 1789. Bill of Rights, som förbjuder federala
begränsningar av den personliga friheten och garanterar en rad rättsliga skydd,
antogs 1791.

Attityderna till slaveri var skiftande. En klausul i konstitutionen skyddade den
afrikanska slavhandeln endast till 1808. Nordstaterna avskaffade slaveriet
mellan 1780 och 1804 vilket lämnade slavstaterna i syd som försvarare av en
"udda institution". Den andra stora väckelsen, med början omkring 1800, gjorde
evangelikalismen till en kraft bakom olika sociala reformrörelser, inklusive
abolitionismen.

Amerikanernas iver att expandera västerut föranledde en lång rad indiankrig.
Louisianaköpet av franskproklamerade territorium under president Thomas
Jefferson 1803 fördubblade nästan landets storlek. 1812 års krig som förklarades
mot Storbritannien över olika missförhållanden som ledde till ett
vapenstillestånd, förstärkte den amerikanska nationalismen. En rad amerikanska
militära intrång i Florida ledde till att Spanien avträdde den och andra
territorier kring Mexikanska golfen 1819. Tårarnas väg på 1830-talet
exemplifierade tvångsförflyttningspolitiken av indianer vilket gjorde att
ursprungsbefolkningen fördrevs från sin mark. USA annekterade Republiken Texas
1845. Begreppet Manifest Destiny populariserades under denna tid.
Oregonfördraget 1846 med England ledde till amerikansk kontroll av dagens
nordvästra USA. Den amerikanska segern i mexikanska kriget resulterade i att
Kalifornien avträddes 1848 och mycket av dagens sydvästra USA. Guldrushen i
Kalifornien 1848-1849 sporrade den västra migration ytterligare. Nya järnvägar
gjorde omlokalisering lättare för bosättare och ökade konflikter med indianer.
Under över ett halvt sekel slaktades upp till 40 miljoner amerikanska bisonoxar
eller bufflar, för skinn och kött och för att underlätta järnvägens utspridning.
Förlusten av buffel, en primär resurs för prärieindianerna, var ett
existentiellt nedslag för många infödda kulturer.

Spänningar mellan slavstater och fria stater gjorde att dispyter uppstod om
förhållandet mellan statliga och federala regeringar, liksom våldsamma
konflikter om spridningen av slaveriet i nya delstater. Abraham Lincoln,
kandidat i republikanska partiet och slaverimotståndare, valdes till president
1860. Innan han tillträdde förklarade sju slavstater sin utbrytning, som den
federala regeringen vidhöll vara olaglig, och bildade Amerikas konfedererade
stater. Genom angreppet på Fort Sumter började det amerikanska inbördeskriget
och fyra slavstater till anslöt sig till Konfederationen. Lincolns
emancipationkungörelse år 1863 deklarerade Sydstaternas slavar fria. Efter
Nordstaternas seger 1865, garanterade tre ändringar av den amerikanska
konstitutionen, frihet för nästan fyra miljoner afroamerikaner som hade varit
slavar, gjorde dem medborgare och gav dem rösträtt. Kriget och dess upplösning
ledde till en betydande ökning av den federala makten. Kriget är den dödligaste
konflikten i amerikansk historia, vilket resulterade i 620 000 soldaters död.

Efter kriget radikaliserade mordet på Lincoln den republikanska
rekonstruktionspolitiken som inriktades på att återanpassa och återuppbygga
Sydstaterna samtidigt som den säkerställde rättigheterna för de nyligen frigivna
slavarna. Upplösningen av det omtvistade presidentvalet 1876 genom 1877 års
kompromiss avslutade rekonstruktionen; Jim Crow-lagarna berövade snart många
afroamerikaners rättigheter. I norr skyndade urbanisering och en aldrig tidigare
skådad ström av invandrare från Syd- och Östeuropa på landets industrialisering.
Vågen av invandring, som varade fram till 1929, utgjorde arbetskraft och
förvandlade den amerikanska kulturen. Nationell infrastruktur främjade den
ekonomiska tillväxten. Alaskaköpet från Ryssland 1867 avslutade det amerikanska
fastlandets expansion. Massakern vid Wounded Knee 1890 var den sista stora
väpnade konflikten i Indiankrigen. År 1893 störtades den inhemska monarkin i
Kungariket Hawaii i en kupp ledd av amerikanska medborgare. USA annekterade
arkipelagen 1898. Segern i spansk-amerikanska kriget samma år visade att USA var
en stormakt och ledde till annekteringen av Puerto Rico, Guam och Filippinerna.
Filippinerna blev självständigt ett halvt sekel senare, Puerto Rico och Guam
förblev amerikanska besittningar.

Vid första världskrigets utbrott 1914 var USA neutralt. De flesta amerikaner
sympatiserade med britterna och fransmännen, även om många motsatte ingripande.
År 1917 gick USA med i de allierade, vilket hjälpte vända vinden mot
centralmakterna. Efter kriget ratificerade aldrig senaten Versaillesfördraget
som etablerade Nationernas Förbund. Landet förde en politisk unilateralism, på
gränsen till isolationism. År 1920 vann kvinnorättsrörelsen genomföring av en
författningsändring som beviljande kvinnlig rösträtt. Välståndet i det glada
tjugotalet slutade med Wall Street-kraschen 1929 som utlöste den stora
depressionen. Efter presidentvalet 1932 svarade Franklin D. Roosevelt med New
Deal, en rad politiska åtgärder som ökade statliga ingrepp i ekonomin. Dust Bowl
i mitten av 1930-talet gjorde många jordbrukssamhällen utfattiga och sporrade en
ny våg av västerländsk migration.

USA som var neutralt under andra världskrigets tidiga stadier efter
Nazitysklands invasion av Polen i september 1939, började leverera materiel till
de allierade i mars 1941 genom Lend-Lease-programmet. Den 7 december 1941
inledde Kejsardömet Japan en överraskningsattack mot Pearl Harbor, vilket fick
USA att gå med de allierade mot axelmakterna samt att internera japanska
amerikaner i tusental. Deltagandet i kriget sporrade kapitalinvestering och
industriell kapacitet. Bland de stora krigförande makterna var USA den enda
nationen som blev rikare, mycket rikare, i stället för fattigare på grund av
kriget. Allierade konferenser i Bretton Woods och Jalta beskrev ett nytt system
av internationella organisationer som placerade USA och Sovjetunionen i mitten
av världspolitiken. Efter att kriget vunnits i Europa hölls en internationell
konferens i San Francisco 1945 som resulterade i FN-stadgan som blev aktiv efter
kriget. USA, som hade utvecklat de första kärnvapnen, använde dem på de japanska
städerna Hiroshima och Nagasaki i augusti. Japan kapitulerade den 2 september
och kriget var över.

USA och Sovjetunionen manövrerade om makten efter andra världskriget under det
kalla kriget och dominerade militära frågor om Europa genom Nato och
Warszawapakten. USA främjade liberal demokrati och kapitalism, medan
Sovjetunionen främjade kommunism och en central planekonomi. Båda stödde
diktaturer och bedrev ställföreträdande krig. Amerikanska trupper stred mot
kommunistiska kinesiska styrkor i Koreakriget 1950-1953. House Un-American
Activities Committee förde en rad utredningar om misstänkt vänsteromstörtning
medan senator Joseph McCarthy blev förebilden för antikommunistiska känslor.

1961 års sovjetiska uppskjutning av den första bemannade rymdfarkosten fick
president John F. Kennedys att uppmana USA att vara först med att landsätta "en
människa på månen" vilket uppnåddes 1969. Kennedy ställdes också inför en spänd
kärnvapenuppgörelse med sovjetiska styrkor på Kuba. Samtidigt upplevde USA en
hållbar ekonomisk expansion. En växande medborgarrättsrörelse symboliserades och
leddes av afroamerikaner som Rosa Parks, Martin Luther King och James Bevel som
använde icke-våld för att konfrontera segregation och diskriminering. Efter
Kennedymordet 1963 godkännes Civil Rights Act 1964 och Voting Rights Act 1965
under president Lyndon B. Johnson. Johnson och hans efterträdare, Richard Nixon,
expanderade ett ställföreträdare krig i Sydostasien till det misslyckade
Vietnamkriget. En utbredd motkulturell rörelse växte, underblåst av motståndet
mot kriget, svart nationalism och den sexuella revolutionen. Betty Friedan,
Gloria Steinem och andra ledde en ny våg av feminism som sökte politisk, social
och ekonomisk jämlikhet för kvinnor.

Som en följd av Watergateskandalen 1974 blev Nixon den första amerikanske
presidenten att avgå, för att undvika att bli åtalad på anklagelser av bland
annat hindrande av rättvisa och maktmissbruk. Han efterträddes av vicepresident
Gerald Ford. Jimmy Carters administration under det sena 1970-talet präglades av
stagflation och gisslankrisen i Iran. Valet av Ronald Reagan som president 1980
förebådade en högerförskjutning i amerikansk politik, vilket återspeglades i
stora förändringar i skatter och utgiftsprioriteringar. Hans andra mandatperiod
förde med sig både Iran-Contras-skandalen och betydande diplomatiska framsteg
med Sovjetunionen. Den efterföljande sovjetiska kollapsen avslutade kalla
kriget.

Under president George H.W. Bush tog USA en ledande roll i det FN-sanktionerade
Gulfkriget. Den längsta ekonomiska expansionen i modern amerikansk historia –
från mars 1991 till mars 2001 – omfattade Bill Clintons administration och
IT-bubblan. En stämning och sexskandal ledde till att Clinton ställdes inför
riksrätt 1998, men satt kvar som president. Presidentvalet 2000, ett av de
jämnaste i amerikansk historia, löstes genom ett beslut i USA:s högsta domstol –
George W. Bush, son till George H.W. Bush, blev president.

Den 11 september 2001 slog al-Qaida-terrorister till mot World Trade Center i
New York och Pentagon i närheten av Washington, D.C. vilket dödade nästan tre
tusen människor. Som svar inledde Bushadministrationen det globala kriget mot
terrorismen. I oktober 2001 ledde amerikanska styrkor en invasion av Afghanistan
och avlägsnade den talibanska regeringen och al-Qaidas träningsläger. Talibaner
fortsatte att utkämpa ett gerillakrig. År 2002 började Bushadministrationen att
trycka på för ett regimskifte i Irak på kontroversiella grunder. Utan stöd av
Nato eller ett uttryckligt FN-mandat för militär intervention, organiserad Bush
"de villigas koalition" (Coalition of the Willing): koalitionsstyrkorna
invaderade Irak 2003 och avsatte diktatorn Saddam Hussein. År 2005 orsakade
Orkanen Katrina svår förödelse längs en ​​stor del av Gulfkusten och ödelade New
Orleans. Den 4 november 2008, mitt i en global ekonomisk recession valdes Barack
Obama som den första afroamerikanska presidenten. Under 2010 infördes stora
hälsovårds- och finansiella reformer. Oljeutsläppet från Deepwater Horizon i
Mexikanska golfen samma år blev den största oljekatastrofen någonsin i fredstid.
I en räd i Pakistan 2011 dödade Navy SEAL:s al-Qaida-ledaren Usama bin Ladin.
Irakkriget avslutades med tillbakadragande av de återstående amerikanska
trupperna från landet.

Kontinentala USA:s landyta uppgår till omkring 7 700 000 km². Alaska, avskilt
från kontinentala USA genom Kanada, är den största delstaten på 1 480 000 km².
Hawaii, som utgör en arkipelag i centrala Stilla havet, sydväst om Nordamerika,
uppgår till drygt 16 000 km². USA rankas som världens tredje eller fjärde
största land efter total yta (mark och vatten), efter Ryssland och Kanada och
strax före eller efter Kina. Rankingen varierar beroende på hur två av Kina och
Indiens omdiskuterade territorier räknas och hur den totala ytan av USA
beräknas: beräkningarna sträcker sig från 9 522 055 km² till 9 629 091 km² till
9 826 676 km². Räknat till enbart landyta är USA det tredje största landet efter
Ryssland och Kina, precis före Kanada.

Kustslätterna längst atlantkusten ger med sig längre inlands åt de lövfällande
skogarna och det kuperade landskapet i regionen Piedmont. Appalacherna delar den
östra kusten från Stora sjöarna och grässlätterna i Mellanvästern.
Mississippi–Missourifloden, världens fjärde längsta flodsystem, rinner
huvudsakligen i nord-sydlig riktning genom landets hjärta. Den platta och
bördiga prärien Great Plains sträcker ut sig mot väst, medan i sydöst återfinns
en bergsregion. Klippiga bergen vid den västra kanten av Great Plains, sträcker
sig från norr till syd genom landet, med en höjd på över 4 300 meter i Colorado.
Längre västerut ligger den torra regionen Great Basin och öknar som Mojave.
Sierra Nevada och Kaskadbergen sträcker sig längst stillahavskusten. Med sina
6 194 meter är Alaskas Denali landets högsta topp. Aktiva vulkaner är vanliga i
Alexanderarkipelagen och Aleuterna i Alaska, och Hawaii består av vulkanöar.
Supervulkanen som ligger under Yellowstone nationalpark i Klippiga bergen är
kontinentens största.

USA med sin stora yta och sin geografiska variation innefattar de flesta
klimattyper. Öster om 100:e meridianen varierar klimatet från fuktigt
kontinentalklimat i norr till fuktigt subtropiskt klimat i syd. Den södra änden
av Florida är tropisk liksom Hawaii. Great Plains, väster om 100:e meridianen
har halvtorrt klimat. Mycket av bergen i väster har bergsklimat. Klimatet är
torrt i Great Basin, öken i sydväst, medelhavsklimat längs Kaliforniens kust,
kustklimat längs med Oregon och Washington och södra Alaska. Större delen av
Alaska har subarktiskt klimat. Extremväder är inte ovanligt i USA - delstaterna
som gränsar till Mexikanska golfen är utsatta för orkaner och de flesta av
världens största tornador förekommer inom landets gränser, huvudsakligen i
mellanvästerns Tornado Alley.

USA:s ekologi är väldigt skiftande: ungefär 17 000 arter av kärlväxter finns i
kontinentala USA och Alaska, och över 1 800 arter gömfröväxter finns på Hawaii,
få av dem finns på fastlandet. USA är hem för mer än 400 olika däggdjur, 750
fågelarter och 500 reptiler och amfibiska arter. Ungefär 91 000 insektsarter har
beskrivits. Endangered Species Act från 1973 skyddar hotade och utsatta arter
och deras naturliga miljö, som övervakas av United States Fish and Wildlife
Service. Det finns 58 nationalparker i USA och hundratals andra federala skötta
parker, skogar och vildmarker. Allt som allt äger staten 28,8 procent av landets
yta. Det mesta av detta är skyddad mark, dock arrenderas en del av detta ut till
användning för olje- och gasborrning, gruvdrift, skogsavverkning eller
boskapsfarmar; 2,4 procent används för militära ändamål.

USA är världens äldst bevarade federation. Det är en konstitutionell republik
och representativ demokrati "där majoritetsstyre mildras av minoriteters
rättigheter skyddade enligt lag." men fungerar som en oligarki då
affärsintressen och lobbygrupper har oproportionerligt stort inflytande över i
praktiken förd politik. Statsmakten regleras av ett system av kontroller och
avvägningar som definieras av den amerikanska konstitutionen, som fungerar som
landets högsta rättskälla. I det amerikanska federala systemet omfattas
medborgarna vanligen av tre nivåer, federala, delstatliga och lokala styren; de
lokala arbetsuppgifterna delas vanligen mellan countyn och kommunala
myndigheter. I nästan alla fall väljs maktens verkställande och lagstiftande
företrädare av en majoritetsomröstning av medborgarna efter distrikt. Det finns
inget proportionellt valsystem på federal nivå, och det är mycket sällsynt på
lägre nivåer.

Den federala statsmakten (United States Government) består av tre stycken
grenar:

Representanthuset har 435 ledamöter med rösträtt som var och en representerar
ett distrikt för en mandatperiod på två år. Platserna fördelas mellan delstater
i förhållande till sin folkmängd vart tionde år. Från och med folkräkningen år
2000 har sju delstater minst en representant, medan Kalifornien, den folkrikaste
delstaten, har femtiotre. Representanthuset väljer vid inledningen av varje
kongressession en talman (Speaker of the House of Representatives) som leder
kammarens verksamhet.

Senaten har 100 medlemmar där varje delstat har två senatorer som väljs på sex
år; en tredjedel av senatens platser väljs vartannat år. Presidenten tjänstgör
fyra år i taget och kan inte väljas mer än två gånger. Presidenten väljs inte
genom direktval, utan genom en indirekt elektorskollegium där de avgörande
rösterna fördelas av staten.

Alla lagar och statliga förfaranden är föremål för rättslig prövning, och varje
lag som stiftas i strid med konstitutionen riskerar att vid rättslig prövning
att ogiltigförklaras. Den ursprungliga texten i konstitutionen inrättar
strukturen och ansvarsområden för den federala regeringen och dess förbindelser
med de enskilda delstaterna. Artikel I skyddar rätten till "great writ" of
habeas corpus, och artikel III garanterar rätten till juryrättegång i alla
brottmål. Ändringar av konstitutionen kräver godkännande av tre fjärdedelar av
delstaterna. Konstitutionen har ändrats tjugosju gånger; de första tio
ändringsförslagen som utgör Bill of Rights, och den fjortonde ändringen formar
den centrala grunden för amerikanernas individuella rättigheter.

Delstaternas statsmakter är strukturerade likt den federala statsmakten med tre
grenar (dömande, lagstiftande och verkställande) som kontrollerar varandra.
Guvernören som är den högste styresmannen (motsvarande USA:s president) i varje
delstat, är direkt folkvald. Vissa delstatsdomare och ämbetsmän utses av
guvernörerna för de respektive delstaterna, medan andra väljs av folket.

USA är en federal union som består av femtio delstater. De ursprungliga tretton
delstaterna var efterföljare till de tretton kolonierna som gjorde uppror mot
det brittiska styret. Tidigt i landets historia organiserades tre nya delstater
på ett territorium skilt från de befintliga delstaterna anspråk: Kentucky från
Virginia, Tennessee från North Carolina och Maine från Massachusetts. De flesta
andra delstater har skapats från områden som erhölls genom krig eller köp av den
amerikanska regeringen. Några undantag omfattar Vermont, Texas och Hawaii; var
och en var en självständig republik före anslutningen till unionen. Under det
amerikanska inbördeskriget bröt West Virginia sig bort från Virginia. Den
senaste delstaten, Hawaii, uppnådde statsbildning den 21 augusti 1959.
Delstaterna har inte rätt att utträda från unionen.

Delstaterna utgör den största delen av den amerikanska landmassan; de två andra
områden som anses vara integrerade delar av landet är District of Columbia, det
federala distriktet, där huvudstaden Washington ligger; och Palmyraatollen, en
obebodd atoll i Stilla havet som är ett inkorporerat territorium. USA har också
fem stora territorier utanför kontinenten: Puerto Rico och Amerikanska
Jungfruöarna i Västindien samt Amerikanska Samoa, Guam, och Nordmarianerna i
Stilla havet. De som är födda i dessa territorier (med undantag för Amerikanska
Samoa) har amerikanskt medborgarskap. Amerikanska medborgare bosatta i
territorierna har många av rättigheterna och skyldigheterna som medborgare
bosatta i delstaterna; de är dock generellt sett befriade från federal
inkomstskatt, får inte rösta i presidentvalet, och har bara representation utan
rösträtt i den amerikanska kongressen.

USA har drivits inom ramen för ett tvåpartisystem under större delen av dess
historia. För förtroendeuppdrag på de flesta nivåer hålls delstatliga
administrerade primärval för att välja de stora partiernas kandidater för
kommande allmänna val. Sedan presidentvalet 1856 har de stora partierna varit
Demokratiska partiet, som grundades 1824, och det Republikanska partiet, som
grundades 1854. Sedan inbördeskriget har endast ett tredje
presidentkandidatsparti – förre presidenten Theodore Roosevelt, som kandiderade
som progressiv 1912 – vunnit så mycket som 20 procent av rösterna.

Inom amerikansk politisk kultur anses Republikanska partiet center-höger eller
"konservativ" och det Demokratiska partiet anses center-vänster eller "liberal".
Delstaterna i nordöstra USA och längst västkusten och några i regionen Great
Lakes, känt som "blå staterna", är relativt liberala. De "röda staterna" i södra
och delar av Great Plains och Klippiga bergen är relativt konservativa.

Vinnaren av 2008 års presidentval, demokraten Barack Obama är USA:s 44:e
president. Alla tidigare presidenter har uteslutande varit av europeisk
härkomst. I mellanårsvalet 2010 tog republikanska partiet kontroll över
representanthuset och gjorde framsteg i senaten, där demokraterna behöll
majoriteten. I USA:s 112:e kongress består senaten av 51 demokrater, två
oberoende som håller förberedande valmöte med demokraterna och 47 republikaner;
representanthuset består av 242 republikaner och 193 demokrater. Det finns 29
republikanska och 20 demokratiska delstatsguvernörer, samt en oberoende.

USA utövar ett global ekonomiskt, politiskt och militärt inflytande. Man är en
permanent medlem av FN:s säkerhetsråd och New York är säte för FN:s högkvarter.
Man är medlem av G8, G20 och Organisationen för ekonomiskt samarbete och
utveckling. Nästan alla länder har ambassader i Washington, D.C. och många har
konsulat runt om i landet. Likaså har nästan alla nationer amerikanska
diplomatiska beskickningar. Dock har Kuba, Iran, Nordkorea, Bhutan, Libyen och
Taiwan inga formella diplomatiska förbindelser med USA.

USA har en "särskild relation" (Special Relationship) med Storbritannien och
starka band till Kanada, Australien, Nya Zeeland,, Filippinerna, Japan,
Sydkorea, Israel och flera europeiska länder. Man har ett nära samarbete med
andra Nato-medlemmar om säkerhetspolitiska frågor och med sina grannar genom
Organization of American States och frihandelsavtal som trilaterala North
American Free Trade Agreement med Kanada och Mexiko. Under 2008 spenderade USA
ett netto på 25,4 miljarder dollar på offentligt utvecklingsbistånd vilket är
mest i världen. Som en andel av bruttonationalinkomsten (BNI) rankas dock det
amerikanska bidraget på 0,18 procent sist bland 22 givarländer. Däremot är
privata utomlandsdonationer av amerikaner relativt generösa.

Enligt USA:s konstitution är presidenten de väpnade stridskrafternas högste
befälhavare, men det är kongressen som beviljar anslagen och som stiftar de
lagar som reglerar verksamheten. 1947 års nationella säkerhetsakt, kodifierad i
United States Codes titlar 10 och 50, utgör den rättsliga grunden för dagens
försvarsväsende. Uniform Code of Military Justice (som ingår i titel 10 U.S.C.)
reglerar det militära rättssystemet.

USA har fem försvarsgrenar varav fyra (armén, flottan, flygvapnet & marinkåren)
hör till försvarsdepartementet som leds av USA:s försvarsminister (Secretary of
Defense). Försvarsministern biträds av USA:s biträdande försvarsminister, USA:s
försvarschef och USA:s vice försvarschef. Försvarsgrenarna är i sin tur
sorterade under tre militärdepartement (Military Departments) som är
delkomponenter i försvarsdepartementet: armédepartementet (Department of the
Army) under ledning av arméministern, flygvapendepartementet (Department of the
Air Force) under ledning av flygvapenministern samt marindepartementet
(Department of the Navy) under ledning av marinministern som omfattar både
flottan och marinkåren. Den femte försvarsgrenen, kustbevakningen, lyder under
inrikessäkerhetsdepartementet men kan överföras till marindepartementet (dvs
försvarsdepartementet) vid krigsförkaring eller när presidenten efter godtycke
finner det lämpligt.

Presidenten innehar titeln som överbefälhavare (commander-in-chief) av landets
väpnade styrkor och utser dess ledare, försvarsministern och Joint Chiefs of
Staff. USA:s försvarsdepartement administrerar de väpnade styrkorna, däribland
armén, flottan, marinkåren och flygvapnet. Kustbevakningen sköts av
Inrikessäkerhetsdepartementet i fredstid och Marindepartementet i krigstid.
Under 2008 hade de väpnade styrkorna 1,4 miljoner personal i aktiv tjänst.
Reserverna och Nationalgardet ökade antalet trupper till 2,3 miljoner. För
Försvarsdepartementet arbetar också cirka 700 000 civila, exklusive
entreprenörer.

Militärtjänstgöring är frivillig men värnplikt kan inträffa i krigstid genom
Selective Service System. Transporter och logistik samordnas av United States
Transportation Command. Militären driver 865 baser och anläggningar utomlands
och upprätthåller grupperingar med mer än 100 000 aktivt tjänstgörande personal
i 25 länder. Omfattningen av denna globala militära närvaro har fått vissa
forskare att beskriva USA som att upprätthålla ett "imperium av baser."

USA:s totala militära utgifter under 2008, mer än 600 miljarder dollar, var över
41 procent av de globala militära utgifterna och större än de närmaste fjorton
största nationella sammanlagda militära utgifterna. Utgifterna per capita, 1 967
dollar, var omkring nio gånger genomsnittet i världen. Vid fyra procent av BNP
var andelen näst högst bland de femton största militära utgifterna, efter
Saudiarabien. Försvarsdepartementets föreslagna budget för 2011, 549 miljarder
dollar, är en 3,4 procent ökning jämfört med 2010 och 85 procent högre än under
2001. Y​ytterligare 159 miljarder dollar föreslås för det militära närvaron i
Irak och Afghanistan. Från och med september 2010 planerar USA att ha 96 000
trupper i Afghanistan och 50 000 i Irak. Fram till den 5 januari 2011 hade USA
drabbats 4 432 militära dödsfall under Irakkriget och 1 448 under kriget i
Afghanistan.

Brottsbekämpning i USA är i första hand lokala polisen och sheriffens
avdelningar där statliga polisen bistår med bredare tjänster. Federala
myndigheter som Federal Bureau of Investigation (FBI) och United States Marshals
Service har specialiserade uppdrag. På federal nivå och i nästan varje delstat
verkar rättspraxis i ett gemensamt lag-system. Delstatliga domstolar genomför de
flesta brottmål. Federala domstolar hanterar vissa utsedda brott samt vissa
överklaganden från det delstatliga systemet. Federala lagar förbjuder en mängd
olika droger men stiftar ibland lagar i strid med nationella bestämmelser. 18
års ålder gäller i allmänhet för rökning och 21 år för alkoholkonsumtion.

Bland i-länder har USA nivåer över genomsnittet för våldsbrott och särskilt höga
nivåer av vapenvåld och mord. Det skedde 5,0 mord per 100 000 personer invånare
under 2009, 10,4 procent färre än år 2000. Äganderätten av vapen är föremål för
omstridda politiska debatter.

USA har den högsta dokumenterade graden av fängslande och totala antalet
fängslade personer i världen. I början av 2008 var mer än 2,3 miljoner människor
inspärrade, mer än en av 100 vuxna. Den nuvarande graden är ungefär sju gånger
så stor som siffran var 1980 och över tre gånger så som den i Polen, det landet
i OECD som har den näst högsta graden. Afroamerikanska män är fängslade ungefär
sex gånger oftare än vita män och tre gånger graden av spansktalande män.
Landets höga grad av fängslande beror till stor del på domutslag och
drogpolicys.

Fast det har avskaffats i de flesta västerländska länder är dödsstraff
sanktionerad i USA för vissa federala och militära brott, och i trettiofyra
delstater. Sedan 1976, när USA:s högsta domstol återinförde dödsstraffet efter
ett fyra år långt moratorium, har mer än 1000 avrättningar genomförts. År 2010
hade landet det femte högsta antalet avrättningar i världen efter Kina, Iran,
Nordkorea och Jemen. År 2007 blev New Jersey den första delstaten att genom
lagstiftning avskaffa dödsstraffet sedan högsta domstolens beslut 1976, följt av
New Mexico 2009 och Illinois 2011.

USA har en kapitalistisk blandekonomi som drivs av rika naturtillgångar, en väl
utbyggd infrastruktur och hög produktivitet. Enligt Internationella valutafonden
utgör den amerikanska BNP på 14,799 biljoner dollar 24 procent av
bruttovärldsprodukten på marknadsmässiga växelkurser och nästan 21 procent av
bruttovärldsprodukten i köpkraftsparitet (PPP). Man har det största nationella
BNP i världen men det är cirka 5 % lägre än Europeiska unionens BNP i PPP under
2008. Landet rankas nia i världen i nominell BNP per capita och sexa i BNP per
capita i PPP.

USA är den största importören av varor och tredje största exportören även om
exporten per capita är relativt låg. År 2008 var det totala amerikanska
handelsunderskottet 696 miljarder dollar. Kanada, Kina, Mexiko, Japan och
Tyskland är dess största handelspartners. År 2007 utgjorde fordon både den
ledande import- och den ledande exportvaran. Japan är den största utländska
innehavaren av amerikanska statsskuldspapper efter gått om Kina i början av
2010. USA rankas på andra plats i Global Competitiveness Report.

Under 2009 beräknades den privata sektorn utgöra 55,3 procent av ekonomin där
den federala regeringens verksamhet stod för 24,1 procent och den statliga och
kommunala verksamheten (inklusive federal överföringar) resterande 20,6 procent.
Ekonomin är postindustriell med en tjänstesektor som bidrar med 67,8 procent av
BNP, trots att USA fortfarande är en industriell stormakt. De ledande
affärsområdet efter bruttointäkt är parti- och detaljhandel; efter nettoresultat
är det tillverkning. Kemiska produkter är det ledande
tillverkningsindustriområdet. USA är världens tredje största producent av olja
samt dess största importör. Man är världens främsta producent av el- och
kärnkraft samt flytande naturgas, svavel, fosfater och salt. Medan jordbruket
står för knappt 1 procent av BNP är USA världens största producent av majs och
sojabönor. New York Stock Exchange är världens största börs efter dollarvolym.
Coca-Cola och McDonald's är de två mest kända varumärkena i världen.

I augusti 2010 bestod den amerikanska arbetskraften av 154,1 miljoner människor.
Med 21,2 miljoner människor är den ledande sysselsättningen regeringsanställda.
Den största privata arbetsmarknaden är vård och socialt stöd med 16,4 miljoner
människor. Cirka 12 procent av arbetstagarna är fackligt organiserade jämfört
med 30 procent i Västeuropa. Världsbanken rankar USA först i lätthet att
anställa och avskeda arbetare. År 2009 hade USA den tredje högsta
arbetskraftsproduktiviteten per person i världen efter Luxemburg och Norge. Man
var fjärde i produktivitet per timme bakom de två länderna och Nederländerna.
Jämfört med Europa har USA i allmänhet en högre inkomst- och bolagsskatt medan
arbete och i synnerhet konsumtionsskatt är lägre.

Enligt United States Census Bureau var medianvärdet för hushållsinkomster före
skatt 49 777 dollar under 2007. Medianvärdet varierade från 65 469 dollar bland
asiat-amerikanska hushåll till 32 584 bland afroamerikanska hushåll. Genom
köpkraftsparitets växelkurser är den övergripande medianen liknande den av de
mest välbärgade klungorna i industriländerna. Efter att ha sjunkit kraftigt
under mitten av 1900-talet har fattigdomen planat sedan början av 1970-talet,
med 11-15 procent av amerikanerna lever under fattigdomsgränsen varje år och
58,5 procent har tillbringat minst ett år i fattigdom mellan 25 och 75 års
ålder. År 2009 levde 43,6 miljoner amerikaner i fattigdom.

Den amerikanska välfärdsstaten är en av de minst omfattande i den
industrialiserade världen, vilket minskar både relativ fattigdom och absolut
fattigdom betydligt mindre än medelvärdet för rika nationer. Kombinerade privata
och offentliga sociala utgifter per capita är dock högre än i Norden. Medan den
amerikanska välfärdsstaten minskar fattigdomen bland de äldre får unga relativt
lite hjälp. En Unicefstudie 2007 om barns välbefinnande i tjugoen
industrialiserade nationer rankades USA näst sist.

Trots kraftiga ökningar i produktivitet, låg arbetslöshet och låg inflation, har
inkomstvinster sedan 1980 varit långsammare än under tidigare decennier, mindre
allmänt delad och åtfölj av ökad ekonomisk otrygghet. Mellan 1947 och 1979 ökade
den reala medianinkomsten med över 80 procent för alla klasser där inkomsterna
för fattiga amerikaner ökar snabbare än de rika. Medianhushållsinkomsten har
ökat för alla klasser sedan 1980. Detta till stor del på grund av fler dubbla
inkomsttagare per hushåll, minskad klyfta mellan könen och längre arbetstider.
Tillväxten har dock varit långsammare och starkt lutad mot den absoluta toppen
(se diagram). Följaktligen har inkomstandelen för de översta 1–21,8 procent av
det totalt redovisade inkomsterna 2005 – mer än fördubblats sedan 1980 vilket
gör USA till det landet med de största inkomstskillnaderna bland
industriländerna. Den översta 1 procent betalar 27,6 procent av alla federala
skatter; de översta 10 procent betalar 54,7 procent. Förmögenhet, såsom inkomst,
är mycket koncentrerad: De rikaste 10 procent av den vuxna befolkningen besitter
69,8 procent av landets hushållsförmögenhet vilket är den näst högsta andelen
bland industriländerna. Den översta 1 procent äger 33,4 procent av
nettoförmögenheten.

USA är idag den ledande ekonomin i världen, och har varit det sedan 1920-talet.
Landets ekonomi utgör 24 procent av världens samlade BNP,
bruttovärldsproduktion. Trots en ledande position i världen är arbetslösheten
relativt hög, över 9 procent, och statsskulderna är mycket höga, ungefär 17
biljoner dollar.

I och med globaliseringen står USA inför samma problem som Europa. Allt mer
varor kommer från Kina, som konkurrerar ut de ledande länderna med billigare
varor. Produktionen är billigare i Kina och därför placerar många amerikanska
och europeiska företag sin produktion där. USA är fortfarande ledande inom flyg-
och rymdbranschen, försvarsindustri och läkemedelsindustri. Vidare var år 2010
mer än en fjärdedel av de ledande 500 företagen i världen placerade i USA.

År 2008 inträffade en finanskris i USA som spred sig till hela världen.
Finanskrisen berodde främst på att centralbankerna höll styrräntorna låga så att
många finansinstitut lånade ut med hög risk. Lehman Brothers var den första
banken som gick i konkurs i denna krisen. Regeringen hade sänkt räntan på lånen
och pengarna lånades till personer som ibland var låginkomsttagare och inte hade
möjlighet att betala tillbaka. Den globala spridningen kom eftersom de
amerikanska bankerna hade placerat om lånen i andra länders banker i fall det
skulle gå dåligt. Krisen ledde till många saker, bland annat att regeringen gick
in och betalade stora summor pengar på att försöka rädda bankerna och att
arbetslösheten ökade. Om det går dåligt för västvärlden, minskar exporten från
Kina för det finns ingen som kan köpa varorna. På så sätt kan en kris spridas
ännu mer.

USA handlar med länder från hela världen och är den största importören av varor.
Kanada, Kina, Mexiko, Japan och Tyskland är de största handelspartnerna.
Tyngdpunkten för handeln har flyttats från Europa till Asien. USA exporterar
även mycket och är den tredje största exportören i världen. Exporten ligger på
13 procent av BNP och importen på 16 procent av BNP. Exporten har sedan 1961
ökat från 5 procent till 13 procent 2010. Importen har ökat med fler
procentenheter, från 4 procent 1961 till 16 procent 2010. När ett land
importerar mer än de exporterar blir det ett handelsunderskott och detta
underskott har i USA sjunkit lite under de senaste åren. Exporten för USA har
ökat till 194,9 miljarder dollar och importen har minskat till 229,1 miljarder
dollar i november 2013. Det finns alltså fortfarande en skillnad på 34,2
miljarder dollar. Också handelsunderskottet med Kina har minskat, i oktober 2013
låg handelsunderskottet med Kina på 28,9 miljarder dollar och i slutet av 2013
hade det minskat till 26,9 miljarder dollar. USA är med i
frihandelsorganisationen WTO, World Trade Organization, och har dessutom ett
antal bilaterala avtal för handel med många länder.

Ekonomin har växt från en BNP på strax under 6 000 miljarder US dollar år 1990
till lite drygt 16 000 miljarder US dollar år 2012. Statsskuldens andel av BNP
har sedan 2007 ökat enormt, från 46,7 procent till 76,1 procent år 2010.

Dagliga persontransporter i USA domineras av bil som körs på en av de 13
miljoner vägarna. Från och med 2003 fanns det 759 bilar per 1 000 amerikaner
jämfört med 472 per 1 000 invånare i Europeiska unionen året därpå. Cirka
40 procent av personfordonen är skåpbilar, stadsjeepar eller lätta lastbilar.
Den genomsnittlige vuxne amerikanen (redovisning av alla förare och icke-förare)
spenderar 55 minuter med att köra varje dag och åker 47 km.

Den civila flygindustrin är helt privatägt medan de flesta stora flygplatser är
offentligt ägda. De fyra största flygbolagen i världen efter passagerare är
amerikanska; Southwest Airlines är störst. Av världens trettio mest trafikerade
flygplatser ligger sexton i USA, däribland den mest trafikerade,
Hartsfield–Jackson Atlanta International Airport. Trots att godstransport på
järnväg är omfattande använder relativt få människor tåg för att resa inom eller
mellan städer. Kollektivtrafik står för 9 procent av USA:s arbetsresor jämfört
med 38,8 procent i Europa. Cykelanvändning är minimal, långt under europeisk
nivå.

USA:s energiförbrukning är 29 000 terawattimmar per år. Energiförbrukning per
capita är 7,8 ton oljeekvivalenter per år jämfört med Tysklands 4,2 ton och
Kanadas 8,3 ton. År 2005 kom 40 procent av denna energi från olja, 23 procent
från kol och 22 procent från naturgas. Resten levereras av kärnkraft och
förnybara energikällor. USA är världens största konsument av olja. Under
årtionden har kärnkraften spelat en begränsad roll i förhållande till många
andra i-länder, delvis på grund av allmänhetens uppfattning i kölvattnet av
Harrisburgolyckan 1979. Under 2007 har flera ansökningar om nya kärnkraftverk
lämnats in.

USA har varit ledande inom forskning och teknisk innovation sedan slutet av
1800-talet. År 1876 tilldelades Alexander Graham Bell det första amerikanska
patentet för telefonen. Thomas Edisons laboratorium utvecklade grammofonen, den
första långvariga glödlampan och den första livskraftiga filmkameran. Nikola
Tesla var först med växelström, växelströmsmotor och radio. I början av
1900-talet främjade bilföretagen Ransom Eli Olds och Henry Ford det löpande
bandet. År 1903 gjorde Bröderna Wright den första ihållande och kontrollerade
flygturen.

Uppgången av nazismen på 1930-talet ledde till att många europeiska forskare,
bland annat Albert Einstein och Enrico Fermi, emigrerade till USA. Under andra
världskriget utvecklade Manhattanprojektet kärnvapen och inledde atomåldern.
Rymdkapplöpningen ledde till snabba framsteg i raketteknik, materialvetenskap
och datorer. USA utvecklade i stort sett ARPANET och dess efterföljare Internet.
Idag kommer merparten av forskningen och utvecklingsfinansiering, 64 procent,
från den privata sektorn. USA är världsledande i vetenskapliga
forskningsrapporter och impact factor. Amerikanerna har stora tekniska
konsumentvaror och nästan hälften av de amerikanska hushållen har
bredbandsanslutning till Internet. Landet är den främsta utvecklaren och odlaren
av genmodifierat livsmedel som representerar hälften av världens biotekniska
grödor.

2010 års folkräkning rapporterade 308 745 538 invånare. United States Census
Bureaus befolkningsklocka beräknar att landets befolkning nu är 313 606 000
inklusive uppskattningsvis 11,2 miljoner illegala invandrare. USA är den tredje
folkrikaste nationen i världen, efter Kina och Indien, och är det enda
industrialiserade landet där en stor befolkningsökning förutses. Med ett
födelsetal på 13,82 per 1 000 invånare, 30 procent lägre än genomsnittet i
världen, är dess befolkningstillväxt 0,98 procent betydligt högre än i
Västeuropa, Japan och Sydkorea. Under räkenskapsåret 2010 beviljades över en
miljon invandrare permanent uppehållstillstånd. De flesta av dem kom genom
familjeåterförening. Mexiko har varit den ledande källan till nya invånare i
över två decennier. Sedan 1998 har Kina, Indien och Filippinerna varit i topp
fyra varje år.

USA har en mycket internationell befolkning. 31 ursprungsgrupper har mer än en
miljon medlemmar. Vita amerikaner är den största rasgruppen. Tyska amerikaner,
irländska amerikaner och engelska amerikaner utgör tre av landets fyra största
ursprungsgrupper. Afroamerikaner är landets största rasminoritet och tredje
största ursprungsgruppen. Asiatiska amerikaner är landets näst största
rasminoritet. De två största asiatisk amerikanska ursprungsgrupperna är
kinesiska amerikaner och filippinska amerikaner. År 2010 inkluderade den
amerikanska befolkningen cirka 5,2 miljoner människor med vissa anor från
indianer eller Alaskaindianer (endast 2,9 miljoner med sådana anor) och 1,2
miljoner med vissa anor från Hawaiianer eller Stillahavsbor (endast 0,5
miljoner). Folkräkningen omfattar nu kategorin "annan ras" för "svarande kan
inte identifiera sig med någon" av sina fem officiella raskategorier. Mer än 19
miljoner människor placerades i denna kategori under 2010.

Befolkningstillväxten av spansktalande och latinamerikaner (Hispanic och Latino,
villkoren är officiellt utbytbara) är en stor demografisk trend. 50,5 miljoner
amerikaner av spanskt ursprung identifieras som att dela en distinkt "etnicitet"
av Census Bureau. 64 procent av spansktalande amerikanerna är av mexikansk
härkomst. Mellan 2000 och 2010 ökade landets spansktalande befolkningen med
43 procent medan den icke-spansktalande befolkningen ökade endast med
4,9 procent. Mycket av denna tillväxt kommer från invandringen. År 2007 var
12,6 procent av den amerikanska befolkningen utlandsfödda där 54 procent av den
siffran är födda i Latinamerika. Fertiliteten är också en faktor. Den
genomsnittliga spansktalande kvinnan föder 3,0 barn under sin livstid jämfört
med 2,2 för icke-spansktalande svarta kvinnor och 1,8 för icke-spansktalande
vita kvinnor (under ersättningsnivån på 2,1). Minoriteter (enligt Census Bureau,
alla utom icke-spansktalande, icke-mångrasliga vita) utgör 34 procent av
befolkningen. De beräknas vara i majoritet år 2042.

Omkring 82 procent av amerikanerna bor i tätorter (urban area) (enligt Census
Bureau, sådana områden inkluderar förorter). Ungefär hälften av dem bor i städer
med en befolkning över 50 000. År 2008 hade 273 inkorporerade platser
befolkningar på över 100 000, nio städer hade mer än en miljon invånare och fyra
världsstäder hade över två miljoner (New York, Los Angeles, Chicago och
Houston). Det finns 52 storstadsområden med en befolkning på mer än en miljon.
Av de femtio snabbast växande storstadsområden ligger fyrtiosju i väst eller
syd. Dallas, Houston, Atlanta och Phoenixs storstadsområden växte alla med mer
än en miljon människor mellan 2000 och 2008.

Engelska är de facto det nationella språket. Även om det inte finns ett
officiellt språk på federal nivå standardiseras engelska i vissa lagar, som till
exempel USA:s naturaliseringskrav. År 2007 talade 226 miljoner eller 80 procent
av befolkningen i åldern fem år och äldre bara engelska hemma. Spanska, som
talas av 12 procent av befolkningen i hemmet, är det näst vanligaste språket och
är det mest undervisade andraspråket. Franska är det fjärde mest talande och
tredje mest undervisade språket. Vissa amerikaner förespråkar engelska som
landets officiella språk som det är i minst 28 delstater. Både hawaiiska och
engelska är enligt lag officiella språk på Hawaii.

New Mexicos lagar förespråkar användning av både engelska och spanska, och
Louisiana gör detsamma för engelska och franska. Andra delstater, såsom
Kalifornien, förvaltar publiceringen av spanska versioner av vissa statliga
dokument, däribland domstolsformulär. Flera territorier ger officiellt
erkännande till sina modersmål tillsammans med engelska. Samoanska och chamorro
är erkända av Amerikanska Samoa och Guam. Karoliniska och chamorro är erkända av
Nordmarianerna. Spanska är ett officiellt språk i Puerto Rico.

USA är officiellt en sekulär stat. Det första tillägget till den amerikanska
konstitutionen garanterar fritt religionsutövande och förbjuder inrättandet av
någon religiös styrning. Enligt en undersökning från 2007 sa 78,4 procent av de
vuxna själva att de var kristna, en minskning från 86,4 procent år 1990. I en
studie från 2002 sa 59 procent av amerikanerna att religionen spelar en "mycket
viktig roll i deras liv", en betydligt högre siffra än för något annat i-land.
Protestantiska samfund svarade för 51,3 procent medan romersk katolicism med
23,9 procent var den största enskilda kyrkosamfundet. Studien kategoriserar vita
evangelikaler på 26,3 procent av befolkningen som landets största religiösa
kohorten. En annan studie uppskattar evangelikaler av alla raser till
30-35 procent. Den totala rapporteringen av icke-kristna religioner under 2007
var 4,7 procent, en ökning från 3,3 procent år 1990. De ledande icke-kristna
religionerna var judendom (1,7 procent), buddhism (0,7 procent), islam
(0,6 procent), hinduism (0,4 procent) och unitarian universalism (0,3 procent).
Undersökningen rapporterar även att 16,1 procent av amerikanerna beskrev sig
själva som icke-religiösa, vilket inkluderar agnostiker och ateister, en ökning
från 8,2 procent år 1990. En Gallup-undersökning ifrån 2012 visar att 46 % av
amerikaner är kreationister, det vill säga att en gud skapade människan i
nuvarande form.

År 2007 var 58 procent av amerikanerna åldern 18 och över gifta, 6 procent var
änka, 10 procent var skilda och 25 procent hade aldrig varit gifta. Kvinnor
arbetar nu mestadels utanför hemmet och avlägger kandidatexamen.

Samkönat äktenskap är en omtvistad fråga. Vissa delstater tillåter registrerat
partnerskap eller inhemska partnerskap i stället för äktenskap. Sedan 2003 har
flera delstater legaliserat homoäktenskap som ett resultat av dömande eller
lagstiftande åtgärder. Samtidigt har den federala regeringen och en majoritet av
delstater fastställt äktenskap mellan en man och en kvinna och/eller uttryckligt
förbud mot samkönade äktenskap. Den allmänna opinionen i frågan har skiftat från
ett generellt motstånd på 1990-talet till ett statistiskt dödläge år 2011.

Den amerikanska graden av tonårsgraviditeter, 79,8 per 1000 kvinnor är den
högsta bland OECD-länderna. Abortpolitik lämnades åt delstaterna att bestämma
tills Högsta domstolen legaliserade bruket 1972. Frågan är fortfarande mycket
kontroversiell och den allmänna opinionen delad i många år. Många delstater
förbjuder offentlig finansiering av förfarandet och begränsar sena aborter,
kräver föräldrarnas anmälan för minderåriga och förordnar väntetid. Medan
abortgraden faller är abortförhållandet 241 per 1000 levande födda och abortgrad
på 15 per 1000 kvinnor i åldern 15-44 fortfarande högre än de flesta
västerländska länder.

USA:s livslängd på 77,8 år vid födseln är ett år kortare än den totala siffran i
Västeuropa, och tre till fyra år lägre än i Norge, Schweiz och Kanada. Under de
senaste två decennierna har landets medellivslängd sjunkit från 11:e till 42:e
plats i världen. Barnadödligheten på 6,37 promille placerar också USA på 42:a
plats av 221 länder vilket är bakom hela Västeuropa. Ungefär en tredjedel av den
vuxna befolkningen är mycket överviktiga och ytterligare en tredjedel är
överviktig. Fetmagraderingen, den högsta i den industrialiserade världen, har
mer än fördubblats under det senaste 25 åren. Fetmarelaterad typ 2-diabetes
anses epidemisk av sjukvårdspersonal.

Den amerikanska graden av tonårsgraviditeter, 79,8 per 1000 kvinnor, är nästan
fyra gånger så stor som Frankrike och fem gånger så stor som Tyskland. Abort,
lagligt vid efterfrågan, är mycket kontroversiellt. Många delstater förbjuder
offentlig finansiering av förfarandet och begränsar sena aborter, kräver
föräldrarnas anmälan för minderåriga och förordnar väntetid. Medan abortgraden
faller är abortförhållandet 241 per 1000 födda och abortgraden med 15 per 1000
kvinnor i åldern 15-44 fortfarande högre än de flesta västerländska länderna.

Det amerikanska sjukvårdssystemet spenderar mer än någon annat land, mätt i
såväl utgifter per capita och andel av BNP. Världshälsoorganisationen rankade
den amerikanska sjukvården år 2000 som först i lyhördhet, men 37:e i utförande.
USA är ledande inom medicinsk innovation. År 2004 spenderade den icke
industriella sektorn tre gånger så mycket som Europa per capita på biomedicinsk
forskning.

Till skillnad från i alla andra i-länder är vårdtäckningen i USA inte
universell. År 2004 betalade privata försäkringar för 36 procent av de
personliga hälsoutgifterna, privata direktutlägg betalade för 15 procent och
federala, statliga och lokala myndigheter betalade för 44 procent. År 2005 var
46,6 miljoner amerikaner, 15,9 procent av befolkningen, oförsäkrade vilket var
5,4 miljoner fler än under 2001. Den främsta orsaken till denna ökning är
nedgången i antalet amerikaner med sponsrade sjukförsäkringar från arbetsgivare.
Saken om oförsäkrade och underförsäkrade amerikaner är en stor politisk fråga.
En studie år 2009 uppskattade att avsaknaden av försäkringar är förknippad med
nästan 45 000 dödsfall per år. År 2006 blev Massachusetts den första delstaten
att förordna universell sjukförsäkring. Federal lagstiftning som antogs i början
av 2010 kommer att skapa ett nära-universellt sjukförsäkringssystem runt om i
landet år 2014.

Amerikansk offentlig utbildning drivs av statliga och lokala myndigheter
reglerade av USA:s utbildningsdepartement genom restriktioner för federala
bidrag. Barn måste i de flesta delstater gå i skolan från sex års ålder eller
sju (i allmänhet, förskola eller första klass) tills de fyller arton (vanligen
att föra dem igenom tolfte klass, i slutet av high school). Vissa stater
tillåter studerande att lämna skolan vid sexton eller sjutton års ålder. Cirka
12 procent av barnen är inskrivna i församlings- eller icke-sekteristiska
privatskolor. Drygt två procent av barnen är hemskolade.

USA har många konkurrerande privata och offentliga institutioner för högre
utbildning samt community colleges med öppen antagning. Av amerikanerna tjugofem
år och äldre avlade 84,6 procent examen från high school, 52,6 procent deltog i
något college, 27,2 procent avlade kandidatexamen och 9,6 procent avlade
akademisk examen. Den grundläggande läs- och skrivkunnigheten är cirka
99 procent. FN tilldelar USA ett utbildningsindex på 0,97 vilket är 12:a i
världen.

USA är ett mångkulturellt land och hem till en mängd olika etniska grupper,
traditioner och värderingar. Bortsett från de nu små indianska och infödda
hawaiianska populationerna invandrade nästan alla amerikaner eller deras
förfäder under de senaste 500 åren. Den kultur som hålls gemensamt av de flesta
amerikaner – traditionell amerikansk kultur – är en västerländsk kultur som i
hög grad härrör från de europeiska invandrarnas traditioner med influenser från
många andra källor, såsom traditioner som förts av slavar från Afrika. Senare
tids invandring från Asien och särskilt Latinamerika har lagt till en kulturell
mix som har beskrivits som både en homogeniserande smältdegel och en heterogen
salladsskål där invandrare och deras ättlingar behåller utmärkande kulturella
egenskaper.

Amerikanska kulturen anses vara den mest individualistiska i världen. Även om
den amerikanska drömmen eller uppfattningen att amerikaner åtnjuter hög social
rörlighet, som spelar en viktig roll för att locka invandrare, har andra
i-länder en större social rörlighet. Medan den traditionella kulturen anser att
USA är ett klasslöst samhälle, identifierar forskare viktiga skillnader mellan
landets sociala klasser, som påverkar socialisation, språk och värderingar. Den
amerikanska medelklassen och den så kallade professionella klassen
(professional-managerial class) har inlett många moderna sociala trender som
modern feminism, miljörörelsen och mångkulturalism. Amerikanernas självbilder,
sociala synpunkter och kulturella förväntningar är förknippade med deras yrken
till ett ovanligt nära grad. Medan amerikaner tenderar att starkt värdera
socioekonomiska prestationer ses vanlig eller medelmåttig allmänt som en positiv
egenskap.

Världens första kommersiella filmutställning genomfördes i New York år 1894 med
hjälp av Thomas Edisons Kinetoskop. Året därpå sågs den första kommersiella
visningen av en projicerad film, också i New York, och USA var i förgrunden för
ljudfilmsutveckling under de följande decennierna. Sedan början av 1900-talet
har den amerikanska filmindustrin i stort sett varit baserad i och runt
Hollywood, Kalifornien. Regissören D.W. Griffith var central huvudperson för
utvecklingen av filmgrammatik och Orson Welles En sensation (1941) anges ofta
som den bästa filmen genom tiderna. Amerikanska filmskådespelare som John Wayne
och Marilyn Monroe har blivit ikoner medan producent/entreprenören Walt Disney
var ledande i både animerad film och filmmerchandising. De stora filmstudiorna i
Hollywood har producerat de kommersiellt mest framgångsrika filmerna i
historien, till exempel Stjärnornas krig (1977) och Titanic (1997), och
produkter från Hollywood dominerar idag den globala filmindustrin.

Amerikanerna har flest tv-tittare i världen. Den genomsnittliga tittartiden
fortsätter att stiga och nådde fem timmar per dag under 2006. De fyra stora
tv-bolagen (s.k. networks) är alla kommersiella enheter. Amerikaner lyssnar på
radioprogram, som också i hög grad kommersialiserats, i genomsnitt drygt två och
en halv timme om dagen. Förutom webbportaler och sökmotorer är de mest populära
webbplatserna Facebook, Youtube, Wikipedia, Blogger, Ebay och Craigslist.

Den rytmiska och lyriska stilarna i den afroamerikanska musiken har djupt
påverkat amerikansk musik i stort, till skillnad från europeiska traditioner.
Inslag från folkidiomer som blues och det som nu kallas old-time music, antogs
och omvandlades till populära genrer med global publik. Jazz utvecklades av
innovatörer som Louis Armstrong och Duke Ellington i början av 1900-talet.
Countrymusik utvecklades på 1920-talet och rhythm and blues på 1940-talet. Elvis
Presley och Chuck Berry var bland pionjärerna i mitten av 1950-talets rock and
roll. Under 1960-talet framkom Bob Dylan från folkmusikens nypremiär för att bli
en av USA:s mest hyllade låtskrivare och James Brown ledde utvecklingen av
funken. Nyare amerikanska skapelser inkluderar hiphop och house. Amerikanska
popstjärnor som Presley, Michael Jackson och Madonna har blivit globala
kändisar.

Under 1700- och början av 1800-talet tog amerikansk konst och litteratur de
mesta från Europa. Författare som Nathaniel Hawthorne, Edgar Allan Poe och Henry
David Thoreau etablerade en distinkt amerikansk litterär röst i mitten av
1800-talet. Mark Twain och poeten Walt Whitman var stora gestalter under
århundradets andra hälft. Emily Dickinson, praktiskt taget okänd under sin
livstid, är nu erkänd som en viktig amerikansk poet. Ett verk som anses fånga
grundläggande aspekter av den nationella erfarenheten och karaktären – som
Herman Melvilles Moby Dick (1851), Twains Huckleberry Finns äventyr (1885) och
F. Scott Fitzgeralds Den store Gatsby (1925) – kan dubbas "Great American
Novel".

Elva amerikanska medborgare har vunnit Nobelpriset i litteratur, senast var Toni
Morrison 1993. William Faulkner och Ernest Hemingway nämns ofta bland de mest
inflytelserika författarna under 1900-talet. Populära litterära genrer såsom
western och hårdkokta deckare har utvecklats i USA. Författarna i Beat
Generation öppnade upp nya litterära metoder, likaså gjorde postmodernistiska
författare som John Barth, Thomas Pynchon och Don DeLillo.

Transcendentalisterna, ledda av Thoreau och Ralph Waldo Emerson, etablerade den
första stora amerikanska filosofiska rörelsen. Efter inbördeskriget var Charles
Sanders Peirce och sen William James och John Dewey ledare i utvecklingen av
pragmatism. Under 1900-talet förde verk av W.V. Quine och Richard Rorty, byggda
på av Noam Chomsky, fram analytisk filosofi i förgrunden av amerikanska
akademiker. John Rawls och Robert Nozick ledde återupplivningen av dem politiska
filosofin.

I bildkonsten var Hudson River School i mitten av 1800-talet en rörelse i
traditionen av europeisk naturalism. De realistiska målningarna av Thomas Eakins
är nu allmänt prisade. Armory Show år 1913 i New York City, en utställning av
den europeiska modernistiska konsten, chockade allmänheten och förvandlade den
amerikanska konstscenen. Georgia O'Keeffe, Marsden Hartley och andra
experimenterade med nya stilar och visade en mycket individualistisk känslighet.
Stora konstnärliga rörelser som den abstrakta expressionismen av Jackson Pollock
och Willem de Kooning och popkonsten av Andy Warhol och Roy Lichtenstein är i
stort sett utvecklad i USA. Strömmen av modernism och sedan postmodernism har
fört berömmelse till amerikanska arkitekter som Frank Lloyd Wright, Philip
Johnson och Frank Gehry.

En av de första stora främjarna av amerikansk teater var impressarion P.T.
Barnum som började driva ett nöjeskomplexet på nedre Manhattan 1841. Teamet
Harrigan och Hart producerade en serie populära musikaliska komedier i New York
med början i slutet av 1870-talet. Under 1900-talet uppstod den moderna
musikalen i form av Broadway. Sångerna av musikalkompositörer som Irving Berlin,
Cole Porter och Stephen Sondheim har blivit popstandarder. Dramatikern Eugene
O'Neill vann Nobels litteraturpris 1936. Andra uppmärksammade amerikanska
dramatiker inkluderar flera Pulitzerprisvinnare såsom Tennessee Williams, Edward
Albee och August Wilson.

Fast föga är känd om den tiden, etablerade Charles Ives verk på 1910-talet honom
som den första stora amerikanska kompositören i den klassiska traditionen, medan
experimentalister som Henry Cowell och John Cage skapade en distinkt amerikansk
inställning till klassisk komposition. Aaron Copland och George Gershwin
utvecklade en ny syntes av populär och klassisk musik. Koreograferna Isadora
Duncan och Martha Graham bidrog till att skapa modern dans, medan George
Balanchine och Jerome Robbins var ledande inom 1900-talets balett. Amerikanerna
har länge varit viktiga i det moderna konstnärliga mediet fotografi med stora
fotografer såsom Alfred Stieglitz, Edward Steichen och Ansel Adams. Tidningens
tecknade serie och serietidning är båda amerikanska innovationer. Stålmannen,
själva sinnebilden för serietidningens superhjälte, har blivit en amerikansk
ikon.

Det traditionella amerikanska köket är ungefär densamma som i andra västländer.
Det traditionella amerikanska köket använder inhemska råvaror, såsom kalkon,
hjort, potatis, sötpotatis, majs, squash och lönnsirap, som konsumerades av
indianer och tidiga europeiska bosättare. Långsamt kokt fläsk och biffbarbecue,
crab cakes, potatischips och chokladfyllda småkakor är typiska amerikanska
livsmedel. Soul food, utvecklad av afrikanska slavar, är populär i södra USA och
bland många afroamerikaner. Synkretisk mat som Louisiana creole, Cajun och
Tex-Mex är viktiga regionalt.

Karakteristiska rätter som äppelpaj, stekt kyckling, pizza, hamburgare och
varmkorv härrör från recept av olika invandrare. Pommes frites, mexikanska
rätter som burritos och tacos samt pastarätter fritt anpassade från italienska
källor, konsumeras ofta. Amerikaner i allmänhet föredrar kaffe framför te. Den
amerikanska industrins marknadsföring är till stor del ansvarig för att ha gjort
apelsinjuice och mjölk till frukostdrycker som finns överallt.

Den amerikanska snabbmatsindustrin är den största i världen, sedan 1930-talet
ofta i drive-through-format. Snabbmatskonsumtion påstås ofta ha utlöst
hälsoproblem. Under 1980- och 1990-talet ökade amerikanernas kaloriintag med
24 procent. Tendensen att ofta äta middag på snabbmatställen är socialt
förknippad med vad tjänstemän inom folkhälsan kallar den amerikanska
"fetmaepidemin". Sötade läskedrycker är populära och sockrade drycker står för
9 procent av det amerikanska kaloriintaget.

Baseboll har betraktats som nationalsporten sedan slutet av 1800-talet, även
efter den överskuggats i popularitet av amerikansk fotboll. Basket och ishockey
är landets två ledande professionella lagsporter. Collegefotboll och basket
lockar stor publik. Amerikansk fotboll är nu genom flera mätningar den mest
populära publiksporten. Boxning och hästkapplöpning var en gång i tiden den mest
sedda individuella sporten, men har överskuggats av golf och biltävlingar,
speciellt NASCAR. Fotboll spelas mycket på ungdoms- och amatörnivå. Tennis och
många utomhussporter är också populära.

Medan de flesta stora amerikanska sporter har utvecklats av europeisk praxis är
basket, volleyboll, skateboarding, snowboarding och cheerleading amerikanska
uppfinningar. Lacrosse och surfing uppstod från indianska och infödda
hawaiianska aktiviteter som föregår den västerländska kontakten. Åtta olympiska
spel har ägt rum i USA. USA har vunnit 2 301 medaljer i olympiska sommarspelen,
mer än något annat land, och 253 i de olympiska vinterspelen, näst mest.

Dessutom är Presidentens installationsdag (engelska: Inauguration Day) den 20
januari vart fjärde år en helgdag för anställda i Washington, D.C.s
storstadsområde.



https://sv.wikipedia.org/wiki/St%C3%B6rar

Störar (Acipenseridae) är en familj med störartade fiskar som tillsammans med
familjen skedstörar (Polyodontidae) utgör ordningen Acipenseriformes.

Störfiskarna utgör en av de äldsta familjerna av benfiskar och förekommer i
subtropiska och subarktiska floder, sjöar och kustområden i Eurasien och
Nordamerika.

Familjen störfiskar delas upp i de två underfamiljerna Acipenserinae och
Scaphirhynchinae som tillsammans omfattar fyra släkten och 27 arter. Kladogram
enligt Catalogue of Life och Dyntaxa:

Flertalet störfiskar är anadroma bottenlevande arter, som leker uppströms och
födosöker i deltan och flodmynning. Vissa arter är helt sötvattenslevande men
ett litet fåtal vandrar ut på öppet hav.

Ur flera arter utvinns rom, som man gör kaviar av - en lyxvara som gör att vissa
störarter utgör de mest värdefulla fiskarna per kilo. Eftersom de har en långsam
reproduktion och når könsmogen ålder sent så är de extra sårbara för
exploatering och andra hot som miljögifter och fragmentarisering av deras
habitat. De flesta störfiskarna kategoriseras som akut hotad (CR) vilket gör att
gruppen är en av världens mest hotade djurgrupper.



https://sv.wikipedia.org/wiki/Jupiter

Jupiter (symbol: ) är den femte planeten från solen och är med stor marginal
solsystemets största planet. Dess massa är 2,5 gånger så stor som alla de andra
planeternas sammanlagda massa. Planeten är en så kallad gasjätte och man är inte
säker på om planeten ens har en fast kärna. Planeten har fått sitt namn efter
den största guden inom romerska mytologin, Jupiter. Även om namnet är romerskt
har planeten varit känd, under andra namn, sedan urminnes tider (till exempel
Δίας/Dias på grekiska).

Jupiter är vanligtvis det fjärde ljusstarkaste objektet på himlen (efter solen,
månen och Venus). Planeten Mars kan dock vid oppositioner te sig ljusstarkare.

Jupiters diameter är 11 gånger större än jordens, massan är 318 gånger större
och volymen är 1 300 gånger jordens. Jämfört med solen, som är 1 000 gånger
större i volym, är den dock liten.

Jupiter och de övriga gasjättarna måste ha bildats på ett annat sätt än det inre
solsystemet[källa behövs]. I likhet med de övriga planeterna bildades Jupiter av
rester från det gasmoln och det stoft som gav upphov till solen. Under
miljontals år kolliderade fasta partiklar med varandra och byggde därigenom upp
de stora klumpar av sten och metall som kallas planetesimaler. Vissa blev
tillräckligt stora för att deras egen tyngdkraft skulle dra till sig mer materia
och ibland kolliderade de och slogs ihop med varandra.

Det finns två olika teorier om hur Jupiter bildades. Den första är att is och
stoftpartiklar växte till en fast kärna av jordens storlek som sedan drog till
sig gaser av sin tyngdkraft. Den andra teorin är att Jupiter bildades ur ett
väldigt område av gas som helt enkelt krympte på grund av tyngdkraften.

Jupiter har den snabbaste rotationshastigheten av alla solsystemets planeter.
Ett jupiterdygn är knappt tio timmar långt. Detta resulterar i en tillplattning
som är lätt iakttagbar från jorden med ett amatörteleskop.

Jupiters magnetfält är starkare än jordens magnetfält och fångar in laddade
partiklar från stora avstånd. Strålningen i de inre delarna av Jupiters
magnetosfär är följaktligen så stark att den skulle döda en oskyddad människa
omgående. Strålningen har varit ett problem för rymdsonder som skickats till
Jupiter.

Jupiter består till största delen av väte. I atmosfärens övre lager blandas
vätet med andra ämnen och bildar moln. Molntäckets tjocklek är cirka 80 km.
Temperaturen och trycket stiger med avtagande avstånd till centrum och vätet
pressas samman av tyngdkraften. Jupiters yttre skikt består av vätemolekyler
bestående av två atomer. Längre in spjälkas molekylerna till separata atomer av
hettan och trycket och väteatomerna uppför sig som flytande metall.

Jupiters kärna är hetare än solens yta, men det är okänt vad den består av. Det
kan röra sig om ett massivt stenklot, flera gånger större än jorden, eller så
kan det metalliska, flytande vätet sträcka sig ända in till centrum.

Jupiter har den största atmosfären av alla planeterna i solsystemet. Den
sträcker sig till 5 000 kilometers höjd.

Gasplaneterna har starka vindar som är begränsade till breda bälten längs
latituden. Vindarna blåser i motsatt riktning längs med dessa bälten. De små
skillnaderna i kemisk sammansättning och temperatur mellan dessa band orsakar
att de färgade bältena dominerar planetens uppträdande. Jupiters
ekvatorialbälten blir svagare emellanåt, och under år 2010 försvann ett av
bältena helt.

Datan från Galileos prov tyder på att vindarna är mycket starkare än man trott
(mer än 400 m/s) och sträcker sig så långt ner som provet var möjligt att
observera. De kanske kan sträcka sig ner tusentals kilometer i det inre.
Jupiters atmosfär visade sig också vara ganska turbulent. Detta tyder på att
Jupiters vindar till största delen drivs av inre hetta, mer än av solens
strålning. De intensiva färgerna man ser i Jupiters moln är antagligen
resultatet av de kemiska reaktionerna av ämnena i Jupiters atmosfär; kanske är
svavel inblandat vars föreningar kan variera i färger, men detaljerna är okända.
Färgerna varierar med molnens höjd: blå är lägst, följt av bruna och vita, och
röda på toppen. Ibland kan man se de lägre lagren genom hål i de övre.

Ifall man gjorde en resa genom Jupiters molnlager skulle man se väder som är
lika komplext och imponerande som på jorden. Molnen på Jupiter bildas på
liknande sätt som molnen på jorden. Genom att studera hur molnen reflekterar
ljus och undersöka vid vilka temperaturer de bildas har forskare lyckats
identifiera fyra molnlager. Uppifrån och ned består de av ammoniak,
ammoniumvätesulfid och vatten. Utöver stormar har Jupiter heta fläckar. De är
högtrycksområden där lavafärgade moln försvinner och avslöjar underliggande rosa
moln.

Det mest omtalade kännetecknet på Jupiter är Stora röda fläcken (på sydsidan),
ett gigantiskt stormsystem, dubbelt så stort som jorden. Systemet har varat i
minst 400 år och upptäcktes på 1600-talet. Man vet dock att den röda fläcken
håller på att krympa och vissa beräkningar tyder på att den kan vara borta om
50-100 år.

Man har känt till andra liknande fast mindre fläckar i decennier. Infraröda
observationer och rotationsriktningen tyder på att den röda fläcken är en
högtrycksregion vars molntoppar är betydligt högre och kallare än omgivande
regioner. Det kan ha funnits liknande strukturer på Saturnus och Neptunus. Man
känner inte till hur sådana strukturer kan bestå så länge.

Jupiter har inte någon väldefinierad fast yta, som mellan jordens atmosfär och
manteln. Den punkt där atmosfären anses övergå i planetyta anses istället ligga
vid ett tryck av 10 bar, eller tio gånger atmosfärstrycket vid jordytan.

Jupiter har ringar som Saturnus, men mycket mindre. Det var det tredje systemet
av ringar, som upptäcktes i solsystemet, efter Saturnus och Uranus ringar. De
observerades först 1979 av Voyager 1 och undersöktes sedan grundligt av NASA.
Ringarna har de senaste 23 åren också observerats med Hubbleteleskopet och från
jorden. Det krävs emellertid mycket stora teleskop för att observera ringarna
från jorden.

Till skillnad från Saturnus är Jupiters ringar mörka. Ringsystemet är svagt där
ringarna består av fyra delar: en inre del som kallas halon, en relativt sett
ljus huvudring som är mycket tunn och två bredare yttre ringar, som kan
beskrivas som glänsande men svaga. De båda yttre ringarna har fått namn av de
månar som de hämtat sitt material från, Amalthea och Thebe. . Förmodligen består
huvudringen av material från Adrastea och Metis. Ringarna verkar bestå av damm
snarare än is. Förmodligen stannar partiklarna inte kvar så länge (beroende på
atmosfäriska och magnetiska drag). Om ringarna är permanenta måste de därför
hela tiden bli påfyllda. Det finns också indikationer på ytterligare en ring
längs Amaltheas bana.

Jupiters stora massa har påverkat solsystemets utveckling i hög grad; de flesta
planeters omloppsbanors plan ligger närmare Jupiters omloppsbanas plan än solens
ekvatorialplan. Majoriteten av de kortperiodiska kometerna tillhör Jupiters
kometfamilj. Kirkwoodgapen i asteroidbältet orsakas till stor del av Jupiter.

16-22 juli 1994 hände något som fick hundratals observatorier på jorden att
rikta teleskopen mot Jupiter. En komet, Shoemaker–Levy 9, kolliderade med
Jupiter. Kometen splittrades i cirka tjugo delar för att sedan falla ned i
Jupiters atmosfär. Explosionerna från kollisionen var så kraftiga att de kunde
ses från Jorden.

Jupiter har åtta reguljära månar (Metis, Adrastea, Amalthea, Thebe, Io, Europa,
Ganymedes och Callisto). Dessa förefaller vara uppbyggda av samma material,
samma blandning is och sten som kanske utgör Jupiters inre. Dessa månar bildades
förmodligen av materia som blev över när Jupiter bildades.

De fyra innersta av de reguljära månarna är Metis, Adrastea, Amalthea och Thebe.
Dessa har en diameter på 20–200 km. De fyra övriga kallas De galileiska månarna
(Io, Europa, Ganymedes och Callisto) och är betydligt större. Alla fyra är
större än dvärgplaneterna, Ganymedes är till och med större än Merkurius.
Jupiters reguljära månar växte sig stora eftersom de bildades där stoftet och
isen var som tätast.

De yttre månarna är omkring sextio små månar med en diameter på 1 - 186 km.
Teorin som astronomerna har är att dessa månar var asteroider innan de blev
infångade av Jupiters tyngdkraft.



https://sv.wikipedia.org/wiki/Br%C3%A5valla_festival

Bråvalla festival är en tre dagar (+ förfest fr.o.m 2016) lång musikfestival som
hålls på tidigare Bråvalla flygflottilj i utkanten av Norrköping. Första gången
festivalen genomfördes var 27–29 juni 2013. Arrangör är FKP Scorpio som även
arrangerar bland annat Where's the Music? och Getaway Rock Festival.

Arrangörerna hade från början räknat med upp till 40 000 besökare första året,
men festivalområdet och antalet artister utökades vilket ledde till Sveriges
dittills mest besökta festival någonsin, med 51 590 sålda biljetter. Rekordet
slogs emellertid redan 2014 av den nystartade festivalen Sthlm Fields, med
51 863 besökare. Senare samma år såldes 56 071 biljetter till 2014 års upplaga
av Bråvalla festival, som därmed åter slog rekordet. År 2015 arrangerades
Bråvalla mellan den 25 och 27 juni och bland artisterna som spelade fanns Robbie
Williams, Calvin Harris, Muse, Kent, Lars Winnerbäck och Sabaton. Festivalen
sålde då 50 703 biljetter.

Den 23 juni 2015 blev det klart att Norrköpings kommun förlänger sitt avtal med
FKP Scorpio med ytterligare tio år.

I samband med att festivaldatum publicerades meddelades även de första tre
bokningarna, vilka angav en bred musikinriktning inom olika populärmusikgenrer.
Tyska Rammstein, amerikanska Green Day och svenska Avicii var de första
bokningar som släpptes. I november 2012 tillkännagav arrangörerna ytterligare
åtta band/artister som skulle uppträda på festivalen, där totalt 112 olika akter
kom att spela. Några av dessa var In Flames, Volbeat, Stone Sour, Armin van
Buuren, Frank Ocean, Timbuktu & Damn!, Eldkvarn, Icona Pop och Nause.

Festivalen 2014 hölls den 26-28 juni. Totalt såldes det 56 071 biljetter till
Bråvalla 2014.

2014 infördes ett betalsystem med hjälp av ett chip på festivalarmbandet som
laddades med pengar och lästes av vid köp. På grund av problem med chip under
första festivaldagen, fick endagsbesökare för dagen besöka festivalen utan extra
kostnad under andra festivaldagen. Klagomål framfördes av besökare som inte fått
pengar återbetalda av arrangören. Konsumentverket råder folk att vända sig till
kronofogden. Ett par personer drabbades allvarligt av brännskador efter ett
blixtnedslag. En person blev häktad för våldtäkt. Totalt 410 brott anmäldes
varav 227 var olika typer av stölder och 140 narkotikabrott.

2016 års festival pågick i totalt fyra dagar, då en liten del av festivalområdet
öppnade redan på onsdagen, vilket innebar att festivalen hölls 29 juni - 2 juli.



https://sv.wikipedia.org/wiki/Bianca_Kronl%C3%B6f

Bianca Alicia Kronlöf, född 30 mars 1985 i Nynäshamn, är en sverigefinsk
skådespelare, komiker, manusförfattare och illustratör.

Bianca Kronlöf växte upp i Nynäshamn och gick teaterlinjen på Stockholms
estetiska gymnasium och gick sedan vidare till Teaterhögskolan i Göteborg 2007-
2011. Hon har också varit verksam som illustratör för bland annat Sida och BRIS
och medverkat med videokonst på Liljevalchs konsthall. Hon har gjort sig känd
för sin satiriska humor i gestaltningen av samhälleliga orättvisor, feminism och
annat som engagerar henne.

2012 fick hon uppmärksamhet för sina Youtube-videor där hon spelar den manliga
rollfiguren Snubben, som belyser ämnen som rasism och sexism. Under sina
studieår i Göteborg bildade Kronlöf tillsammans med klasskamraterna Nina Haber
och Elin Söderquist den feministiska teatergruppen Gruppen.. Hon har varit
verksam på Stockholms Stadsteater, Dramaten och Orionteatern i Stockholm samt på
Stora Teatern i Göteborg. 2013 var hon resande reporter för Musikhjälpen i
Sveriges Radio. Hon skriver och producerar gärna sina egna produktioner. Våren
2014 hade humorserien Full patte premiär på SVT Flow, skapad av Kronlöf och
hennes syster Tiffany Kronlöf, som även spelar huvudrollerna.

2014-2015 är hon aktuell i en av huvudrollerna i två norska långfilmer: Ronnie
Sandahls Svenskjävel och Mariken Halles Världen väntar, denna tillsammans med
övriga i Gruppen. Med filmen Svenskjävel fick hon priset Årets nykomling på
Guldbaggegalan 2016.



https://sv.wikipedia.org/wiki/Svenska

Svenska (svenska (info)) är ett östnordiskt språk som talas av cirka elva
miljoner personer, främst i Sverige där språket har en dominant ställning som
huvudspråk, men även som det ena nationalspråket i Finland och som enda
officiella språk på Åland. I övriga Finland talas det som modersmål framförallt
i de finlandssvenska kustområdena i Österbotten, Åboland och Nyland. En liten
minoritet svenskspråkiga finns även i Estland. Svenska är nära besläktat och i
hög grad ömsesidigt begripligt med danska och norska. De andra nordiska språken,
isländska och färöiska, är mindre ömsesidigt begripliga med svenska. Liksom de
övriga nordiska språken härstammar svenskan från en gren av fornnordiska, vilket
var det språk som talades av de germanska folken i Skandinavien.

Rikssvenska, eller standardsvenska, är det standardspråk som i Sverige sedan
1800-talet utvecklats ur mellansvenska dialekter och var väletablerad vid början
av 1900-talet. Det finlandssvenska standardspråket, högsvenskan, har ett eget
språkvårdsorgan, som dock strävar efter att hålla skillnaden till rikssvenskan
liten. Regionala varianter med rötter i äldre lokala dialekter talas
fortfarande, men både talspråk och särskilt skriftspråk är i hög grad
standardiserade i fråga om grammatik och ordförråd. Även mer särpräglade
dialekter talas i mindre utsträckning. De är inte direkt hotade av språkdöd, men
har varit på tillbakagång sedan början av 1900-talet, trots att många är
välutforskade och att användningen idag inte längre motarbetas.

Den vanligaste ordföljden i svenska är subjekt-verb-objekt, även om detta kan
variera i vissa typer av fraser. Svenskans formlära har förhållandevis få
böjningar. Det finns två grammatiska genus och två kasus och substantiv böjs
även i numerus, ental och flertal. Adjektiven kan kompareras och böjs också
enligt genus, numerus och bestämdhet. Bestämd och obestämd form på substantiv
markeras främst genom suffix, ändelser, och kan komplementeras med artiklar.
Prosodin, ordmelodin, innehåller betoning och även vissa tonala drag. Svenskan
har en förhållandevis stor mängd vokaler och utmärks genom ett väldigt
variationsrikt fonem i det så kallade sje-ljudet.

Svenska är ett indoeuropeiskt språk som tillhör den nordgermanska grenen av de
germanska språken. Tillsammans med danskan tillhör det den östskandinaviska
undergruppen, som skiljer dessa från de västskandinaviska språken norska,
färöiska och isländska samt från forngutniskan. En modernare uppdelning av
språken baserar sig på ömsesidig begriplighet och delar upp de nordiska språken
i en "fastlandsskandinavisk" grupp som inkluderar danska, norska och svenska och
en "öskandinavisk" grupp som inkluderar färöiska och isländska. Denna utveckling
har skett på grund av Islands och Färöarnas isolering från de övriga språken och
även lågtyskans starka inverkan på danska, svenska och norska genom den tyska
hansan under medeltiden.

Enligt de flesta vedertagna kriterier för ömsesidig begriplighet kan de
fastlandsskandinaviska språken betraktas som dialekter av samma språk. Som en
följd av den långvariga rivalitet mellan Danmark-Norge och Sverige, som
innefattade en lång rad krig i huvudsak under 1500- och 1600-talet, samt de
nationalistiska idéströmningar som var som mest aktuella under 1800- och
1900-talet har de tre språken olika stavning, ordförråd, grammatik och egna
språkmyndigheter. Danska, norska och svenska beskrivs ur ett lingvistiskt
perspektiv därför främst som ett dialektkontinuum, en grupp närbesläktade
dialekter av skandinaviska. Flera av nationalspråkens dialekter kan vara ett
mellanting mellan olika språk, som till exempel de svenska dialekter som talas i
delar av Dalarna (Älvdalsmål), Jämtland, Dalsland och Värmland, nära gränsen
till Norge. I Frostvikens socken i Jämtland talas traditionellt norska
(trönderska).

Svenska var år 2010 modersmål för cirka 8,5 miljoner människor. Svenska är
lagstadgat huvudspråk i Sverige, där det är modersmål för cirka 8 miljoner
invånare. Svenska är konstitutionellt nationalspråk i Finland, där det är
modersmål för 0,3 miljoner invånare.

I Finland talas svenska som modersmål av en minoritet som 2011 omfattade 291 000
talare, vilket motsvarar cirka 5,3 procent av den totala befolkningen. Svenska
förstås eller talas i någon grad även av de flesta finskspråkiga finländare. Den
finlandssvenska minoriteten är koncentrerad till kust- och skärgårdsområden i
Österbotten, Åboland och Nyland (med huvudstadsregionen). I dessa områden
dominerar ofta svenska på mindre orter och i vissa kommuner är svenska det enda
administrativa språket. Också en del enspråkigt finska kommuner i andra regioner
har betydande svenskspråkiga minoriteter, dessa kallas svenska språköar i
finlandssvenskt språkbruk. År 1610 uppgick den svenskspråkiga andelen av
Finlands befolkning till 17,5 procent . Denna andel har sedan dess successivt
minskat, jmfr: förfinskning. Efter andra världskriget kan detta förklaras bland
annat av en överrepresentation av svenskspråkiga finländare hos de
migrationsströmmar som gått från Finland till Sverige. Mellan år 1945 och år
1976 sökte sig 400 000 personer från Finland till Sverige, varav 200 000
stannade kvar permanent. Av dem uppges en tredjedel ha varit svenskspråkiga,
vilket kan jämföras med cirka sex procent svenskspråkiga av den sammanlagda
finländska befolkningen under samma period.

Även i övriga nordiska länder finns svensktalande minoriteter – 30 000 i Norge
och 11 000 i Danmark (2010). En betydande migration mellan de nordiska länderna
finns, men på grund av likheterna i kultur och språk assimileras ofta dessa
invandrare och utmärker sig inte som en egen etnisk minoritet, Finland
undantaget. Därutöver kan även den lilla svensktalande minoriteten i Estland
tilläggas, som levt där sedan 1200-talet. Det finns fortfarande ett fåtal
personer som talar svenska som modersmål på vissa platser i landets historiska
svenskbygder längs den nordvästra kusten och på öarna (Aiboland).

Enligt 2004 års folkräkning talar cirka 67 000 människor i USA svenska (vilket
gör svenskan till USA:s femtionde vanligaste språk), dock utan att specificera
hur väl dessa behärskar språket. En majoritet av de områden där högst andel
invånare uppges tala svenska ligger i Minnesota. Enligt folkräkningen 2001 i
Kanada talades då 17 000 personer svenska där, men liksom i USA saknas uppgift
om hur väl språket behärskas.

Utöver ovannämnda grupper, finns det enligt Statistiska centralbyrån 228 226
svenskar i utlandet som har avregistrerat sig som boende i Sverige mellan 1969
och 2006 och som aldrig har flyttat tillbaka. Länder med betydande
svenskspråkiga minoriteter är bland annat Tyskland och Storbritannien (30 000 i
vardera land), Spanien (17 000), Frankrike (15 000), Kanada (se även ovan),
Australien och Schweiz (6 000 i vardera land), Belgien (5 000) och Italien
(3 000). Alla uppgifterna gäller år 2010.

Tidigare har det funnits vidsträckta svenskspråkiga områden i Estland, i
synnerhet längs den nordvästra kusten och på öarna Dagö, Ösel och Ormsö. Den
svensktalande minoriteten var representerad i parlamentet och hade rätt att
använda språket i offentliga tal och debatter. I mitten av 1600-talet var
antalet estlandssvenskar omkring 10 000 personer, vilket motsvarade 2-3 procent
av landets dåtida befolkning. Efter den svenska förlusten av Baltikum till
Ryssland på 1700-talet, tvångsförflyttades runt 1 000 estländska svenskar från
Dagö till Ukraina där de grundade byn Gammalsvenskby norr om Krimhalvön. Av
dessa återstår endast ett fåtal ättlingar som idag är gamla och fortfarande
talar svenska som modersmål, följer den svenska kalendern och beaktar svenska
seder, och den mycket ålderdomliga östsvenska dialekten kommer med största
säkerhet att dö ut inom en generation. I Estland blev den svensktalande
minoriteten till en början väl behandlad under mellankrigstiden, men under
trettiotalet gjorde sig estnisk nationalism påmind och man påtvingade
befolkningen namnbyteskampanjer, där nyuppfunna, estniskklingande namn skulle
ersätta de ursprungliga svenska orts-, gårds- och familjenamnen. Kommuner där
svensktalare var i majoritet hade svenska som administrativt språk och
estlandssvensk kultur hade ett smärre uppsving. Efter andra världskriget, då
Estland blev en del av Sovjetunionen, flydde de flesta estlandssvenskar (cirka
80 procent) till Sverige och de cirka 1 500 som blev kvar i det sovjetockuperade
Estland hade mycket små möjligheter att bevara sin identitet och sitt språk på
grund av den ryska synen på svenskarna som potentiella spioner och förrädare.
Många valde att dölja sin svenska identitet och bytte språk till estniska för
att undvika förföljelse och yrkesförbud. På grund av detta återstår idag endast
en handfull äldre som talar genuin dialekt. Antalet estländare som talar svenska
uppskattades 2003 till två procent av befolkningen.

I Amerika har det tidvis funnits svensktalande grupper, på 1600-talet i
nuvarande Delaware (på den tiden Nya Sverige), på 1800-talet i till exempel
Bishop Hill i Illinois samt i Minnesota, men dessa har i regel assimilerats och
antagit det omgivande majoritetsspråket engelska inom en eller ett par
generationer.

Också i Argentina, särskilt kring byn Oberá som grundades av inflyttade
svenskar, har det funnits svensktalande grupper av vilka uppskattningsvis ett
hundratal svensktalande lever än idag. Fram tills på 1950-talet bedrevs svensk
skolundervisning i staden och än idag bedrivs språkundervisning i mindre
utsträckning bland svenskättlingarna.

I slutet på 1800-talet skall det också ha funnits en betydande svensktalande
koloni i nuvarande Namibia, även om den emellertid sedermera assimilerats till
omgivande språkgrupper.

Den lingvistiska definitionen av en svensk dialekt är de lokala varianter som
inte blivit starkt påverkade av standardspråket och vars ursprung kan spåras
ända tillbaka till fornnordiskan. De kallas ofta bygdemål eller sockenmål. Många
av de mer genuina dialekter som talas i orter som Orsa i Dalarna, Skellefteå i
Västerbotten, Kalix i Norrbotten eller Närpes i Österbotten har ofta mycket
särpräglade fonetiska och grammatiska aspekter, såsom upprätthållandet av äldre
kasussystem. Dessa dialekter kan vara näst intill obegripliga för de flesta
svenskar och betraktas ibland som egna språk. De flesta av talarna behärskar
även rikssvenska (eller högsvenska som i fallet med de finlandssvenska).

Dialekterna är ofta så lokala att de kan begränsas till enskilda socknar.
Traditionellt har de sammanförts till sex större dialektområden, som sinsemellan
har likartade drag i fråga om grammatik, uttal och ordförråd. Gränserna mellan
dessa områden är inte skarpa, och indelningen har mest en pedagogisk funktion.

I den språklag som trädde i kraft 1 juli 2009 anges att svenskan är huvudspråk i
Sverige. Det innebär att svenska är samhällets gemensamma språk, som alla som
bor i Sverige ska ha tillgång till och som ska kunna användas inom alla
samhällsområden. Det allmänna ska ha ett särskilt ansvar för att svenskan
används och utvecklas. Lagen innebär också ett starkare skydd för det svenska
teckenspråket och för de fem nationella minoritetsspråken finska, jiddisch,
meänkieli, romani chib och samiska. Det allmänna ska ha ett särskilt ansvar för
att skydda och främja dessa språk. Den som har ett annat modersmål än svenska,
svenskt teckenspråk eller nationellt minoritetsspråk ska ges möjlighet att
utveckla och använda sitt modersmål.

Även om svenskan har varit officiellt administrativt och liturgiskt språk sedan
tidigt 1500-tal ansågs det fram till nyligen inte nödvändigt att i lag
fastställa svenskans status som officiellt språk i Sverige. Så sent som den 7
december 2005 beslutade Sveriges riksdag med röstsiffrorna 147 mot 145 att inte
anta svenskan som officiellt majoritetsspråk utan att även fortsättningsvis
endast benämna svenskan som huvudspråk. Beslutet kritiserades, bland annat av
Sture Allén, ledamot av Svenska Akademien.

I Finland är svenska ett av landets två nationalspråk, i nästan alla sammanhang
officiellt jämställt med finskan (se Språk i Finland). Svenska är ensamt
officiellt språk på Åland, en autonom del av Finland, där 97 procent av de
26 000 invånarna har svenska som modersmål. Svenska är också ett av Europeiska
unionens officiella språk.

Det finns ingen officiellt fastslagen instans för reglering av svenska i
Sverige. Institutionen Språkrådet kan dock ses som Sveriges officiella
språkorgan och finansieras av den svenska regeringen. Det har dock inga
ambitioner att utöva direkt kontroll över språket liknande de som Académie
française har som mål. Språkrådet består av representanter från en rad olika
organisationer, inklusive Svenska Akademien. Dess främsta medel för att reglera
språket är genom ordböcker som Svenska Akademiens ordbok (SAOB) och Svenska
Akademiens ordlista (SAOL), samt en rad olika handböcker i grammatik, stavning
och rättskrivning (främst Svenska skrivregler). Även om SAOL ofta betraktas som
normerande, så är dess funktion främst att beskriva den samtida
språkanvändningen.

Den rikliga utgivningen av ordböcker och språkhandböcker under senare år,
Svenska Akademiens grammatik (1999), Svenska Akademiens språklära (2003),
Svenskt språkbruk (2003), Svenska språknämndens uttalsordbok (2003),
Språkriktighetsboken (2005), jämte databaser på internet såsom SAOB,
Språkbanken, är ett led i den nordiska språkvårdens målsättning att göra
språkets regler och normer tydliga och tillgängliga för alla. Utgivningen av
sådana böcker har fått språkvetare som Sture Allén och Catharina Grünbaum att
kalla svenskan för ett av världens bäst beskrivna språk.

I Finland regleras svenskan av Svenska avdelningen vid Institutet för de
inhemska språken som har officiell status som språkmyndighet. Bland dess högst
prioriterade uppgifter är att se till att finlandssvenskan inte fjärmar sig från
sverigesvenskan i för hög grad. Svenska avdelningen vid Institutet för de
inhemska språken har till exempel gett ut Finlandssvensk ordbok som belyser de
skillnader som finns mellan svenskan i Finland och Sverige.

Svensk språkhistoria är det vetenskapliga studiet av svensk språk- och
texthistoria från folkvandringstid till nutid samt av olika teoretiska synsätt
på språkförändring och text. Ett särskilt fokus ligger på aktuell forskning om
svenskans historia. Text och språk under olika perioder studeras med hänsyn till
de språkliga nivåerna (fonologi, morfologi, lexikon och syntax) samt med hänsyn
till genre och textens fysiska form i exempelvis handskrifter eller tryckta
böcker.

På 700-talet hade det germanska språk som talades i Skandinavien (urnordiska)
undergått några större förändringar och utvecklats till fornnordiska. Detta
språk började undergå förändringar som inte var likartade i hela dialektområdet
och resulterade under 800-talet i att två olika dialekter, en västlig och en
östlig, utvecklades: fornvästnordiska och fornöstnordiska.

Fornöstnordiska benämns ofta rundanska respektive runsvenska i Danmark även om
dessa var i princip identiska fram till 1100-talet. Dialekterna bär denna
benämning på grund av att de skrevs med runalfabetet (s.k. futhark). Till
skillnad från urnordiskan, som skrevs med den 24-typiga äldre futharken, skrevs
fornnordiska med den yngre futharken som endast hade 16 runor. På grund av det
begränsade antalet tecken användes många runor för en rad olika fonem.
Exempelvis användes runan som betecknade vokalen u också för att skriva o, ø och
y, och runan för i användes även för att skriva e. När det gäller konsonanter
skrevs både tonlösa och tonande varianter av samma konsonant med samma runa
(till exempel t och d, eller p och b). För att förtydliga runorna utvecklades
senare ett system med så kallade stungna runor, där flera runor även fanns i en
stungen variant (med en prick i), för att minska antalet fonem per runa och
därmed underlätta tolkandet av runorna. I samband med kristendomens införande på
1000-talet tillfördes nya ord till svenskan, till exempel kyrka, präst, mässa
och paradis.

På 1100-talet började även dialekterna som talades i nuvarande Sverige och
Danmark att skilja sig från varandra och delas på 1200-talet i fornsvenska och
forndanska dialekter. En viktig skillnad är att forndanska, till skillnad från
fornsvenska, fullständigt hade monoftongerat de primära diftongerna æi, au och
øy till e och (de två senare) ø. I skriftspråket rådde däremot större likheter
mellan dessa två dialekter, vilket bland annat innebar att diftongerna var
sällsynta i fornsvensk skrift trots det talspråkliga stödet.

Fornsvenska är den term som används om det medeltida svenska språket som har sin
början cirka 1225. Bland de viktigaste dokumenten från denna period är den
äldsta av landskapslagarna, Västgötalagen, som finns bevarad i fragment daterade
till 1250. Det huvudsakliga inflytandet på språket vid denna tid kom med
etableringen av den katolska kyrkan och dess olika klosterordnar, som
introducerade många nya lånord från grekiska och latin. Latinets komplicerade
meningsbyggnad fick inflytande över skriftspråket. I och med Hansans uppsving
som ekonomisk, politisk och militär stormakt under sent 1200-tal och tidigt
1300-tal satte lågtyska tydliga spår i både svenskan och danskan. Hansans
inflytande bidrog till att vissa svenska städer tog emot många tyskspråkiga
invandrare med tjänster inom handel och administration. Förutom ett stort antal
lånord med anknytning till krigföring, handel, hantverk och byråkrati lånades
även så grundläggande företeelser som grammatiska suffix och till och med
konjunktioner in direkt från tyskan. Be-, ge- och för- i början på dagens
svenska ord kommer oftast närmast av lågtyska be-, ge- och vor-. Det gamla ordet
för öppningar i en vägg – vindöga – (jfr norska vindu och engelska lånordet
window) ersattes med ordet fönster som i sin tur kommer från latinets fenestra,
som i sin tur är ett lån från etruskiskan. Ordet eldhus blev till kök, gälda
blev betala, tunga blev till språk och som synonym till börja infördes ordet
begynna. Många ord med anknytning till sjöfart lånades också in från
nederländskan.

Det lågtyska inflytandet underlättades avsevärt genom att detta språk redan
innan stod de nordiska tungomålen nära på grund av deras gemensamma germanska
ursprung och frånvaron av högtysk ljudskridning. Lågtyskan och de nordiska
dialekterna delade därför redan en mängd ord. Exempelvis är borgare ett lågtyskt
lånord, men borg är nordiskt, riddare är lågtyskt, men rida är nordiskt, köpman
är från lågtyskan, men köpa och man tillhör det tidigare ordförrådet, förbjuda
kommer från lågtyskan, men både för och bjuda fanns innan i svenskan och så
vidare. Över huvud taget är de lågtyska lånorden av en helt annan karaktär än
lånord från de mer verkligt främmande språk som skulle komma senare.

Den tidiga medeltidssvenskan skilde sig markant från det moderna språket. De
kanske tydligaste skillnaderna var grammatiska, med ett mycket mer komplicerat
kasus- och genussystem. Substantiv, adjektiv, pronomen och vissa räkneord böjdes
i fyra kasus, som förutom de moderna nominativ och genitiv även inkluderade
dativ och ackusativ. Genussystemet påminde mer om det i modern tyska. De flesta
av de maskulina och feminina substantiven sammanföll senare i ett genus: utrum
(tidigare ofta kallat reale). Verbböjningen var också mycket mer komplex; i den
ingick såväl indikativ som konjunktiv och verb böjdes efter både person och
numerus. Mot 1500-talet hade grammatiken i vardagsspråket och den mer profana
litteraturen till stor del förenklats och liknade mer dagens svenska. De gamla
böjningarna användes dock i viss utsträckning i högtidlig prosa ända fram till
1600-talet och i vissa genuina dialekter finns dessa fortfarande kvar.

En förändring i det latinska alfabet som användes i Norden var användandet av
ligaturer som æ. Kombinationerna aa och oe skrevs ofta genom att den ena
bokstaven skrevs ovanför den andra och utvecklades senare till bokstäverna å, ä
och ö.

Exakt när dialekter som gutniska eller älvdalska började skilja sig från den
senare svenskan är dock svårt att säga. Gutniskan splittrades dock från svenskan
långt innan danskan gjorde det.

Perioden som bär benämningen nysvenska börjar med införandet av tryckpressen och
reformationen. Efter att ha gripit makten och blivit vald till kung utfärdade
Gustav Vasa en svensk bibelöversättning, efter starkt inflytande och påtryckning
av protestanten Martin Luther. En version av Nya testamentet utkom 1526 och
följdes av en fullständig bibelöversättning 1541 som brukar benämnas Gustav
Vasas bibel. Denna översättning ansågs allmänt som så lyckad att den – med
återkommande revideringar – förblev den mest använda bibelöversättningen ända
fram till 1917. De personer som främst låg bakom översättningen var Laurentius
Andræ och bröderna Laurentius och Olaus Petri. Samtliga översättare var från
Mellansverige, något som troligen påverkat bibelspråket att vara mer troget
mälardalsdialekterna.

Gustav Vasas bibel anses i allmänhet vara en mycket rimlig kompromiss mellan
gammalt och nytt språk. Även om den inte stämde överens med samtidens talspråk
så var den inte överdrivet konservativ i sitt språkbruk. Den var ett stort steg
mot en mer konsekvent svensk stavning och etablerade till exempel användningen
av vokalerna å, ä och ö samt användningen av ck istället för kk efter kort vokal
(liksom den originella stavningen av och). Översättarna var måna om att behålla
självständigheten i språket. De undvek därför tyska och danska lånord samt de
tunga latinska konstruktionerna. Resultatet var ett kärnfullt språk med
anknytning till äldre svensk tradition och som kom att bilda grunden till
nysvenskans utveckling.

Även om Gustav Vasas bibel hade en mycket stark prägel på ortografin, och
medförde en stabilisering av språket, så blev stavningen mot slutet av
1500-talet återigen något inkonsekvent. Det var inte förrän på 1600-talet, efter
att de första svenska grammatikorna blivit skrivna, som man på allvar började
diskutera rättstavningsfrågan. Stor betydelse för folkets förmåga att läsa och
skriva svenska fick kyrkolagen från 1686. Prästerskapet blev efter denna lag
skyldigt att kontrollera att folk kände till viktiga passager i Bibeln och
Luthers lilla katekes, och läskunnigheten fick därmed redan tidigt en stor
spridning i Sverige. Samuel Columbus bok "En swensk ordeskötsel" från 1680
propagerade för svenskans användning och för att skriva som svenskan talades.
Under andra hälften av 1600-talet börjar Karl XI och senare Karl XII utfärda
förordningar till präster och diplomater om att främja svenska gentemot
främmande ord och språk.

Franskan upphöjs till ett statusspråk inom de europeiska kungahusen och adeln
under 1600-talet. Franskan, liksom upplysningen och det ökade intresset för
kultur bidrar med många nya ord under 1700-talet: ord som möbel, balkong,
garderob, salong, parfym, mustasch, kastrull, balett och pjäs lånas in. Vid
denna tid uppstod även en bildad medelklass som läste tidningar: ett
tidningsspråk började utvecklas. Ett svenskt vetenskapsspråk uppkom också till
följd av många framgångsrika svenska vetenskapsmän såsom Carl von Linné och
Anders Celsius. Under 1700-talet utkommer "Sweriges rikes lag" med ett modernt
språk, liksom flera grammatikor och handledningar som moderniserar
skriftspråket. År 1786 grundas så den Svenska Akademien, vars syfte är att
främja det svenska språkets "renhet, styrka och höghet". Under 1800-talet
tillkommer ordförråd som handlar om industrialisering, resor och sport. Många
ord flödar in från engelska; räls, lokomotiv, station, jobb, strejk, bojkott,
turist, sport och rekord.

Strider om olika stavningsförslag pågick fram till tidigt 1800-tal och först mot
slutet av århundradet framträdde en mer allmänt accepterad standard.
Användningen av versaler var till exempel inte standardiserad. Till stor del
berodde det på enskilda skribenters tycke, och påverkan från tyskan, där
samtliga substantiv än idag skrivs med stor bokstav, var stor. Viktiga
språkhändelser under 1800-talet inkluderar Carl Gustaf Leopolds avhandling om
stavning, införande av folkskolan 1842 och den Svenska Akademiens ordlista år
1874.

En viktig förändring i uttalet under den nysvenska perioden var den gradvisa
assimileringen av många olika konsonantanhopningar till /ʃ/ (så småningom till
/ɧ/ i sydliga dialekter) och "uppmjukningen" av /g/ och /k/ till /dʒ/ och /tʃ/
(och så småningom till /j/ och /ɕ/) före främre vokaler.

Nusvenska är det språkstadium som den moderna svenskan tillhör och har sin
början från ungefär 1900. I och med industrialiseringen och urbaniseringen av
Sverige – vilken var på god väg redan under 1800-talets sista årtionden –
började en ny typ av skribenter sätta spår i svensk litteratur. Många nya
författare, politiker och andra offentliga personer hade stort inflytande på det
nationalspråk som utvecklades. De som vill ha ett årtal brukar sätta 1879, året
för Röda rummet och genombrottet för August Strindberg (1849–1912), en av de
mest inflytelserika författarna.

En stavningsreform, påbjuden av ecklesiastikminister Fridtjuv Berg 1906, satte
en gräns för det som sedan kallades gammalstavning: haf blev hav, rödt blev rött
och så vidare. Den inte så urgamla skrivregeln, som skilde mellan particip- och
supinumformer: huset är måladt, jag har målat, var det nog få som saknade, men
avvecklingen av hv-stavningen i till exempel frågeord som hvem, hvar, har
beklagats av fler, då den innebar att svenskan fjärmade sig från norskan och
danskan.

Det var under 1900-talet som ett gemensamt, standardiserat riksspråk blev
tillgängligt för den stora majoriteten av svenskar. Stavningen var slutligen
standardiserad och nästan helt enhetlig sedan stavningsreformen 1906. Med
undantag för pluralformer av verb (som "vi komma" mot det moderna "vi kommer")
och smärre skillnader i ordföljd, särskilt i skriftspråket (till exempel
inversionen "Och beslutade styrelsen att..."), var språket i princip identiskt
med dagens svenska. Pluralformerna kvarstod än, men blev allt mindre populära
och avskaffades slutligen 1950 när de sista officiella rekommendationerna om
deras användning togs bort.

Den största förändringen som skett är en allmän stilförskjutning av den formella
svenskan mot det mer lättlästa och talspråkliga. De tydligaste exemplen är
förkortningen av ett litet antal vanliga verb: Tager skrivs tar, ikläda sig
skrivs klä sig i. Skall verkar vara på tillbakagång, men ännu stavar många det
hellre så än ska. Under 1970- och 80-talen verkade former som sen för sedan, nån
för någon, dom för de/dem och dej för dig vara på frammarsch, men den
utvecklingen tycks ha hejdats. Men konjunktioner som ehuru, därest och ity har
fått vika för talspråkligare synonymer: fast, om och därför. Sedan 1970-talet
har utvecklingen mot – och utbildning för – begriplig brukssvenska i
myndigheters språkbruk varit en av den svenska språkvårdens viktigaste kamper.

En viktig språksocial förändring skedde från slutet av 1960-talet med den så
kallade du-reformen. Tidigare hade det ansetts vara lämpligast att tilltala
personer av samma eller högre social status med titel och efternamn.
Användningen av "herr", "fru" och "fröken" var mestadels begränsat till
inledande konversation med personer vars yrke, akademisk titel eller militär
rang talaren inte kände till. Att den tilltalade helst skulle tilltalas i tredje
person komplicerade frågan ytterligare. I försök att kringgå problemet uppstod
omskrivningar som "vad får det lov att vara?" eller "tas det socker i kaffet?"
Runt sekelskiftet 1900 försökte många ersätta det komplicerade systemet med
titlar med "Ni", liknande det som används i franska och tyska. "Ni" kom dock
snarare att användas som en något mindre arrogant variant av "du" (eller tredje
person: "Kan hon ge mig ett kvitto?") för att tilltala personer av lägre social
status. I och med liberaliseringen och radikaliseringen av det svenska samhället
under andra hälften av 1900-talet blev dessa klasskillnader mindre relevanta och
"du" blev det brukliga tilltalet även i de flesta formella och officiella
sammanhang. Det man talar om som "det nya niandet" vid kassor och vissa
serviceyrken är en marginell företeelse.

Svenska har 17 eller 18 vokaler (kort /e/ och /ɛ/ sammanfaller i de flesta
dialekter). Det finns sammanlagt 18 konsonantfonem av vilka /r/ och särskilt /ɧ/
har ett stort antal varianter, oftast beroende på dialekt, men även på kön,
ålder, social ställning och sociala sammanhang.

Svenskans ordmelodi, prosodi, är ett utmärkande drag som även tillhör de
tydligaste skillnaderna mellan olika dialekter. Personer som flyttar från ett
dialektområde till ett annat anpassar ofta talet till att stämma väl överens med
ljuden i den nya dialekten medan hemmadialektens prosodi ofta blir kvar.

Svenskans vokaler kontrasterar i viss mån vad gäller kvalitet, men egentligen
mest som en biprodukt av kontrasterande kvantitet (vokallängd) och de främre
vokalerna har rundade/orundade par. Obetonat /ɛ/ uttalas som [ə] (eller schwa) i
de flesta dialekter och en sänkning av vokaler före /r/ är nästan universellt
förekommande. Många dialekter har även diftonger där särskilt gotländska och
skånska märks tydligt.

Det unika svenska fonemet /ɧ/ (sje-ljudet eller en tonlös palatal och velar
frikativa) och dess påstått dubbla artikulationsställen är ett svårt och
komplicerat ämne som fortfarande är något omstritt bland fonetiker. Även om de
akustiska elementen i de olika varianterna av /ɧ/ är relativt lika skiljer sig
uttalen markant beroende på dialekt, social status, ålder, kön och social
kontext, och är notoriskt svåra att beskriva och transkribera.

Det vanligaste uttalet är [ɧ]-liknande ljud med undantag för [ʂ] i Värmland och
i Norrland och [ʃ] i finlandssvenskan. Även uvulara uttal, [χ], används i många
varianter påverkade av invandrarspråk som arabiska, kurdiska och persiska.

Uttalet av /r/ varierar också i hög grad. I mellansvenska dialekter kan det
uttalas som en av frikativorna [ʐ] och [ʂ] och mycket ofta som approximanten
[ɹ]. Även tappar som [ɾ] är vanliga. I södra Sverige används "skorrande"
/r/-uttal (tungrots-r) som [ʀ] och [ʁ]. I småländska förekommer en blandning av
skorrande r och tungspets-r, beroende på ställningen i ordet; exempelvis uttalas
i ordet röra det första r-et som tungspets-r, och det andra r-et skorrande,
medan det i västgötskan är tvärtom: det första skorrande och det i mitten med
tungspetsen. Till skillnad från i dialekter i Mellansverige, Norrland och
Finland assimileras inte heller /r/ med supradentala konsonanter i de södra
dialekterna. /kɑrta/ uttalas alltså således [kaɑʁta].

Svenskans ordmelodi kan variera avsevärt mellan olika dialekter, inklusive de
olika regionala varianterna av rikssvenska. Som i de flesta europeiska språk kan
betoning användas för att sätta fokus på enskilda ord i en mening. Prosodin kan
också i viss mån användas för att uttrycka frågor. Exempel på ord som skiljs åt
endast genom användning av tryckaccent är:

De flesta dialekter skiljer också mellan två olika så kallade tonala
ordaccenter. Dessa benämns ofta akut respektive grav accent, men även accent 1
respektive accent 2, och kan ofta vara relativt svåra att uppfatta för
icke-svenskar. I dialekter som finlandssvenska, överkalixmål och vissa varianter
av dalmål är skillnaden frånvarande eller kan enbart analyseras med mycket
detaljerad fonetisk analys.

Presensböjda verb med -ar har i de flesta varianter av svenska accent 2 (grav):
hoppar, räknar, talar. De med -er har oftast accent 1 (akut): åker, springer.

Frasbetoning i svenska sker, åtminstone för modersmålstalare, vanligen
omedvetet. Det handlar då till stor del om betoning av betydelsebärande ord i
slutet på en fras, till exempel: ”Nu skulle det vara gott med en liten kopp
kaffe”, där alltså ”kaffe” betonas. Också lexikaliserade fraser har betoningen i
slutet av frasen, som i uttrycket ”sitta fint”, jämför ”Nu skulle det sitta fint
med en liten kopp kaffe”. Även partikelverb har vanligen betoningen på partikeln
som kommer sist, som i ”komma på”, t.ex. ”Nu kom jag på att det skulle sitta
fint med en liten kopp kaffe.”

Satsbetoning förekommer i svenska i likhet med många andra språk. Satsbetoning
är betoning av den för sammanhanget viktigaste informationen, alltså som
frasbetoning, med skillnaden att satsbetoning mer medvetet styrs av talaren. Det
behöver då inte heller vara den sista delen i satsen som framhävs genom
betoningen: "Nu skulle det vara gott med en liten kopp kaffe". Satsbetoning kan
också förstärkas av kontrastiv betoning och emfatisk betoning, vilket sker mer
medvetet, men fortfarande i enlighet med att betona den för sammanhanget mest
betydelsebärande delen av satsen.

Satsintonation, det vill säga ändring av tonhöjd vid yttrande av satsen,
signalerar vilken typ av yttrande det rör sig om. På svenska används normalt en
lätt fallande tonhöjd för vardagligt konstaterande eller beskrivande yttranden
("En liten kopp kaffe skulle vara gott"), medan en jämn tonhöjd kan ange att
yttrandet kommer att få en fortsättning ("En liten kopp kaffe skulle vara gott -
men inte just nu"). En stigande tonhöjd signalerar en fråga som kan besvaras med
ja eller nej: "En kopp kaffe?".

Som i många andra germanska språk tenderar stavelser i svenskan att vara slutna
(sluta med en konsonant) och en relativt stor mängd konsonantanhopningar är
möjliga både i final och initial ställning. Även om dessa inte är lika varierade
som i vissa slaviska språk så finns exempel på upp till 8 konsonanter när vissa
utländska ord kombineras med svenska böjningsregler, och anhopningarna kan vara
ännu större om man beaktar svenskans tendens att bilda långa sammansatta ord.
Svenskans stavelsestruktur kan beskrivas med följande formel:

Detta betyder att ett enstavigt svenskt morfem kan ha upp till tre konsonanter
före och efter stavelsekärnan (som alltid är en vokal). Alla konsonanter utom
/ŋ/ kan förekomma i början av morfem och det finns sammanlagt 6 möjliga initiala
trekonsonantskombinationer, som samtliga börjar med /s/, och sammanlagt 31 olika
tvåkonsonantskombinationer. Alla konsonanter utom /h/ förekommer i final
ställning och antalet finala kombinationer är sammanlagt 62. I vissa fall kan
detta leda till väldigt svåruttalade ord som "västkustskt", bestående av
"västkust" med adjektivsuffixet "-sk-" och neutrumsuffixet "-t" och det
mestadels teoretiska exemplet "Herbstskts" bestående av det tyska efternamnet
"Herbst" med samma suffix som i det föregående exemplet men med ytterligare ett
"-s" för att markera genitiv.

Samtliga vokalfonem, korta som långa, förekommer i betonade stavelser. Obetonade
stavelser kan endast vara korta och kort /e/ samt /ɛ/ sammanfaller därför. I
stavelser som föregår en betonad stavelse är samtliga vokaler utom /u/ och /o/
differentierade. Obetonade stavelser efter en betonad stavelse får successivt
färre alternativ och i den tredje obetonade efter betoningen förekommer endast
[a] [ɛ] och [ə].

Svenska substantiv och adjektiv böjs i två kasus (nominativ och genitiv) och två
numerus (singular och plural). Pronomen har även speciella objektsformer.
Svenska substantiv kan tillhöra ett av två genus, neutrum eller utrum (äldre
benämningar reale och realgenus), som också styr adjektivens böjning. För att ta
ett exempel är ordet "fisk" utrum och kan ha följande former:

Som i andra germanska språk finns det förförställd bestämd den/det och obestämd
en/ett artikel, som i engelskans the och a/an eller tyskans der/die/das och
ein/eine/ein, men bestämdhet markeras i svenskan främst genom tillägg av ett
suffix, en efterställd artikel som bestäms av substantivets genus ("-en/et"). De
fristående artiklarna tillämpas för att göra emellanåt rätt komplexa och subtila
betydelseskillnader i bestämdhet. Till exempel finns en smärre men fullt
urskiljbar skillnad mellan fraserna "hon har bil" och "hon har en bil" eller
"han har katt" respektive "han har en katt". Artiklar kan ofta användas som
demonstrativa pronomen tillsammans med adverb, som "den här" och "den där".
Pronomen böjs förutom i nominativ och genitiv i en objektsform som härstammar
från den gamla dativböjningen. "Hon" har följande tre former:

Verb böjs enligt tempus och i viss mån modus. Även om imperativformen i många
fall har sammanfallit med grundformen har många verb fortfarande separata
imperativböjningar. Långt in i modern tid fanns en tydlig åtskillnad mellan
indikativ och konjunktiv. Konjunktiv finns idag nästan enbart i fasta fraser och
idiom, frånsett imperfekt konjunktiv av verbet vara, vore, som fortfarande kan
anses som levande. Particip i perfekt och presens är mycket vanligt och används
ofta som nästan rena adjektiv:

Till skillnad från i engelskan och många andra europeiska språk används inte
perfekt particip för att uttrycka nutid eller dåtid. Istället används
hjälpverbet "ha" med verbet böjt i supinum, som används enbart i detta syfte
(även om det i vissa fall är identiskt med just perfekt particip).

Det svenskan saknar i fråga om kasusböjning kompenseras av ett stort antal olika
prepositioner som "i", "på" och "efter". Dessa styrde en gång i tiden vissa
kasus, som i modern tyska, men idag återfinns detta enbart i fasta uttryck som
"till sjöss" (genitiv) eller "man ur huse" (dativ singular), som dock är rätt
vanligt förekommande.

Som germanskt språk delar svenskan syntaktiska drag med såväl engelska som andra
germanska språk på kontinenten. Ordföljden är subjekt–verb–objekt, och precis
som i tyska används V2-regeln i huvudsatser, det vill säga att verbsatser sätts
efter adverbial och bisatser. Prepositionsuttryck placeras i ordningen
rum-sätt-tid, som i engelskan, och adjektiv står alltid före det ord de
bestämmer.

Svenskans ordförråd är mestadels av germanskt ursprung, antingen genom nedärvda
urgermanska ord eller genom tyska (främst lågtyska) och i viss mån engelska lån.
Exempel på ord av germanskt ursprung är "hus", "kung" och "gås". Det mesta av
det religiösa och vetenskapliga ordförrådet är av latinskt eller grekiskt
ursprung, ofta lånat via franska och, mera nyligen, genom engelska. Vissa
sammansättningar är översättningslån som "bomull" från tyskans "Baumwolle"
(bokstavligt översatt: "trädull"). Finlandssvenskan har ofta egna termer som
står närmare motsvarande finska ord, i synnerhet ord inom lagstiftning och
administration. Ett avsevärt antal franska ord inlånades under 1700-talet. Dessa
blev senare transkriberade för att bättre återspegla det svenska uttalet, såsom
"paraply" (fr. parapluie), "nivå" (fr. niveau) och "ateljé" (fr. atelier).

Nya ord kan lätt bildas genom sammansättning som i många andra germanska språk.
Som i både tyska och nederländska kan dessa ofta bli mycket långa och exemplen
på fullt korrekta, men föga praktiska sammansättningar är många. En mycket
produktiv metod för att bilda nya ord är också genom att lägga till ändelsen
"-a" till ett ord och därmed bilda ett nytt verb som i "bila" eller "pakta". Det
motsatta är också möjligt som till exempel det relativt nytillkomna ordet
"tänk", som en synonym till "tankesätt".

Det svenska alfabetet omfattar 29 bokstäver och utgör en variant av det latinska
alfabetet. De första 26 bokstäverna är gemensamma med det latinska alfabetet,
och därefter har vokalerna Å, Ä och Ö placerats. Dessa bokstäver skapades på
1500-talet som utvecklingar av att skriva bokstavsparen ao, ae och oe ovanpå
varandra. Alla dessa tecken räknas som svenska bokstäver, snarare än som
bokstäver med diakritiska tecken ovanför, som i t.ex. tyska alfabetet. Fram till
den 13:e upplagan av Svenska Akademiens Ordlista, som kom ut 2006, betraktades w
som en variant av v, och den förekommer, liksom q och z, främst i namn och
lånord.

Diakritiska tecken som sådana är ovanliga i svenskan; é används i vissa ord för
att indikera betoning av den sista stavelsen som innehåller ett e. Det gäller
särskilt när betoningen ändrar begreppets betydelse, (såsom ide jämfört med
idé). I förekommande fall kan även akut accent och grav accent hittas i namn och
utländska ord. Bokstaven à används för att beteckna enhetskostnad, och är ett
lån från franskan. Den tyska bokstaven ü behandlas som en variant av y och
återges ibland i utländska namn. Dieresis används i vissa undantag, till exempel
i namnet "Aïda".

I den svenska ortografin används kolon på samma sätt som i exempelvis engelskan,
men med några undantag. Kolon används för att avdela enhetsdifferenser mellan
siffror, som i 10:50 kronor samt för förkortningar såsom 3:e istället för tredje
eller S:t/S:ta för Sankt/Sankta. På samma sätt behandlas alla typer av suffix
som kan placeras efter siffror, bokstäver och förkortningar, som till exempel,
första a:t och cd:n.



https://sv.wikipedia.org/wiki/Gr%C3%B6na_Lund

Gröna Lund, även kallat Grönan, är ett nöjesfält som ligger på Djurgården,
Stockholm, med huvudentré från Allmänna gränd.

På Gröna Lund finns inte bara åkattraktioner utan även teater och scener för
uppträdanden. På Stora scen gästspelar nationella och internationella
underhållare. Här har bland andra Europe, The Hives, Louis Armstrong, Jimi
Hendrix, Bob Marley, Paul McCartney, Sweet, Jussi Björling, Damian Marley, Nas,
ABBA, Lady Gaga, Bryan Adams, Alexander Rybak, Kiss och Alice Cooper uppträtt.
Varje sommar fram till 1970-talet uppträdde också Evert Taube här, en tradition
som sedan hans död förts vidare av sonen Sven-Bertil Taube. På dansbanan spelar
dansband flera dagar i veckan, och här hålls även barnföreställningar av olika
slag.

Lilla Allmänna gränd delar Gröna Lund i två avdelningar: det gamla och det nya
området. En liten brobyggnad kallad Spanska Trappan förbinder båda sidor. Inom
området ligger också Restaurang Tyrol. Gröna Lund har dessutom byggnadstillstånd
för att utvidga parken på den nuvarande parkeringen på andra sidan Allmänna
gränd, där det gamla Nöjesfältet tidigare låg.

Gröna Lund är öppet för allmänheten från helgen före Valborg i april till slutet
av september. Åren 2005-2008 hade parken även öppet från slutet av november fram
till jul (torsdagar till och med söndagar) för en julmarknad och en del
åkattraktioner. År 2009 beslutade man dock att inte genomföra någon sådan.

Gröna Lund som plats för nöjesliv är äldre än tivolit. På 1700-talet har det
funnits nöjesinrättningar i trakten för dagens Gröna Lund, som bland annat
besjöngs av Bellman. Gröna lunden var ursprungligen namnet på en stor
trädgårdstomt i Djurgårdsstaden. Senare var det en krog mellan Mjölnargården och
Bellmanshuset i Djurgårdsstaden. Detta värdshus som på 1700-talet låg intill
Djurgårdsstadens enda trädgård omtalas i fyra av Fredmans epistlar av Carl
Michael Bellman:

Området där tivolit Gröna Lund sedermera uppstod ligger strax väster om
Djurgårdsstaden och begränsades i norr av Allmänna gränden. Den ledde fram till
Djurgårdens inhägnad och vid dagens Djurgårdsvägen fanns en port eller grind,
där man skulle erlägga inträdesavgift för att komma in på Kungliga Djurgården.
Den största delen av tomten upptogs av stadens järnvåg som 1865 flyttats hit
från Järngraven på Södermalm. Mot Allmänna gränden påminde det äldre
kvartersnamnet Trädgården om den trädgård som gav Grönan sitt namn. Här var
området bebyggt med enkla skjul samt Djurgårdens första brandstation som
inrättades år 1876 i före detta järnvågshuset, byggnaden finns alltjämt kvar.

Vid mitten av 1800-talet och framåt uppfördes på Djurgårdsslätten en rad
värdshus och krogar samt etablissemang där komedianter, musikanter och
innehavare av tittskåp, bild- och kasperteatrar höll till. Till kända ställen
hörde bland annat Stockholms Tivoli med den populära revyteatern
Kristallsalongen som låg en bit norr om Skansens nuvarande huvudentré och
Mothanders manege som ersattes 1890 av Cirkus.

Tivolit Grön Lund växte fram under 1880-talet. År 1883 arrenderade den från
Berlin inflyttade snickaren Jacob Schultheis området. Till en början startade
han tillsammans med sin bror Johan en varieté i Göteborg. Men Jacob fortsatte
till Stockholm för anordnande av "Karuseller och andra Nöjesanordningar" på
Gröna Lunds område.

Invigningen av Tivoli Gröna Lund skedde 1883 vilket gör det till Sveriges äldsta
existerande tivoli. Efter Schultheis död 1914 tog änkan Edla Schultheis och
sonen Gustaf Nilsson över tivolit. Under den nya ledningen genomfördes stora
moderniseringar och utvidgningar av Gröna Lund. År 1924 fick företaget
konkurrens av ett kringresande tivoli som hette Nöjesfältet, även kallat Nöjet
och som slog sig ner mittemot Gröna Lund på norra sidan av Allmänna gränd.

Under Gustaf Nilssons tid drabbades Grönan av en svår brand, som närapå kunde ha
utplånat hela nöjesparken. Natten mellan 22 och 23 mars 1935 kom elden lös i ett
skjul, och spred sig snabbt i området. Grönans nya attraktion från 1932,
Skräckexpressen förstördes fullständigt likaså Skrattsalongen. Även en del av
gamla berg- och dalbanan försvann i elden. Skräckexpressen återuppstod senare
samma år under namnet Blå Tåget. Efter Gustaf Nilssons död 1940 övertogs
ledningen av hans hustru Nadeschda Nilsson, som var dotter till källarmästaren
på närbelägna Novilla.

Nöjet drevs av Johan Lindgren och under konkurrenskriget mellan dessa båda
tivolin uppstod kärlek mellan Johan Lindgrens son John Lindgren och Gustaf
Nilssons dotter Ninni, men först efter att både Johan Lindgren och Gustaf
Nilsson gått bort 1940, vågade de offentliggöra sin kärlek.

John och Ninni gifte sig 1942, och drev sedan Nöjesfältet tillsammans fram tills
det stängde 1957. Efter detta drev paret Gröna Lund. Sonen John Lindgren Jr blev
verkställande direktör 1981 och dottern Nadja Bergén var tivolichef fram till
2001, när anläggningen införlivades i nöjesparkskoncernen Parks & Resorts
Scandinavia, där bland andra Kolmårdens Djurpark och Skara Sommarland ingår.

Några av Armand Rossanders 20 konstglasföster från 1942 med motiv från Gröna
Lund som finns uppsatta i restaurang Tyrols torn.

För 2013-års säsong skaffade Gröna Lund en ny attraktion som kallas Eclipse och
är världens högsta StarFlyer. Det rör sig om en slänggunga med 121 meters höjd.
Eclipse har tolv gungor med dubbelsäten som hänger i åtta meter långa kedjor.
Ekipaget lyfts upp och ner för påstigning respektive avstigning. Körs
attraktionen på maxfart kommer man upp i 70 kilometer i timmen. Åktiden är cirka
två minuter. Attraktionen kostade 50 miljoner kronor och tillverkades av
”Funtime” i Österrike.



https://sv.wikipedia.org/wiki/Tyskland

Tyskland (tyska: Deutschland), formellt Förbundsrepubliken Tyskland (tyska:
Bundesrepublik Deutschland), är en förbundsstat belägen i Centraleuropa
bestående av 16 delstater (tyska: Bundesländer). Tyskland är ett av världens
ledande industriländer. Det gränsar i norr mot Nordsjön, Östersjön och Danmark,
i öster mot Polen och Tjeckien, i söder mot Österrike och Schweiz, samt i väster
mot Frankrike, Luxemburg, Belgien och Nederländerna.

Tysklands moderna historia präglas av andra världskriget som medförde att landet
efter krigsslutet 1945 delades upp i Västtyskland (BRD) och Östtyskland (DDR).
Österrike, som hade införlivats 1938, blev åter självständigt och Tyskland
förlorade stora landområden som annekterades av andra länder, främst Polen. Den
3 oktober 1990 återförenades landet genom att DDR delades upp i delstater som
uppgick i det som kallats Västtyskland, egentligen Förbundsrepubliken Tyskland.

Flaggan antogs år 1949. Färgkombinationen svart-rött-gult var en nationalsymbol
i kampen mot Napoleon 1813-1815 och fastställdes som flagga för Tyska förbundet
1848, ersattes 1871 av kejserliga svart-vit-röda, återinförd av Weimarrepubliken
1919, ersatt 1933 av hakkorsflaggan.

Tyskland, i egenskap av dåvarande Västtyskland, är en av de stater som var
grundande medlemmar av Europeiska kol- och stålgemenskapen 1951, den
organisation som sedermera utvecklades till Europeiska unionen. Landet är även
medlem av militäralliansen Nato sedan 1955.

Tyskland är med sina 82 miljoner invånare det näst folkrikaste landet i Europa,
efter Ryssland. Tyskland har dessutom den största ekonomin i Europa, och den
femte största i världen.

Ursprunget till Tyskland kan sägas vara det Östfrankiska riket, som uppstod
efter delningen av det Frankiska riket år 843.

När den östfrankiske härskaren Otto I, som både utökade och konsoliderade rikets
och sin egen makt, år 962 dessutom lät sig krönas med den romerska kejsarkronan
av påven Johannes XII blev han kejsare över Tysk-romerska riket eller egentligen
Heliga romerska riket. Detta kejsarrike bestod av ett förbund av kungliga
vasallstater med en gemensam kejsare som formellt överhuvud vilket varade fram
till år 1806.

Tysk-romerska riket upplöstes år 1806 under Napoleonkrigen och blev efter
Wienkongressen 1815 ersatt av Tyska förbundet med den österrikiske kejsaren som
formellt överhuvud, vilket även Tysk-romerska riket hade haft. Då Preussen hade
vuxit till en stormakt med maktambitioner, såg Otto von Bismarcks ledning till
att utmanövrera Österrike, och kunde efter segern i Tyska enhetskriget 1866
utropa det Nordtyska förbundet, som senare under tysk-franska kriget samlade
även övriga tyska stater utom Österrike för bildandet av Tyska riket.

Den 18 januari 1871, i slutet av det fransk-tyska kriget, proklamerades det nya
Tyska riket i slottet Versailles och kung Vilhelm I av Preussen blev tysk
kejsare. Detta kejsardöme föll samman redan 1918, under inre upplösning i
samband med det tyska nederlaget i första världskriget.

Den stora depressionen i början av 1930-talet drabbade nog Tyskland hårdare än
något annat land i Europa. Landet drabbades inte bara av ekonomiskt utan även
politiskt sammanbrott. Motsättningarna blev allt extremare och våldsammare,
vilket också fick många att tappa tilltron till den nyskapade demokratin.

Detta banade väg för Nazityskland (1933-1945), den period då Tyskland leddes av
Adolf Hitler och hans Nationalsocialistiska tyska arbetarepartiet (NSDAP), som
snabbt efter maktövertagandet 1933 etablerade en enpartistat och diktatur, som
redan den 21 mars samma år satte upp det första koncentrationslägret i Dachau
för politiska fångar. I sina maktambitioner att expandera till det Stortyska
riket, startade Nazityskland andra världskriget 1939. Under kriget erövrade och
ockuperade Tyskland till en början stora områden både i Europa och Nordafrika.
Nazisterna förföljde och mördade miljontals judar och andra minoriteter i
Förintelsens slutgiltiga lösning. Trots alliansen Axelmakterna med andra
nationer, främst Italien och Japan, besegrades dock Tyskland 1945 – cirka
8 800 000 tyskar dog under kriget 1939–1945.

Tyskland blev efter förlusten 1945 ockuperat av de allierade segermakterna
Frankrike, Sovjetunionen, Storbritannien och USA. De polacker som bodde i det av
Sovjetunionen annekterade östra Polen (1,4 miljoner) förflyttades till stor del
(80 %) till de nya områden öster om linjen Oder/Neisse som tidigare varit tyska.
Utöver ett stort antal interna flyktingar, fick Tyskland under och efter
krigsslutet ta emot en stor mängd flyende och fördrivna tyskar från sina
förlorade områden; till 1947 hade totalt runt 10 miljoner tyskar och
tyskspråkiga på detta vis kommit till de fyra ockupationszonerna, till 1950
knappt 12,5 miljoner.

Efterkrigstidens politiska spänningar mellan öst och väst, i det s.k. kalla
kriget, gjorde att två tyska stater bildades, knutna till var sitt maktblock; de
västliga ockupationszonerna bildade den 23 maj 1949 Förbundsrepubliken Tyskland
(BRD) "Västtyskland", medan den sovjetiska zonen blev Tyska demokratiska
republiken (DDR) "Östtyskland" den 7 oktober samma år. De i bl.a. Sverige
använda benämningarna Västtyskland (BRD) och Östtyskland (DDR) var formellt inte
korrekta och användes normalt inte i Tyskland, där man oftast talade om
"republiken" (i DDR om den egna staten) och "förbundsrepubliken" (i BRD om den
egna staten).

Fram till 1970-talet var relationerna kyliga mellan länderna. Västtyskland kom
på sitt håll att vara drivande i det europeiska integrationsarbetet inom ramen
för EG/EU som man var med och grundade 1957. Under 1970-talet inleddes en
normalisering av relationerna mellan BRD och DDR. Under den västtyske
förbundskanslern Willy Brandt inleddes Ostpolitik som hade som mål att skapa
bättre relationer med Östeuropa. 1973 gick både BRD och DDR med i FN.

Efter reformer i andra östländer, var den östtyska regimen sensommaren och
hösten 1989 pressad och hade svårt att hantera situationen. Hundratusentals
östtyskar flydde till väst via andra östländer, som lättat på sina
gränsregleringar. Demonstrationer för demokrati, inte minst de s.k.
måndagsdemonstrationerna, utbröt i flera östtyska städer, inklusive Östberlin.
Kommunistpartiets politbyrå beslutade den 9 november att med tanke på det
politiska trycket tillåta privata besök i väst. Det skulle gälla från följande
dag, och ansökan skulle egentligen krävas. Bristande samordning gjorde dock att
man stod handlingsförlamad när stora folkmassor samma kväll samlades vid
Berlinmurens gränsövergångar och krävde passage. Murens fall var plötsligt ett
faktum och Östtyskland stod inför en kraftig politisk kursändring, ofta kallad
"die Wende". Inom ett år var DDR upplöst och dess område upptaget inom
Förbundsrepubliken Tyskland.

Efter Berlinmurens fall 1989 inleddes en process som ledde till att Tyska
demokratiska republiken, DDR, upphörde att existera och fem nya förbundsländer,
liksom östra Berlin, anslöt sig till Förbundsrepubliken Tyskland den 3 oktober
1990.

Inför denna återförening beslutades den 22 juli 1990 om att DDR:s 14 delområden,
Bezirke, utanför Berlin, i samband med anslutningen till förbundsrepubliken i
oktober, skulle bilda de 5 förbundsländerna Brandenburg, Mecklenburg-Vorpommern,
Sachsen, Sachsen-Anhalt och Thüringen. Dessas gränser var i stort, men inte
helt, överensstämmande med de delstater som upphörde i DDR under 1950-talet.

Den 31 augusti undertecknades ett fördrag mellan förbundsrepubliken och DDR om
det kommande enandet.

I Två plus fyra-fördraget, slutet i Moskva den 12 september 1990, uppsade de
fyra segrarmakterna efter andra världskriget (Sovjetunionen, USA, Frankrike och
Storbritannien) sina rättigheter i Tyskland och Tyskland erkände
Oder-Neisse-linjen som sin östgräns. Den 3 oktober 1990 anslöt sig så de nya
delstaterna till Förbundsrepubliken Tyskland. I och med att DDR-området anslöt
sig till förbundsrepubliken upphörde aldrig den senare att existera och det som
i dag kallas Tyskland är den statsbildning som tidigare kallades Västtyskland i
Sverige.

Samtidigt, den 3 oktober 1990, blev Berlin officiellt det återförenade Tysklands
huvudstad. Först 1991 kom dock beslutet om den fysiska flytten av Tysklands
parlament, förbundsdagen, och delar av regeringen till Berlin. Kvar i Bonn, som
tidigare varit de facto-huvudstad för Förbundsrepubliken Tyskland, är enligt
detta flyttbeslut regeringsfunktioner av mer förvaltande karaktär.

Tyskland, med en något större yta än Finland, är Europas sjunde största land.
Det sträcker sig från Nordsjön och Östersjön i norr till Alperna i söder. Från
den nordligaste punkten på ön Sylt till den sydligaste punkten vid Oberstdorf i
Bayern är det 876 kilometer. Det längsta avståndet mellan västliga och östliga
gränsen är 640 kilometer.

Landskapet blir högre ju längre söderut man kommer. Norra Tyskland består av
Nordtyska låglandet och ligger lägre än 200 meter över havet. Den formades
huvudsakligen vid senaste istiden under påverkan av inlandsis som skapat dess
jordlager och format dess smältvattenflöden. Nordsjöns kust är flackt och består
av marskland, dyner och sandfält. Här finns Tysklands lägsta punkt, 3,54 m under
havsnivån, i marsklandet Wilstermarsch i Schleswig-Holstein. Dynrader som
brutits sönder bildar Ost- och Nordfrisiska öarna.

Mellantyska berglandet har sönderdelad topografi som veckats under variskiska
bergskedjebildningen vilken till stor del brutits ned till en plan slätt och
sedan täckts av lager under främst trias. Berggrundens rörelse har under alpina
bergskedjebildningen gjort att vissa block har höjts och eroderats ned till
berggrunden, andra har sänkts. På vardera sidor om mellersta Rhen finns Rhenska
skifferbergen med flera olika bergsmassiv. Österut finns flera horstplatåer,
t.ex. Harz och Thüringer Wald, söder om Main flera cuestaplatåer tex Erzgebirge.
Bayerska platån begränsas av olika floder och bifloder, Donau, Iller, Lech, Isar
och Inn. Vid gränsen till Schweiz och Österrike, längst i söder, tar Tyskland
del av Alperna. Där ligger också Tyskland högsta berg, Zugspitze, med 2 962
meter över havet.

Den största floden som delvis ligger i Tyskland är Donau, som rinner ut i Svarta
havet. Alla andra större floder flyter till Nord- eller Östersjön. Rhen är den
flod som är längst på Tysklands territorium. Av dess 1 320 kilometer går 865
kilometer genom Tyskland eller längs tysk gräns. Andra betydande floder är Elbe,
Main, Oder, Weser och Saale.

Tyskland har ett flertal sjöar som bildades under istiden. Vattnet fyllde upp
fördjupningar som isen skapade. De flesta sjöarna finns i Mecklenburg och runt
Alperna. Bodensjön är den största sjö som delvis ligger i Tyskland och Müritz är
den största sjö som ligger med hela ytan i Tyskland. Längs Nordsjöns kustlinje
finns många öar som bildar långa kedjor. De var tidigare en del av fastlandet
och blev senare avskurna genom landsänkning, så att havsvattnet flöt in i
mellanrummet. Öarna i Östersjön är större, och där ligger också Tysklands
största ö, Rügen.

Tysklands klimat är tempererat fuktigt klimat med små regionala skillnader, för
det mesta kontinentalt med stora temperaturskillnader mellan sommar och vinter.
Landets norra delar påverkas mer av havets vindar och där är
temperaturskillnaderna ganska små. De blir större ju längre söderut man kommer.
Det mildaste klimatet har övre Rhendalen där temperaturen sommartid kan uppnå 40
plusgrader. Rekordtemperaturen är 40,4 plusgrader i Roth bei Nürnberg år 2003.
Det kallaste klimatet har man i Alperna.

Nederbörden är ojämnt fördelad över landet. Nordsjö -och Östersjökusten i norr
domineras av fuktiga västliga vindar som släpper av sig mycket nederbörd.
Regnigast är det dock i dalgångarna i Alperna där nederbörden kan vara så hög
som 2000 mm per år.

Endemiska arter saknas i princip. Däggdjur t.ex. rådjur, kronhjort, vildsvin,
rödräv och fälthare är utbrett. Utsläppta tvättbjörnar finns nu i stora stammar
i norr och planterade för jakt finns mufflonfår i centrala Tyskland, i skogar
och bland berg tjäder, pärluggla, järpe och hackspett. Norr, längsmed Nordsjön,
har stora mängder rastande och övervintrande fåglar t.ex. tärnor. I öst stork,
tranor, örn och hackspett. Ovanliga grod- och kräldjur är alpsalamander,
barnmorskegroda och kärrsköldpada.

Tyskland är en republik som styrs genom parlamentarisk demokrati. Statschefen
kallas för Förbundspresident. Hans eller hennes roll är framförallt ceremoniell.
Förbundspresidenten väljs av en särskild grupp, kallad Förbundsförsamlingen, för
sitt uppdrag och kan inneha det i högst två omgångar på fem år vardera.

Parlamentet på förbundsnivå är uppdelat i två kammare och tillsätts genom ett
mixat valsystem. Dels den kammare som kallas Förbundsdagen och som mest
motsvarar ett underhus. Överhusets roll spelas av förbundsrådet i vilket
delstaterna finns representerade. Tyskland är en federal stat och är uppdelad i
ett antal delstater. Delstaterna har ett stort självstyre. Varje delstat har en
egen ministerpresident och eget parlament som styr delstaten. Landet har även en
författningsdomstol.

Tyskland är medlem i EU och är en av unionens ursprungliga sex medlemmar.
Tyskland ingår även i euroområdet. En viktig EU-institution ligger i Tyskland,
nämligen Europeiska centralbanken som har sitt säte i Frankfurt am Main.
Tyskland räknas som en av världens mest demokratiska stater enligt ett flertal
internationella index.[källa behövs]

Förbundsrepubliken Tyskland har sedan grundandet 1949 haft koalitionsregeringar
med antingen den kristdemokratiska unionen CDU/CSU (CDU med det bayeriska
systerpartiet CSU) eller socialdemokratiska SPD som största parti. I
förbundsdagen sitter (2016) även miljöpartiet Bündnis 90/Die Grünen och
vänsterpartiet Die Linke.

Tyskland regeras sedan december 2013 av en storkoalition mellan CDU/CSU och SPD.
Valet till den 19:e förbundsdagen hålls 24 september 2017.

Efter att CDU/CSU suttit i regeringsställning sedan 1949, bildades 1966 en
storkoalition där CDU/CSU och SPD tillsammans bildade regering, med en svag
opposition som följd. Med detta kom SPD för första gången till regeringsmakten.
1969 tog SPD regeringsmakten utan CDU/CSU, genom att i stället gå i koalition
med det dåvarande liberala mittenpartiet FDP. 1982 återkom CDU/CSU till makten,
med Helmut Kohl som förbundskansler, sedan FDP gjort en politisk kursändring och
lämnat regeringssamarbetet med SPD.

Kohl blev 1990 det återförenade Tysklands första förbundskansler. 1998 gick den
kohlska eran till ända då SPD vann valet tillsammans med Bündnis 90/Die Grünen
och Gerhard Schröder blev ny förbundskansler. Det var en milstolpe för de gröna,
som kommit in i den västtyska förbundsdagen 1983 och nu för första gången kom
till regeringsmakten.

Då valresultatet 2005 inte visade någon entydig segrare, enades CDU/CSU och SPD
om att på nytt bilda en stor koalition. Som förbundskansler valde man CDU:s
partiordförande Angela Merkel, som är den första kvinnan på posten.

Merkel fortsatte som förbundskansler efter valet 2009, men då istället som
ledare för en koalition mellan CDU/CSU och FDP.

Efter att FDP gick tillbaka starkt och åkte ur förbundsdagen vid valet 2013,
bildades åter en storkoalition med CDU/CSU och SPD i regeringsställning i
december 2013, då Angela Merkel också valdes om för sin tredje period som
förbundskansler.

Under de första efterkrigsåren kretsade utrikespolitiken kring att få Tyskland
tillbaka in i den internationella gemenskapen. Förbundskansler Konrad Adenauer,
som under en period även var utrikesminister, lade stor vikt vid relationen med
Frankrike. Västtyskland var drivande i skapandet av Europeiska kol- och
stålgemenskapen och Europeiska ekonomiska gemenskapen. Då den tyska delningen
blev ett faktum under 1950-talet förstärktes banden med USA, vilket
demonstrerades av Adenauers USA-resa och Kennedys besök i Berlin 1963.

Utrikespolitiken präglades under lång tid av Västtysklands komplicerade relation
till DDR och skapandet av Hallstein-doktrinen. Lämnandet av Hallstein-doktrinen
till förmån för Östpolitiken slutet av 1960-talet medgav inte bara nya
relationer med DDR utan med hela Östblocket. 1973 blev båda tyska staterna
medlemmar i FN.

Tyskland var efter andra världskriget utan en egen armé och diskussioner fördes
om Tyskland över huvud taget skulle ha en armé igen. Det kalla kriget förde med
sig en utveckling där Västtyskland och Östtyskland fick varsin försvarsmakt som
knöts till Nato respektive Warszawapakten. Efter återföreningen blev Bundeswehr
hela Tysklands försvarsmakt.

Tysklands försvarsmakt samlas under Bundeswehr som skapades 1955. Under
Bundeswehr återfinns Bundesheer (armén), Bundesmarine (marinen) och Luftwaffe
(flygvapnet). Tyskland deltar i internationella fredsbevarande insatser och
Nato-samarbeten. Tyskland följer den gängse europeiska trenden och genomför
omfattande omstruktureringar av sin försvarsmakt, med bland annat nedläggningar
av förband som följd. Tyskland har alltjämt Västeuropas största försvarsmakt.

Den tyska försvarsmakten har ofta hamnat i diskussioner rörande deltagande i
internationella operationer med bakgrund i Wehrmachts handlingar under andra
världskriget. Det har framförallt rört frågan om deltagande i krigszoner som
fredsbevarande trupper.

Den tyska rätten har efter inträdde i Europeiska unionen till viss del anpassats
efter dess rätt. Historiskt påverkade romersk rätt den tyska civillagen
Bürgerliches Gesetzbuch, (BGB). Den är känd för sin logiska uppbyggnad och
klarhet, men svårförstådd för en icke-jurist. BGB:s påverkan på japanska
civilrätten är känd. Vidare finns i rättsordningen handelslagen
Handelsgesetzbuch (HGB), civilprocesslagen Zivilprozessordnung (ZPO),
starfflagen Strafgesetzbuch (StGB), starffprocesslagen Strafprozessordnung
(StPO), förvaltninglagen Verwaltungsverfahrensgesetz (VwVfG) och
förvaltningsprocesslagen Verwaltungsgerichtsordnung (VwGO). Att endast högsta
instans tillhör den federala statsapparaten och övriga domstolar är delstatliga,
är något som kännetecknar Tyskland. Den federala domstolen Bundesgerichtshof
(BGH) är i spets för de allmänna domstolarna och prövar endast fall som ej rör
rena fakta- eller bevisfrågor. Under denna står ett antal appellationsdomstolar
Oberlandesgericht (OLG). Första instans avgörs av Landgericht (LG) eller
Amtsgericht (AG), förekommer lokala avvikelser. Flera instanser förekommer för
förvaltningsdomstolar Verwaltungsgericht, författningsdomstol
Bundesverfassungsgericht, skattesdomstolar Finanzgericht, arbetsdomstolar
Arbeitsgericht, socialförsäkringsdomstolar Sozialgericht.

Tyskland är en förbundsrepublik som bildas av 16 Länder (länder; talspråket
även: Bundesländer, svenska: delstaterna eller förbundsländer). De olika
delstaterna har långtgående autonomi bland annat inom utbildningsområdet. De
varierar i invånarantal från cirka 670 000 (Bremen) till cirka 18 000 000
(Nordrhein-Westfalen).

Fem av Tysklands förbundsländer (Baden-Würtemberg, Bayern, Hessen,
Nordrhein-Westfalen och Sachsen) har en indelning i Regierungsbezirke (totalt 22
stycken). Niedersachsen, Rheinland-Pfalz och Sachsen-Anhalt har avskaffat
Regierungsbezirke under de senaste åren.

Förbundsländerna är i sin tur delade i distrikt (tyska: Kreis, eller Landkreis)
och distriktfria städer (tyska: "Kreisfreie Stadt"). Registreringsnummer på
tyska bilar bygger på kretsindelningen.

Tysklands kommuner är drygt 11 000 till antalet. Den största är staden Berlin
(cirka 3,5 miljoner invånare), som också bildar en egen delstat och den minsta
heter Gröde och ligger i Schleswig-Holstein.

Tyskland är ett av världens rikaste länder med en framgångsrik industri.
Tyskland var år 2008 världens största exportnation, och världens tredje största
ekonomi. Många företagskoncerner finns inom kemi-, elektronik-, finans- och
energi-sektorerna. Tysklands starkaste tillväxtregioner är Baden-Württemberg,
Hessen och Bayern. Regionalstöd riktas främst till östra Tyskland (forna DDR)
samt krisdrabbade delar av Ruhrområdet som sedan 1970-talet genomgått stora
omstruktureringar. Tyskland har en av de högsta lönenivåerna i EU och med en
stark löneutveckling de senaste decennierna.

Tysklands vägnät har hög standard. Redan under 1930-talet började det byggas
motorvägar i stor omfattning. Idag har Tyskland ett väl utbyggt motorvägsnät. Än
idag byggs det nya motorvägar trots att landet redan har ett motorvägssystem som
når till de flesta delar av landet. De flesta nya motorvägar byggs i de nya
förbundsländerna i östra Tyskland eftersom DDR-regimen inte prioriterade
utbyggnaden lika högt som regimen i väst. Tyskland är idag ett av de länder som
har högst vägstandard, dock finns det fortfarande vägar i östra Tyskland som
inte håller samma höga standard som de i västra Tyskland. Även mindre vägar är
ofta i gott skick i Tyskland.

En av anledningarna att transportnätet, främst motorvägarna är så väl utbyggda
är att Tyskland ligger centralt i Europa och man i de flesta fall måste passera
Tyskland för att ta sig ifrån västra Europa till östra Europa. Även trafiken
till och från Europas norra delar måste i allmänhet ta sig igenom Tyskland för
att komma till sydligare länder. Motorvägsnätet i Tyskland är det tredje största
i världen. I Europa har Tyskland konkurrens om första platsen av Frankrike som
också har ett motorvägsnät som är ungefär lika stort. Till skillnad från
vägnätet i Frankrike har Tyskland knappt några vägtullar alls. År 2005 infördes
emellertid vägtullar på motorvägar, men då endast för lastbilar med en totalvikt
över 12 ton. Avsikten med detta är att flytta en del av godstrafiken från
motorvägarna till järnvägarna.

Historiskt har floderna varit och är fortfarande mycket viktiga för
godstransporterna. Hamburg har med sitt läge vid Nordsjön och floden Elbe blivit
ett av Europas stora transportcentra. Andra viktiga floder är Rhen, Main och
Donau. Vidare finns ett väl utbyggt kanalsystem som förbinder de olika floderna.

Höghastighetståget ICE, med en toppfart på över 300 km/h, är Tysklands
motsvarighet till franska TGV. Något långsammare, med toppfarter kring 200 km/h,
går de tyska snabbtågen, som kallas InterCity, och motsvarar X2000 i Sverige.

Tyskland hade den 31 december 2015 en beräknad befolkning på 82 175 700
personer.

Den 9 maj 2011 genomförde Tyskland den första stora folkräkningen sedan landets
sammanslagning, Zensus 2011. Tidigare uppskattningar av folkmängd gjordes på
framräkningar utgående från de senaste folkräkningarna i Västtyskland (1987) och
Östtyskland (1990), men nu gjordes en sammanställning av data från lokala
befolkningsregister över hela Tyskland, tillsammans med ett antal
stickprovsfrågor. Statistiken för den 9 maj 2011 visade att man måste skriva ned
antalet invånare med runt 1,5 miljoner, till 80 233 100 personer. Fortsatta
framräkningar av folkmängd utgår tills vidare från Zensus 2011.

Kristendomen är den största religionen i Tyskland, med 52 miljoner registrerade
anhängare (63%) 2013. 2007 var 26,5 miljoner protestanter (32,3%) och 25,5
miljoner katoliker (31,0%). Historiskt är Tysklands kristna sedan 1500-talets
och 1600-talets religionsstrider huvudsakligen protestanter i de norra delarna
av landet, medan katolicismen dominerar i Sydtyskland, men gränserna mellan
katolska och protestantiska områden har i modern tid blivit mindre skarpa.

Den näst största religionen är islam med 4,3 miljoner anhängare (5 %) följt av
buddhism och judendom, båda med ungefär 200 000 anhängare (ca 0,25 %). Hinduism
har ungefär 90 000 anhängare (0,1 %) och sikhism 75 000 (0,09%). Alla andra
religiösa samfund har mindre än 50 000 anhängare.

Runt 24,4 miljoner tyskar (29 %) är inte registrerade i något samfund. I
tidigare Östtyskland är andelen invånare som uppger att de inte tillhör någon
religion omkring 75%, med den största andelen, 81,7 %, i förbundslandet
Sachsen-Anhalt. Detta sätts i samband med den statliga ateistiska ideologin i
Östtyskland, där utträde ur kyrkosamfund aktivt uppmuntrades.

Tyskland har lagar mot hädelse vilka gör blasfemi som är kapabelt att störa
ordningen straffbar. Personer lagförs för brott mot denna lag i sällsynta fall,
t.ex. dömdes en 66-årig man i februari 2016 till 500 euro i böter för att ha
visat blasfemiska budskap med udden riktad mot katolicismen på sitt fordon. År
2006 dömdes en man till villkorlig dom för att ha tryckt upp toalettpapper med
verser ur Koranen på varje ark efter en officiell protest ifrån Iran. Utöver
sitt straff utsattes 61-åringen också för mordhot och behövde livvaktsskydd av
polis.

Bredvid de klassiska universitetsstäderna (Tübingen, Heidelberg, Jena, Freiburg
im Breisgau, Göttingen med flera) har efter 1945 en räcka nya universitets- och
högskolor skapats runt om i Tyskland.

Tysk press består av såväl välrenommerade dagstidningar och magasin som beryktad
kvällspress, så kallade boulevardtidningar. Efter kriget skapade Axel Springer
ett mediaimperium som dominerat tysk press. Axel Springer Verlag ger bland annat
ut Bild (tidigare Bild-Zeitung). Bland de internationellt välrenommerade märks
Frankfurter Allgemeine Zeitung (FAZ) och Süddeutsche Zeitung (SZ).

Televisionen utvecklades olika i Öst- och Västtyskland. Den östtyska
televisionen startade 1952 med Deutscher Fernsehfunk. I Väst började den första
tyska kanalen sändas av ARD, ett nätverk av regionala radiostationer, under
decenniet. 1963 startade Västtysklands andra kanal Zweites Deutsches Fernsehen
(ZDF). Senare etablerades en tredje regional kanal i Västtyskland. I och med
landets återförenande integrerades Östtysklands tv-organisation i ARD som
regionala stationer. Den offentliga televisionen finansieras av reklam och
licensavgifter.

Sedan 1980-talet har privata kanaler börjat sända, med RTL och Sat1 bland de
äldsta. Under 1990-talet ökade antalet kanaler ytterligare med bland annat
Premiere. ARD och ZDF har svarat med att starta nya kanaler, såsom Arte och
Phoenix.

Berlin var först i Europa att gå över till digital marksänd TV i december 2003
och övergången sker region för region.

Under gotiken blomstrade skulptur- och målarkonsten i Tyskland och flera tyska
mästare fick viktiga uppdrag runt om i Europa. Under renässansen framträder
Lucas Cranach den äldre, Hans Holbein den yngre, Albrecht Dürer och Matthias
Grünewald. Barocken introducerades sent på grund av härjningar under
trettioåriga kriget och blomstrade mest i arkitekturen.

Bland romantikens konstnärer finns Caspar David Friedrich, Philipp Otto Runge
och Arnold Böcklin.

I början av 1900-talet bildades två mycket framträdande expressionistiska
grupper i Tyskland: Brücke och Der Blaue Reiter.

Mellankrigsåren under 1900-talet var skådeplatsen för djärva experiment, med
personligheter som Georg Grosz och dadaisten Max Ernst.

Under det tredje riket uppmuntrade den statliga konstbyråkratin en mycket
konservativ, snarast nyklassicistisk/nyromantisk stil med monumentala inslag.
Alltför modernistisk eller avantgardistisk konst klassades som entartete Kunst
och yrkesförbud utdelades.

Konstlivet återhämtade sig dock igen och under 1900-talets andra hälft kom
framträdande namn som Joseph Beuys, A. R. Penck, Wolf Vostell, Gerhard Richter,
Sigmar Polke, Anselm Kiefer, Georg Baselitz, Rosemarie Trockel och Aris
Kalaizis.

En av 1900-talets mest betydande fotografer var August Sander som, liksom Albert
Renger-Patzsch, brukar tillskrivas konstriktningen die Neue Sachlichkeit, den
Nya sakligheten. Bland senare fotografer kan nämnas Bernd och Hilla Becher,
Andreas Gursky, Wolfgang Tillmans och Candida Höfer.

documenta, en av världens största och mest betydelsefulla
samtidskonstutställningar, hålls vart femte år i Kassel, senast 2012 som
dOCUMENTA (13). Näst största samtidskonstutställningen i Tyskland är
Berlinbiennalen, som äger rum i Berlin vartannat år, vid jämna årtal.

Några av de mest kända tyska författarna är Friedrich Schiller, Johann Wolfgang
von Goethe, Heinrich von Kleist, Joseph von Eichendorff, E.T.A. Hoffmann, Erich
Maria Remarque och dramatikern Bertolt Brecht. Tyska författare som har fått
Nobelpriset i litteratur inkluderar Gerhart Hauptmann, Thomas Mann, Hermann
Hesse, Nelly Sachs, Heinrich Böll, Günter Grass och Herta Müller.

Bland kända nutida författare kan också nämnas bl.a. Thomas Brussig, Dietmar
Dath, Wladimir Kaminer, Daniel Kehlmann, Martin Mosebach, Ulrich Peltzer, Rafik
Schami, Bernhard Schlink, Ingo Schulze, Uwe Tellkamp, Uwe Timm och Juli Zeh.

Sedan knappt 30 år tillbaka har det tillkommit allt fler litteraturhus (ty:
Literaturhaus) i Tyskland. De drivs i regel av icke-kommersiella föreningar och
bedriver en mångfald av aktiviteter kring litteratur, som Lesungen (författare
läser ur och samtalar om böcker inför publik), föredrag, utställningar,
fortbildningsseminarier och dylikt. Några litteraturhus har även bokhandel,
bibliotek och café. Som förebild för denna trend brukar anges Literaturhaus
Berlin, grundat 1986.

På den tyska bokmarknaden finns runt 2 200 aktiva bokförlag (2011). Varje höst
hålls Bokmässan i Frankfurt, som är världens största i sitt slag, sett till
antal deltagande bokförlag. Näst störst i Tyskland är Bokmässan i Leipzig, som
hålls varje vår.

Många av den klassiska musikens mest kända kompositörer genom historien har
kommit från Tyskland. Till detta kommer det rika ömsesidiga utbytet med den
österrikiska musiken – det tysktalande områdets varierande gränser gör det
närmast till en anakronism att separera ut österrikisk musik ur vad som under
lång tid var en gemensam musiktradition, där till exempel konfessionella gränser
spelade en nog så viktig roll. Under barocken verkade Johann Sebastian Bach
(1685–1750), den kanske mest kände barockkompositören av alla. Även Ludwig van
Beethoven (1770–1827), som verkade under den klassicistiska perioden, tillhör
den klassiska musikens absolut största. Utveckling av orkestermusik och framför
allt symfoniformen är Tysklands största bidrag till musikhistorien. Under
senromantiken påbörjades en stark rörelse mot att utveckla tysk opera vilket
kulminerade i Richard Wagner och Richard Strauss verk. Andra betydelsefulla
kompositörer var bland andra Georg Friedrich Händel, Johannes Brahms, den
ungerskfödde Franz Liszt, Felix Mendelssohn, Robert Schumann, Max Reger, Paul
Hindemith, Carl Orff och Kurt Weill. Bland senare tiders tonsättare märks
Karlheinz Stockhausen. Stockhausen var en av pionjärerna inom modern elektronisk
och elektroakustisk konstmusik och har för detta fått Polarpriset.

Den tyska musiken är ofta förknippad med schlager där Tyskland har varit ett av
de ledande länderna. Schlagern hade sin storhetstid fram till 1970-talet med
artister som Peter Maffay och Rex Gildo men även utländska artister, däribland
Udo Jürgens, Siw Malmkvist, Wenche Myhre och Gitte Hænning. Tyskland har vunnit
Eurovision Song Contest två gånger: 1982 med Ein bisschen Frieden med Nicole och
2010 med Satellite framförd av Lena Meyer-Landrut.

Tysk musik har också blivit känd för "synthmusik" och olika former av
industrirock. Under 1970-talet blev Düsseldorf-baserade Kraftwerk stilbildande
inom elektronisk musik där de intar en särställning. Deras ofta minimalistiska
verk har inspirerat oräkneliga andra kompositörer, inklusive konstmusiker. Neu!
var ett annat band inom den elektroniska musiken som var nyskapande. En annan
känd musikgrupp under 1970-talet med en helt annan musikalisk inriktning var
discogruppen Boney M. Bredvid den kommersiella musiken fanns vissångare som Wolf
Biermann och Reinhard Mey. Inom den politiska rocken under 70-talet, var det
anarkistiska bandet Ton Steine Scherben tongivande, och deras sångare Rio Reiser
uppnådde kultstatus. Nina Hagen profilerade sig som punkdrottning. Under
1980-talet blev Scorpions det dåvarande Västtysklands bidrag till arenarocken.
Samtidigt producerade Alphaville en mer hitsorienterad synthdominerad musik med
hitlåtar som ("Forever Young, Big in Japan"). Popgruppen Modern Talking – som
bestod av duon Thomas Anders och Dieter Bohlen – var Tysklands största
musikexport genom tiderna. Bohlen har de senaste åren gjort sig ett namn som
jurymedlem i showen "Deutschland sucht den Superstar", det vill säga den tyska
versionen av "American Idol". I TV blev Musikladen under 1970-talet ett begrepp
och det finns idag även en tysk version av BBC:s Top of the Pops.
TV-musikkanaler i Tyskland inkluderar det tyska MTV och Viva.

Ett annat viktigt band från Tyskland är Einstürzende Neubauten, vilka har gjort
experimentell musik sedan 1980 och existerar än idag. Den tunga industrirocken
har sin främsta företrädare i det egensinniga bandet Rammstein. Schranz, en
hårdare och mer repetitiv variant av techno utvecklades av tyska discjockeyer i
mitten på 1990-talet. Kända inom genren är bland andra Chris Liebing, Sven Väth
och Thomas Krome. Kända tyska band inom heavy metal, inklusive power metal, är
Blind Guardian, Edguy, Freedom Call, Gamma Ray, Helloween, Kreator, Primal Fear
och Sodom. Tyska hiphop/rap artister och grupper inkluderar Bushido, Fler, Kitty
Kat, Die Fantastischen Vier, Sido och Fettes Brot.

På senare år har eurodiscon liksom schlagern ofta kopplats samman med Tyskland
med artister som Blümchen och Scooter. Bland Tysklands mest kända musikgrupper i
dagsläget är Tokio Hotel som är populära bland både europeiska, asiatiska,
japanska och amerikanska ungdomar. De gjorde sig kända år 2001. Bland dagens
tyska band och artister kan även nämnas Lacrimosa, Die Ärzte, Die Toten Hosen,
LaFee, Cinema Bizarre, Nevada Tan och Xavier Naidoo. Också reggae har blivit
populärt i Tyskland med band som Culcha Candela och Seeed. Lou Bega är också en
tysk artist som slog igenom med hiten Mambo nr. 5

Några tyska jazzmusiker är Klaus Doldinger, Albert Mangelsdorff, Peter
Brötzmann, Till Brönner, Theo Jörgensmann, Eberhard Weber och Roger Cicero.

Tyskland var ett av de länder där filmen tidigt utvecklades och Berlin blev
centrum för den tyska filmen under det tidiga 1900-talet. Tysk film hade under
1920- och 1930-talet en första storhetstid med filmer som Metropolis och Der
blaue Engel. Regissörerna hette bland annat Fritz Lang, F.W. Murnau och Josef
von Sternberg. Ufa var Tysklands stora filmindustri innan Andra världskriget.

Under det tredje riket flydde många av de stora inom filmen till USA; förutom
regissörer även flera kända skådespelare som till exempel Marlene Dietrich.
Naziregimen och propagandaministern Joseph Goebbels tog kontroll över
filmindustrin och gjorde en rad ideologiska propagandafilmer, till exempel
Viljans triumf av Leni Riefenstahl. Efter andra världskriget skulle det dröja
till 1960-talet innan tysk film åter fick ett uppsving, i och med den nya tyska
vågen med nyskapande regissörer som Alexander Kluge, Volker Schlöndorff, Werner
Herzog, Rainer Werner Fassbinder och Hans-Jürgen Syberberg.

Dramatikern Bertolt Brechts verk – bland annat Tolvskillingsoperan – har spelats
över hela världen. Efter kriget verkade Brecht i Östberlin.

Några tyska regioner har egna mattraditioner, till exempel Hessen, Bayern,
Thüringen, Westfalen, Niedersachsen, Schleswig-Holstein, Mecklenburg-Vorpommern,
Sachsen-Anhalt och många fler.

Det tyska köket utgår oftast från kött – framför allt fläsk, nötkött och
kyckling. Det finns ett stort utbud av korv och andra charkvaror. Där finns
flera traditionella maträtter från olika tyska landskap. Kallskuret är vanligt
som lunchrätt eller som tilltugg till öl eller vin. Vanliga tillbehör är bröd
och potatis. Grönsaker förekommer ofta i stuvningar och soppor. En mycket
populär modern innovation inom det tyska gatuköket är currywurst - en korv som
serveras med ketchup, tomatsås och currypulver.

Det tyska köket har sedan medeltiden haft stort inflytande på bland annat det
svenska köket.

Friedrich Ludwig Jahn var en tidig utvecklare av den moderna gymnastiken i
början av 1800-talet. Under 1890-talet började fotbollen bli en populär idrott
och har idag en särställning även om Tyskland har en stor bredd av olika
idrotter. Tysklands herrlandslag i fotboll har blivit världsmästare i fotboll
fyra gånger och europamästare tre gånger. Den högsta fotbollsligan är
Bundesliga.

Friidrott har en lång tradition i Tyskland och man har haft återkommande
framgångar i stora mästerskap. Kända friidrottare är bland annat Heike
Drechsler. Precis som i Sverige var tennis under 1980- och 1990-talet en populär
sport i Tyskland med världsspelarna Boris Becker och Steffi Graf i spetsen.
Västtyskland vann även Davis Cup.

Tyskland har flera gånger varit värd för olika mästerskap bland de största kan
nämnas olympiska sommarspelen i Berlin 1936 och München 1972, VM i fotboll 1974
(som Västtyskland) och VM i friidrott 1993. 2006 spelades VM i fotboll i
Tyskland, där de tog brons. Se även Tysklands herrlandslag i fotboll.



https://sv.wikipedia.org/wiki/Frankrike

Frankrike (franska: France, IPA: /fʁɑ̃s/), formellt Republiken Frankrike,
alternativt Franska republiken (franska: République française), är en republik i
Västeuropa.

Frankrike har kust mot Atlanten, Engelska kanalen och Medelhavet. I söder
gränsar landet mot Spanien och Andorra, åt öster mot Italien, Monaco och
Schweiz, och åt nordost mot Tyskland, Luxemburg och Belgien. Frankrike består
även av fem län (departement) utanför Europa: Franska Guyana med gräns mot
Brasilien och Surinam, ögruppen Guadeloupe och ön Martinique i Västindien samt
öarna Réunion och Mayotte öster om Madagaskar. Dessa departement är en
integrerad del av Republiken Frankrike och utgör därför även en del av
Europeiska unionen. Därutöver förekommer ett antal territorier med varierande
status i förhållande till Frankrike. Frankrikes europeiska fastlandsdel brukar
sägas ha sex kanter, tre kuster och tre landgränser, och benämns därför ofta
"l'hexagone", hexagonen.

Med sina 82 miljoner internationella turistankomster 2007 är Frankrike världens
populäraste turistdestination.

Den franska revolutionen gav deklarationen om människans och medborgarens
rättigheter, som än idag uttrycker republikens främsta ideal.

Frankrike var en av initiativtagarna till bildandet av Europeiska kol- och
stålgemenskapen 1951, som senare utvecklades till Europeiska gemenskapen och
Europeiska unionen. Frankrike är medlem av militäralliansen Nato sedan den
bildades 1949. Landet utgör en av de fem permanenta medlemmarna vid
säkerhetsrådet i Förenta nationerna, och är en av världens kärnvapenmakter.

Dagens Frankrike upptar ungefär samma områden som det de keltiska gallerna
bebodde och som kom att bli den romerska provinsen Gallien under 100-talet f.Kr.
Gallerna antog snabbt det romerska språket och den romerska kulturen.
Kristendomen introducerades under perioden 200–300 e.Kr. och Gallien invaderades
därefter av germanska stammar, i huvudsak frankerna efter vilka landet fått sitt
svenska namn (franskans France kommer i första hand av Île-de-France, de
capetingiska kungarnas egendom kring Paris som tidigare kallades Francia och
Pays de France).

Karl den stores söner styrde landet fram till 987 då Hugo Capet, frankisk hertig
och greve av Paris, lät kröna sig som kung av Frankrike. Hans ättlingar styrde
Frankrike till 1792 då den franska revolutionen gjorde landet till en republik
efter de omvälvande händelserna som började 1789.

Napoleon I tog kontroll över republiken 1799 och kallade sig först förste konsul
och sedan kejsare. Hans arméer utkämpade många krig över hela Europa, erövrade
många länder och etablerade flera kungadömen med Napoleons släktingar vid
tronen. Efter Napoleons fall 1815 återställdes monarkin i Frankrike, bara för
att återigen störtas i och med den andra republiken, som i sin tur avlöstes av
Louis-Napoléon Bonaparte, brorson till Napoleon I, som först valdes till
president och därefter utropade det andra kejsardömet och sig själv till
Napoleon III.

Visserligen hörde Frankrike till segermakterna både i första och andra
världskriget, men landet led svårt i båda krigen och lyckades aldrig återta sin
forna ställning. Samarbetet med den tyska ockupationsmakten under Vichy-tiden
var ett öppet sår och republiken omkonstituerades som den fjärde 1946. Under
krisåret 1958 genomförde generalen Charles de Gaulle en omfattande reform som
ledde till den femte republiken och dagens stabila presidentiella demokrati.

Under de senaste decennierna har samarbetet mellan Frankrike och Tyskland varit
av central betydelse för den ekonomiska integrationen i Europa och Frankrike har
idag en central roll inom Europeiska unionen, inklusive i Ekonomiska och
monetära unionen.

Frankrike sträcker sig från Medelhavet till Nordsjön och från Rhen till
Atlanten. Det angränsar till Storbritannien, Belgien, Luxemburg, Tyskland,
Schweiz, Italien, Monaco, Andorra och Spanien. Utanför moderlandet har Frankrike
gemensamma landgränser med Brasilien, Surinam och Nederländerna.

Förutom moderlandet i Västeuropa (la métropole) består Frankrike av territorier
i Nordamerika, Karibien, Sydamerika, Indiska oceanen, Stilla havet och Antarktis
(anspråken på landområdet i Antarktis erkänns inte av de flesta länder i
världen).

Frankrike rymmer landskap av många, mycket varierande slag, från kustslätterna i
norr och i väst vid Atlanten och Nordsjön till de stora bergskedjorna,
Pyrenéerna i söder och Alperna i öster med Europas högsta bergstopp (utanför
Kaukasus), Mont Blanc, 4 810 meter. Inne i landet finns andra bergskedjor som
Centralmassivet och Vogeserna.

Frankrike delas mellan fyra stora flodsystem varav tre utmynnar i Atlanten. De
rinner över det svagt lutande slättlandet i norra och västra Frankrike och deras
bördiga flodområden har gjort att landets ekonomiska och politiska medelpunkt
hamnat i landets norra delar, vilket kan ses som en starkt bidragande orsak till
att Paris blivit landets centrum.

Klimatet i norra Frankrike är svalt och fuktigt medan det i de södra delarna
råder ett torrt och hett medelhavsklimat. I området mellan Centralmassivet och
Medelhavet återfinns också de legendariska vindarna Mistral och Siroccon.
Frankrike är, med undantag för Alperna, förskonat från extrema
klimatförhållanden.

Departementen är numrerade och dessa nummer återkommer i de två första siffrorna
i postnumret. Departementsnumret angavs tidigare även på vägfordons
registreringsskyltar, så som de två sista siffrorna. Detta system, som byggde på
att fordonsregistret sköttes av det departement vari fordonet var hemmahörande,
är dock nu (2010) på väg att fasas ut och ersättas av ett centralt register
varför man på nya registreringsskyltar inte kan utläsa hemdepartementet.

Regioner, departement, arrondissement och kantoner är statliga
förvaltningsområden. Regionerna leds av en regional prefekt (préfet de région),
vilken också är prefekt för ett av regionens departement. Departementen leds av
en prefekt (préfet), utnämnd av regeringen (motsvarar landshövding);
arrondissementen leds av en underprefekt (sous-préfet). Kantonerna fungerar
huvudsakligen som valkretsar vid valen av regionfullmäktige och
departementsfullmäktige. I Paris finns det två prefekter, dels en "vanlig"
administrativ prefekt, som tillika är regional prefekt, dels en polisprefekt
(préfet de police), som är högste polischef, tillika civilbefälhavare i Paris
civilområde (zone de défense de Paris). Polisprefekten utövar sitt ämbete även i
departementen Hauts-de-Seine, Seine-Saint-Denis och Val-de-Marne.

Regioner och departement utgör även kommuner med egen beskattningsrätt och
direktvalda fullmäktige, conseil régional respektive conseil général, som högsta
beslutande organ. Den regionala kommunen och regionfullmäktige leds av en
président du conseil régional; den departementala kommunen (motsvarande
landstinget) och departementsfullmäktige leds av en président du conseil
général.

Kommunernas högsta beslutande organ är ett fullmäktige (conseil municipal) och
en av detta utsedd borgmästare (maire), som både är fullmäktiges ordförande och
chef för den kommunala förvaltningen. Särskilda förhållanden råder i Paris, Lyon
och Marseille, vilkas kommuner är indelade i arrondissements med egna,
direktvalda församlingar.

De fyra utomeuropeiska departementen är forna franska kolonier som sedan 1946
åtnjuter samma status som departementen i det europeiska Frankrike (metropolen).
De är integrerade delar av republiken Frankrike (och därmed också EU). De
utomeuropeiska förvaltningsområdena är avhängiga territorier som även står
utanför EU. De styrs ungefär som departementen och invånarna är franska
medborgare. Flertalet av dem använder euro, utom Franska Polynesien, Nya
Kaledonien och Wallis och Futunaöarna som har en egen valuta, CFP-franc.
Frankrike kontrollerar också ett antal obebodda öar i Indiska oceanen de så
kallade Îles Éparses, som tillsammans med Adelie land, Frankrikes anspråk på
Antarktis, utgör Franska sydterritorierna.

Dessutom var Frankrike före revolutionen 1789 uppdelat i provinser. Se vidare
Frankrikes provinser.

Frankrikes nuvarande författning kallas femte republiken och antogs vid en
folkomröstning den 28 september 1958. Den stärkte den verkställande maktens
position gentemot den lagstiftande församlingen och fastställer att presidenten
(Président de la République) ska tillsättas genom direkta val för ämbetsperioder
på 5 år (ändrades år 2001 från 7 år). Presidentvalet sker i två omgångar. Om
ingen kandidat i första omgången fått mer än 50 procent av rösterna, möts de två
huvudkandidaterna i en andra valomgång. Presidentens omfattande befogenheter ska
säkerställa statsmaktens stabilitet och statens existens. Bland de viktigaste
befogenheterna är rätten att utlysa beslutande folkomröstning och nyval till
nationalförsamlingen. Presidenten utser vidare premiärministern och övriga
ministrar, är militärens högste befälhavare och är den som undertecknar
internationella avtal och beslutar om insättande av kärnvapen. Presidentens
ökade befogenheter har gjort att presidentvalet fått mer betydelse än
parlamentsvalet, och valdeltagandet till presidentvalet är följaktligen högre.

Frankrikes parlament består av två kamrar, nationalförsamlingen (les députés de
l'Assemblée nationale) samt senaten (Sénat), med totalt 925 ledamöter. De 577
ledamöterna i nationalförsamlingen tillsätts för femårsperioder genom direkta
val i enmansvalkretsar. Nationalförsamlingen har möjligheten att upplösa
regeringen genom misstroendeförklaring. Hälften av de 348 senatorerna (les
sénateurs) i senaten (Sénat) tillsätts var tredje år för en period på sex år.
Senatorerna har begränsad makt och nationalförsamlingen har alltid sista ordet
om oenighet råder mellan de två kamrarna utom i konstitutionella frågor.
Regeringen har starkt inflytande över nationalförsamlingens dagordning.

Det franska politiska livet har under de senaste decennierna utmärkts av en
polarisering mellan två politisk grupperingar: Vänstern kring Socialistiska
partiet och högern kring RPR och dess efterföljare UMP. Extremhögerpartiet FN
(Front National) förespråkar "mer lag och ordning" och tuffare
invandringspolitik och har sedan början av 1980-talet hamnat på omkring
15 procent av rösterna i valen. Partiet har även arrangerat stora strejker i
Paris under senare år.

Högste befälhavare för det franska försvaret är republikens president. Under
honom har regeringen och försvarsministern det politiska ansvaret för försvaret.

Den franska försvarsmakten består av de fyra försvarsgrenarna armén (Armée de
Terre), marinen (Marine Nationale), flygvapnet (Armée de l’Air) och gendarmeriet
(Gendarmerie Nationale). Vid sidan av försvarsgrenarna intar försvarsmaktens
sjukvårdstjänst (Service de Santé des Armées) och försvarsmaktens
drivmedelstjänst (Service des Essences des Armées) en självständig och
försvarsgrensövergripande ställning.

Försvarsmakten är sedan 2001 en yrkesarmé. Den består av 347 903 soldater i
aktiv tjänst och 81 229 civilanställda (2003). Därtill kommer reservanställda
soldater. Frankrike förfogar över kärnvapenbärande markrobotar, luftburna
robotar och ubåtsburna robotar. Sammanlagt förfogar den franska försvarsmakten
över cirka 350 kärnstridspetsar.

Gendarmeriet verkar som polisstyrka, framför allt på landet och i mindre städer;
i större städer finns la Police Nationale. Gendarmeriets uppgifter är desamma
som för italienska Carabinieri och spanska Guardia Civil. Det territoriella
gendarmeriet bestod 2008 av 1 124 lokala gendarmeristationer, 370
utryckningsplutoner, 271 hundpatruller, 92 länskriminalenheter, 383
kriminalenheter, 14 helikopterenheter, sju flodpolispatruller, 26
sjöpolispatruller, 93 trafikpolisskvadroner, 136 trafikpolisplutoner och 37
specialenheter för ungdomsbrottslighet.

Det mobila gendarmeriet bestod 2008 av 123 skvadroner. I Parisområdet finns ett
högre mobilt gendarmerieförband, med fyratusen polissoldater i sex bataljoner,
däribland gendarmeriets pansarbataljon och gendarmeriets specialförband. Det
franska gendarmeriet hade 2006 cirka 105 000 anställda. Av dessa var 103 000
militärer och 2 000 civilanställda.

Sjukvårdstjänsten, service de santé, är en särskild försvarsgren inom de väpnade
styrkorna. Den omfattar bland annat:

Frankrikes första diplomatiska beskickning grundades 1522 när en delegation
sändes till Schweiz. Idag har Frankrike världens näst största nätverk av
beskickningar, överträffat bara av USA. Trots att Frankrikes kolonialvälde
upplöstes efter andra världskriget är Frankrike fortfarande en betydande
internationell aktör. Landet är en av de fem permanenta medlemmarna av FN:s
säkerhetsråd, medlem av G7

Det franska näringslivet har på ett genomgripande sätt bytt struktur efter andra
världskriget. Jordbruket var tidigare huvudnäring men sysselsätter numera bara
omkring 7 % av invånarna medan ca 30 procent arbetar i industrin och över 60 % i
tjänstesektorn. Frankrike har, bl.a. till följd av en kraftfull statlig
dirigering under efterkrigstiden, utvecklats till en av Europas ledande
industrinationer med en högteknologisk produktion som ligger i främsta linjen.
Inom det europeiska samarbetet har Frankrike varit drivande alltsedan
tillkomsten av Kol- och stålunionen 1952. Det råder stora regionala skillnader
inom både jordbruket och industrin och det ekonomiska välståndet är ojämnt
fördelat. Öster om en linje från Le Havre vid Engelska kanalen till Marseille i
Sydfrankrike (som kallas Le Midi) finner man huvuddelen av industrin och en hög
levnadsstandard; i landets fattigare centrala och sydvästra delar dominerar
småföretag, hantverk och småbrukare. Många fransmän är dock missnöjda med den
starka centralstyrningen från Paris och på senare tid har man försökt flytta
produktionen och skapa nya centra för ekonomisk tillväxt.

Jordbruket, som länge var orationellt, är nu till stor del mekaniserat och
stordrift är införd. Drygt 1/3 av ytan är uppodlad, klimat och jordmån är
gynnsamma och Frankrike är en av Europas och världens ledande
jordbruksproducenter. Överskottsproduktionen skapar problem och den växande
konkurrensen på EU:s marknad har väckt kraftiga protester från uppretade franska
bönder. Vete dominerar spannmålsproduktionen, men man odlar också majs, korn och
råg. Andra produkter är potatis och sockerbetor, frukt och grönsaker (Normandie
och Bretagne, Loiredalen, Provence). Som vinproducent är Frankrike ledande
(Bordeaux, Bourgogne, Beaujolais, Roussillon, Champagne m.fl. vindistrikt).
Boskapsskötseln (Bretagne, Normandie och bergstrakterna) ger kött och
mejerivaror av hög kvalitet. Atlant- och nordsjöfisket är betydande. En
specialitet är ostronodlingen på västkusten.

Den traditionella franska järn- och stålindustrin i norr och nordost grundade
sig på områdets malm och stenkolsbrytning. Här har den internationella
stålkrisen slagit hårt och gruvor och järnverk har dragit ned driften eller
slagit igen. Förutom järnmalm bryts bl.a. bauxit (mineralet har namn efter orten
Les Baux i Provence); Frankrike är Europas främsta producent av bauxit som
används vid aluminiumtillverkning. Det finns en del olja och naturgas (i
sydväst) och gott om vattenkraft. Frankrike har ett fyrtiotal kärnkraftverk
(flest i Europa). Vid Saint-Malo i Bretagne har man anlagt ett stort
tidvattenverk. Vid sidan av verkstadsindustri (varv, biltillverkning),
expanderande högteknologisk produktion (flygplan, telekommunikationer och annan
elektronik) och kemisk industri behåller traditionella näringsgrenar och
hantverksprodukter en stark ställning (livsmedel, glas och porslin, textil- och
modevaror, parfym och kosmetika). Turismen har stor ekonomisk betydelse; man
räknar med omkring 30 milj. utländska besökare per år (bl.a. till Paris, slotten
i Loiredalen, badorterna på Rivieran (franska Côte d'Azur, "azurblå kusten") och
Alpernas vintersportorter. Det traditionsrika franska köket lockar många
turister.

Frankrike kan definieras som en utpräglad blandekonomi (économie mixte) med en
hög andel offentligt ägande inom ekonomin, en av de högsta inom OECD. Den
franska ekonomin är en av världens högst utvecklade och är starkt inriktad på
högteknologi. Den räknas som världens femte största efter USA, Kina, Japan och
Tyskland.

Enligt WTO var Frankrike 2003 världens femte största varuexportör efter USA,
Tyskland, Japan och Kina och den fjärde största importören efter USA, Tyskland
och Kina.

Enligt OECD hade Frankrike 2003 störst andel utländska investeringar (räknat i
procent) före USA och Belgien. Genom sitt kärnkraftsprogram är Frankrike också
det land med högst grad av självförsörjning i Västeuropa och det av världens sju
mest industrialiserade länder som producerar minst andel koldioxid.
Levnadsstandarden i Frankrike är alltså mycket hög.

Den franska ekonomin är en kombination av marknadsekonomi och stark men
avtagande statlig inblandning. Stora områden med bördig mark, användningen av
modern teknologi och subventioner har tillsammans gjort Frankrike till
Västeuropas ledande jordbruksnation. Den franska ekonomin är, även efter
förlusten av Algeriet på 1960-talet, en av världens starkaste. Frankrike har
också en ledande rymdindustri och är en av två europeiska nationer som har en
nationell rymdhamn - den andra är Esrange i Sverige.

Den franska staten äger en stor del av landets infrastruktur och är huvudägare i
flera järnvägs-, elektricitets-, flygindustri- och telekommunikationsföretag men
har sedan början av 1990-talet alltmer släppt sin kontroll över dessa sektorer.
Staten har bit för bit sålt sina andelar i franska företag som France Telecom,
Air France och i andra försäkrings-, försvars- och bankföretag.

Frankrike sjösatte euron tillsammans med 10 andra medlemmar 1 januari 1999 och i
början av 2002 ersatte euromynt och -sedlar helt den franska francen.

Sedan andra världskriget har Frankrike stegvis närmat sig Tyskland såväl
politiskt som ekonomiskt och de två länderna betraktas ofta som duon som leder
den europeiska integrationen inom Europeiska unionen.

Frankrike lockar årligen 79 miljoner turister, vilket är betydligt fler än vad
som bor i landet, och gör landet till världens populäraste turistdestination
framför Spanien (51,7 miljoner) och USA (41,9 miljoner) enligt
Världsturismorganisationen (WTO).

Turisterna lockas av städer av stort kulturellt intresse, bad- och skidorter,
idylliska landskap och världsmetropolen Paris.

Frankrike gick med i EMU 1999, men landets välfärdssystem har varit kostsamt för
staten, vilket har gjort att landet har fått kämpa för att hålla sig inom
ramarna för EMU:s regler. Staten har behövt ta lån för att täcka
budgetunderskotten vilket i sin tur har lett till att utlandsskulden ibland har
kommit upp till två tredjedelar av landets BNP. Detta har skapat problem i
tillväxten i ekonomin och regeringens handlingsutrymme.

Under 1990-talet fick utrikeshandeln i Frankrike ett uppsving tack vare EU:s
inre marknad. Då var exporten större än importen. Däremot har landet fått mer
import än export sedan 00-talet på grund av bl.a. beroendet av oljeimporten.

Import av varor och tjänster uppmätt i procent av Frankrikes BNP låg på 21 %
1994 och 28 % 2010. Vid samma tid låg export av varor och tjänster uppmätt i
procent av landets BNP på 22 % respektive 25 %.

När Frankrike gick med i EMU 1999, låg deras BNP på 1400 miljarder dollar och
2012 hade BNP ökat till 2600 miljarder dollar, vilket blev en ökning av BNP med
186 %.

BNP-tillväxten år 2000 låg på ca 4 procent, men eftersom Frankrike kom in med
mer tillväxt än många andra euroländer, försämrades ekonomin drastiskt. 2001 låg
BNP-tillväxten på 2 procent, och 2002 var den nere i 1,3 procent. Till slut
hamnade Frankrike på ett budgetunderskott över 3 %. Landet hade alltså
överstigit gränsen för vad de och andra EMU-länder tidigare satt regler kring
gällande budgetunderskott, vilket gjorde att EU-kommissionen hotade landet med
böter.

Under 2005 föll index i det franska näringslivet från 104,8 till 102,2, och den
franska exporten sjönk inom alla sektorer utom livsmedelssidan. Landet
återhämtade sig dock vid samma period, men trots detta var landets BNP näst
lägst i eurozonen år 2005.

2007 försämrades ekonomin i Frankrike igen och under 2008 drabbades landet
återigen av en lågkonjunktur på grund av finanskrisen i övriga Europa och
världen. Arbetslösheten i landet ökade och den franska bilindustrin försämrades.
Regeringen satsade då på investeringar i den offentliga sektorn, stöd till
bilindustrin och skatteländer och lån till banker och företag. År 2009 krympte
ekonomin i Frankrike med ca 2,7 procent, men vid årets slut hade tillväxten vänt
och 2010 var BNP ökad med ca 1,5 procent. Däremot växte inte ekonomin mer på
grund av trögheten i världsekonomin.

Vid presidentvalet 2012 jobbade Frankrike hårt med att få ner sitt
budgetunderskott till EU:s gräns på 3 procent. Deras tillväxt var så låg som
0,4 % och statsskulden låg på 90 % av BNP. Det var alltså viktigt för Frankrike
att öka landets tillväxt samtidigt som man skulle minska statsskulden. Francois
Hollande föreslog en åtstramningspolitik med högre skatter för de rika,
storföretag, banker och oljebolag, vilket han i valet vann på.

Framåt 2013 var det fortfarande problem för Frankrikes ekonomi. Det var dyrare
för dem att producera bilar, stål och elektronik (som är stora exportkällor i
Frankrike) än vad det var i Asien och övriga Europa. Detta ledde till en minskad
export. År 1999 stod Frankrike för 7 % av den globala exporten, men nu hade den
sjunkit till 3 %.

Frankrikes största flygbolag är Air France, som flyger till destinationer inom
Frankrike, Europa och övriga världen. Den största flygplatsen är Paris-Charles
de Gaulle-flygplatsen utanför Paris. Flygplatsen är en av de största i Europa
och en viktig bytespunkt.

Tågtrafiken är väl utbyggd och konkurrerar med flyget på många sträckor. Ännu är
inte trafiken avreglerad (även om sådana förslag finns) utan drivs framförallt
av statliga SNCF. Höghastighetståget TGV är populärt på sträckor som Paris-Lyon.

Man kan också resa med tåg från Paris till andra europeiska städer som London
och Bryssel. Historiskt har Paris även utgjort en av de centrala stationerna för
Orientexpressen.

Frankrike har ett av de största vägnäten i hela världen. Det motsvarar cirka
80 000 mil varav 710 mil är motorväg. Merparten av Frankrikes motorvägar, sett
till kilometerantal, är betalmotorvägar med vägtullar. Dessa vägar ägs och drivs
av statliga eller privatägda företag. Under slutet av 1990-talet och början av
2000-talet minskade den franska staten gradvis sitt ägande i sådana bolag.
Frankrike har högertrafik.

Frankrike låg länge efter andra utvecklade länder men är nu på väg att komma i
kapp och bredbandsutbyggnaden går i full fart.

Frankrike kännetecknas av att ha gått igenom den demografiska transitionen
betydligt tidigare än flera av sina grannländer, som Storbritannien och
Tyskland, vilket bland annat ledde till att landet länge hade störst folkmängd i
Europa. Men under 1800-talet, då Europas befolkning flerdubblades, ökade
Frankrikes knappt med hälften. Till skillnad från många andra europeiska länder
var utvandringen till USA obetydlig och Frankrike är sedan länge ett
invandrarland. Världskrigen, framför allt det första världskriget, satte ett
djupt jack i landets befolkningspyramid. Efter andra världskriget var optimismen
stor och barnafödandet sköt i höjden; en period som brukar kallas le Baby Boom
("babyboomen"). Därefter sjönk barnafödandet något fram till det var
babyboomgenerationens tur att skaffa egna barn.

Frankrikes större eller kulturellt betydande städer är: Ajaccio, Amiens, Angers,
Bastia, Besançon, Brest, Caen, Cannes, Clermont-Ferrand, Dijon, Grenoble,Le
Havre, Lens, Limoges, Metz, Montpellier, Nancy, Nîmes, Orléans, Pau, Perpignan,
Poitiers, Reims, Rouen, Saint-Étienne, Toulon, Tours.

De flesta fransmän talar franska som modersmål, vilket också är Frankrikes
officiella språk. Noterbara regionala språk är, occitanska (provençalska),
korsikanska, frankoprovensalska, bretonska, katalanska, baskiska, nederländska
(flamländska) och alsatiska. Det största invandrarspråket är arabiska, mer
specifikt den nordvästafrikanska dialekt som kallas Maghrebarabiska.

I den franska skolan är vanligtvis engelska första främmande språk (ej
obligatoriskt, men över 90 procent av eleverna väljer engelska) och de flesta
eleverna läser spanska, tyska eller italienska som tredje språk, varav spanska
är det vanligaste och tyska det näst vanligaste.

År 2009 var 64 procent av befolkningen katoliker, 4 procent muslimer, 3 procent
protestanter

Sedan 1905 har Frankrike en lagstiftning som skiljer på kyrka och stat och som
erkänner religionsfriheten.

Den katolska kyrkan hade länge ett betydande inflytande över franskt
samhällsliv. I Frankrike utvecklades klosterlivet och landets medeltida
katedraler är monument över den katolska kyrkans makt och centrala position.
Efter blodiga religionskrig fick de franska protestanterna (hugenotterna)
religionsfrihet genom ediktet i Nantes 1598. Under 1600-talet tog kungamakten
och hovet kyrkans män i sin tjänst: kardinalerna Richelieu och Mazarin ledde
landets öden. Franska revolutionen vände sig mot kyrkan liksom mot övriga
privilegierade grupper. Under Napoleon stärktes protestanternas ställning. Efter
kyrkliga strider bröts 1905 banden mellan kyrkan och staten. Det moderna
Frankrike är till stor del ett sekulariserat samhälle. Omkring 3 procent av
invånarna (mest nordafrikaner) bekänner sig till islam.

Med begreppen école primaire (grundskolan) avses perioden école maternelle och
école élémentaire, medan second degré eller secondaire brukar användas för
collège och lycée, motsvarigheten till Sveriges gymnasium.

I Frankrike börjar den obligatoriska skolan vid sex års ålder, men från tre års
ålder (ibland även två år) fram till sex års ålder finns den frivilliga école
maternelle som är öppen för alla barn boende i Frankrike, och en överväldigande
del av barnen tar del av undervisningen. Vid sex års ålder övergår man till
école élémentaire varefter collège följer, där man går tills man är 15 år.

Därefter kommer lycée, där man studerar under åldrarna 15-18 år, varefter man
kan söka vidare till écoles préparatoires, förberedande skolor för högre
studier, alternativt direkt till universitet och högskolor.

Fransk högre utbildning har en rik tradition som sträcker sig tillbaka till
Medeltiden. I huvudstaden blev Paris universitet, som grundades på 1100-talet,
ett av världens äldsta och viktigaste institutioner för högre utbildning och
akademisk forskning. Här promoverades de första doktorerna i teologiska och
humanistiska ämnen.

Franska revolutionen medförde ett uppsving för nischade grandes écoles,
högskolor - ofta militärt, tekniskt eller statsvetenskapligt inriktade - som
sedermera växte i prestige efter sin roll i den expansiva franska
efterrevolutionära militärapparaten.

Efter majrevolten 1968 splittrades Paris universitet i 13 oberoende statliga
universitet.

Frankrike har varit ett ledande kulturland i tusen år. Utvecklingen har varit
rik och samtidigt enhetlig, vilket inte hindrat att djärva nyskapelser ständigt
har skett på alla kulturens områden.

Fransk folkkultur har sin grund i den galliska med inflytande efter invasioner
från exempelvis romare, franker, germaner och vikingar. Dessutom finns
minoriteter av icke-assimilerade kulturer, exempelvis basker, bretoner och
tyskar. Detta ger framträdande skillnader mellan det nordliga Frankrike med
keltisk och germansk prägel, och det sydliga präglat av medelhavskultur, landet
kan indelas efter dryck, vin i söder, cider i nordväst och öl i nordöst. I söder
finns mer romersk prägel, tydlig inom exempelvis bondgårdars planlösning och
olivodling. I norr finns mer tysk prägel, kan ses på gårdstyper och att man
brukar i högre grad smör istället för olivolja. Dock är Rom, med inslag av
keltiskt, enhetligt för fransk folkkultur, exempel på detta är veteodling,
kyrkliga traditionen, festseder och romersk lagstiftning.



https://sv.wikipedia.org/wiki/Johan_Falk_(filmer)

Johan Falk-filmerna är en samling filmer om en fiktiv svensk polis som spelas av
Jakob Eklund. Totalt har tjugo filmer om Johan Falk producerats mellan åren 1999
och 2015. De första tre filmerna är fristående berättelser avsedda för premiär
på biograferna. Från och med den fjärde filmen är handlingen förlagd till GSI -
Gruppen för Särskilda Insatser i Göteborg. Dessa har utkommit i tre omgångar, 6
filmer i första och andra säsongen samt 5 filmer i tredje säsongen (varav en
film i första och andra säsongen var avsedd för bio). De första två säsongerna
(12 filmer) är baserade på den verkliga infiltratören Peter Rätz liv.

Åren 1999, 2001 och 2003 gjordes tre fristående filmer om Johan Falk. I alla
filmer utom "Livvakterna" arbetar Johan Falk som kriminalpolis. Rollen som Falk
gestaltades av Jakob Eklund och Helén Andersson gestaltades av Marie Richardson.
I den första filmen Noll tolerans (1999) dejtar Falk poliskollegan Anja
(Jacqueline Ramel), men efter att ha räddat livet på Helén (Marie Richardson)
inleder han där istället ett förhållande.

Under 2009 gjorde man sex stycken nya långfilmer om Johan Falk, med Eklund
respektive Richardsson kvar i sina respektive roller. Fokus lades nu på när Falk
återkom från sin tjänst på Europol i Haag i Nederländerna och flyttade hem till
Göteborg igen. Där blir han värvad till att hamna på polishusets avdelning GSI
(Gruppen för särskilda insatser). I denna omgång tillkom därför bl.a. Mikael
Tornving som Falks chef Patrik Agrell och Joel Kinnaman som infiltratören Frank
Wagner. Den första filmen gick först upp på bio våren 2009 innan den släpptes på
dvd. Övriga fem filmer släpptes endast på dvd. Filmerna har visats ofta i TV4.

I april 2010, cirka ett halvår efter att sista filmen i den första serieomgången
hade släppts på dvd, meddelade skaparna av Johan Falk-filmerna, regissören
Anders Nilsson och producenten Joakim Hanson, att man skulle komma att göra
ytterligare sex filmer om Johan Falk. I omgången återkom Jakob Eklund, Joel
Kinnaman, Mikael Tornving, Jacqueline Ramel, Marie Richardson och Ruth Vega
Fernandez i respektive roller från föregående säsong.

De sex filmerna spelades in mellan våren 2011 och början av 2012. De fem första
filmerna släpptes sedan en och en på dvd med mellan september och november 2012.
Den sista filmen i serien, Kodnamn Lisa, gick upp på bio i mars 2013 innan den
sedan släpps på dvd i juli samma år.

Den tredje säsongen av Johan Falk-filmerna består av fem filmer som får premiär
under sommaren 2015, och denna gång släpps filmerna enbart på dvd, Blu-Ray och
Video on Demand. Enligt Anders Nilsson och Joakim Hansson, vilka är de två
upphovspersonerna till filmserierna om Falk, är denna säsong den sista säsongen
som kommer att göras. Att denna säsong skulle komma att produceras meddelades i
samband med att den andra säsongens sista film, Kodnamn: Lisa, hade biopremiär.
Inspelningarna skedde under sommaren och hösten 2014.

Denna säsong samproduceras mellan Nordisk Film, Strix Drama, ZDF, Aspekt
Telefilm GMBH och TV4, där bl.a. TV4 har köpt rättigheterna att sända filmerna
på sina TV-kanaler efter dvd-släppen. I huvudrollerna syns Jakob Eklund (Johan
Falk), Jens Hultén (Seth Rydell), Meliz Karlge (Sophie Nordh, GSI:s nya chef),
Mikael Tornving (Patrik Agrell) och Marie Richardson (Helén Falk). Dessutom
återkommer karaktären Pernilla Vasquez, spelad av Alexandra Rapaport, som
medverkade i den andra Johan Falk-filmen Livvakterna. Bland de nya personerna i
serien syns Seth Rydells nya gängkollega Jack Rolander, spelad av Björn
Bengtsson och Rydells flickvän Madeleine Wiik, spelad av Aliette Opheim. Likt
tidigare filmer förekommer en rad gästskådespelare i respektive film.



https://sv.wikipedia.org/wiki/Coldplay

Coldplay är en brittisk alternativrock grupp som bildades i London, England,
1996. Gruppen består av sångaren/pianisten/gitarristen Chris Martin,
sologitarristen Jonny Buckland, basisten Guy Berryman, och
trummisen/multi-instrumentalisten Will Champion. Coldplay har sålt över 50
miljoner album, och är också kända för sina hitsinglar "Yellow", "The
Scientist", "Speed of Sound", "Fix You", "Viva la Vida" och den Grammy
Award–belönade "Clocks".

Coldplay blev kända över hela världen med singeln "Yellow", som följdes upp av
deras debutalbum Parachutes (2000), som nominerades till Mercury Music Prize.
Albumets uppföljare A Rush of Blood to the Head (2002), tilldelades flera priser
som NMEs "Album of the year". Deras nästa skivutgivning, X&Y (2005) fick ett
något mindre entusiastiskt men fortfarande ett allmänt positivt mottagande.
Bandets fjärde studioalbum Viva la Vida or Death and All His Friends (2008),
producerades av Brian Eno och släpptes återigen till i hög grad positiv kritik.
Alla Coldplays album har uppnått kommersiell framgång.

Coldplays tidigare material jämfördes med band som Radiohead, Jeff Buckley, U2,
och Travis. Sedan utgivningen av Parachutes har Coldplay inspirerats av andra
artister, däribland Echo and the Bunnymen, Kate Bush och George Harrison för A
Rush of Blood to the Head, Johnny Cash och Kraftwerk för X&Y och Blur, Arcade
Fire och My Bloody Valentine för Viva la Vida. Coldplay har varit aktiva
anhängare av ett flertal sociala och politiska kampanjer, som Oxfams Make Trade
Fair och Amnesty International. Gruppen har också uppträtt vid diverse
välgörenhetsprojekt som Band Aid 20, Live 8, och Teenage Cancer Trust. Coldplay
har även medverkat i flera låtar inom hiphop med artister som till exempel Jay-Z
och Joe Budden.

Bandmedlemmarna möttes vid University College London (UCL) i september 1996.
Chris Martin och Jonny Buckland var bandets första medlemmar, och möttes under
sin insparksvecka. Under resten av collegeåret planerade de ett band, och deras
insatser kulminerade i en grupp kallad Pectoralz. Senare anslöt klasskamraten
Guy Berryman. 1997 uppträdde gruppen, som hade bytt namn till Starfish, för
lokala arrangörer från Camden på små klubbar. Martin hade även rekryterat sin
gamle skolkamrat Phil Harvey, som studerade klassiska språk på Oxford, och
Martin lät honom bli bandets manager. (Idag betraktar Coldplay Harvey som
gruppens femte medlem.) Bandets uppställning var komplett när Will Champion gick
med i bandet för att utföra slagverksuppdrag. Champion hade spelat piano,
gitarr, bas, och tin whistle under sin uppväxt; han lärde sig spela trummor
snabbt, trots att han inte hade någon tidigare erfarenhet. Bandet beslöt sig
till slut för namnet "Coldplay" som föreslogs av Tim Crompton, en lokal student
som hade använt namnet för sin egen grupp.

Under 1998 släppte bandet 500 kopior av Safety EP. De flesta skivorna gavs till
skivbolag och vänner; bara 50 kopior kvarstod för försäljning åt allmänheten. I
december skrev Coldplay under ett skivkontrakt hos det självständiga skivbolaget
Fierce Panda. Deras första utgivning var den tre-spåriga Brothers and Sisters
EP, som de hade spelat in under fyra dagar i februari 1999.

Efter att de hade tagit sina examina signade Coldplay under Parlophone för ett
femalbumskontrakt under våren 1999. Efter att de hade gjort sitt första
framträdande på Glastonbury, gick bandet in i studion för att spela in en tredje
EP titulerad The Blue Room. 5 000 exemplar gjordes tillgängliga för allmänheten
i oktober, och singeln "Bigger Stronger", spelades på Radio 1.
Inspelningssessionerna för The Blue Room var tumultartade. Martin sparkade
Champion från bandet för att sedan be honom att återvända, och började på grund
av sin skuld dricka. Till slut arbetade sig gruppen fram, och satte upp ett
antal regler för att hålla gruppen intakt. Först tillkännagav bandet ett "alla
för en"-förhållningssätt: Coldplay var en demokrati och vinster skulle delas
rättvist, inspirerat av band som U2 och R.E.M. För det andra skulle bandet
sparka den som använde tunga droger.

I mars 1999 började Coldplay arbeta på sitt debutalbum, som spelades in vid
Rockfield Studios med producenten Ken Nelson. De spelade också på Carling Tour,
som visade upp kommande band och artister. Efter att ha släppt tre EP-skivor
utan en hitlåt fick Coldplay sin första singel "Shiver" på en topplista. Den
släpptes i mars 2000 och nådde plats nummer 35 på UK Singles Chart och bandet
fick sin första spelning på MTV. Juni 2000 var en central tidpunkt i Coldplays
historia: bandet inledde sin första rubriksatta turné inklusive en spelning i
Glastonbury. Bandet släppte även sin genombrottssingel "Yellow". Låten gick upp
på plats nummer fyra på UK Singles Chart och gjorde Coldplay kända för
allmänheten.

Coldplay släppte sitt första fullängdsalbum Parachutes i juli 2000, som
placerade sig på förstaplatsen på UK Albums Chart. "Yellow" och "Trouble"
spelades regelbundet på radio i Storbritannien och USA. Parlophone förutspådde
från början 400 000 sålda exemplar av Parachutes. Vid jul hade 1,6 miljoner
kopior sålts enbart i Storbritannien. Parachutes nominerades till Mercury Music
Prize i september 2000.

Efter att ha nått framgång i Europa siktade bandet in sig på Nordamerika, och
Parachutes släpptes där i november 2000. Bandet inledde en clubturné i USA
tidigt under 2001, som började med en show i Vancouver, som följdes av
framträdanden i Saturday Night Live, Late Night with Conan O'Brien, och The Late
Show with David Letterman. Medan Parachutes blev en långsamt brännande framgång
i USA sålde den till slut dubbelplatina. Albumet fick ett bra mottagande av
kritikerna och tilldelades priset "Best Alternative Music Album vid Grammy-galan
2002.

Coldplay återvände till studion i oktober 2001 för att arbeta på sitt andra
album, återigen med Ken Nelson som producent. A Rush of Blood to the Head
släpptes augusti 2002. Albumet gav flera populära singlar, särskilt "In My
Place", "Clocks", och balladen "The Scientist".

Coldplay turnerade från juni 2002 till september 2003 under namnet A Rush of
Blood to the Head Tour. De besökte fem kontinenter, däribland spelningar på
festivaler som Glastonburyfestivalen, V2003 och Rock Werchter. Många shower
innehöll genomarbetat ljus och individualiserade skärmar påminnande om U2s
Elevation Tour. Under den förlängda turen spelade Coldplay in en live-DVD och
CD, Live 2003, vid Hordern Pavilion i Sydney.

I december 2003 utsågs de till årets bästa artist/band av Rolling Stones läsare.
Vid den tiden gjorde Coldplay en cover på "2000 miles", en hit från 1983 av The
Pretenders, som släpptes för nedladdning på deras officiella webbplats. Det var
den bäst säljande nedladdningen det året, intäkterna för försäljningen donerades
till kampanjerna "Future Forests" och "Stop Handgun Violence". A Rush of Blood
to the Head vann en grammy för bästa alternativa musikalbum vid Grammygalan
2003. Vid Grammygalan 2004 fick Coldplay priset "Record of the Year" för
"Clocks".

Angående albumets musikaliska influenser sade basisten Guy Berryman att "Vi
lyssnade på många olika saker i de tidiga skedena [av X&Y], från Bowie, Eno och
Pink Floyd till Depeche Mode, A-ha, Kate Bush och Kraftwerk. Och U2, som vi
brukar göra." I maj fick Martin och hans fru, skådespelerskan Gwyneth Paltrow,
tillsammans dottern Apple.

X&Y släpptes i juni 2005 både i Storbritannien och i Europa. Det nya, försenade
releasedatumet sköts fram till nästa budgetår, vilket i själva verket gjorde att
EMI:s aktier sjönk. Det blev 2005 års bästsäljande album med försäljningssiffror
världen över på 8,3 miljoner. Förstasingeln "Speed of Sound", gjorde sin debut
på radio och i musikbutiker på nätet den 13 april, och släpptes som en CD den 23
maj 2005. Albumet debuterade som nummer ett i 30 länder i världen och blev det
tredje fortast säljande albumet i brittisk topplistehistoria. Två andra singlar
släpptes samma år: "Fix You" i september och "Talk" i december. Den senare är
baserad på melodislingan i låten "Computer Love", som släpptes 1981 av det tyska
synthpop-bandet Kraftwerk och hade föregående år återupplivats av den norska
gitarristen Erik Wollo. Trots den kommersiella framgången blev kritikernas
reaktion på X&Y mindre entusiastisk än dess föregångare. Kritikern Jon Pareles
från New York Times beskrev Coldplay som "årtiondets mest outhärdliga band".
Jämförelser mellan Coldplay och U2 blev vanligare och vanligare. Chris Martin
avslöjade senare att de negativa anmärkningarna fick honom att känna sig
"frigjord".

Från och med juni 2005 till juli 2006 turnerade Coldplay med sin Twisted Logic
Tour, som innehöll spelningar på Coachella, Isle of Wight Festival, Glastonbury
och Austin City Limits Music Festival. I juli 2005 uppträdde bandet på Live 8 i
Hyde Park i London där de tolkade The Verves "Bitter Sweet Symphony" med Richard
Ashcroft på sång. Under september spelade Coldplay in en ny version av "How You
See the World" med omarbetade texter till War Childs välgörenhetsalbum Help!: A
Day in the Life. I februari 2006 fick Coldplay utmärkelser som bästa band och
bästa singel vid BRIT Awards.

Bandet började arbeta på sitt fjärde studioalbum Viva la Vida or Death and All
His Friends, i oktober 2006 med producenten Brian Eno.

Coldplay tog en paus från inspelningen och turnerade i Latinamerika under
vintern/våren 2007, med uppträdanden i Chile, Argentina, Brasilien och Mexiko.
Bandet avslöjade att det såg ut som att albumet skulle få latinamerikanska
influenser, efter inspelning i kyrkor och andra utrymmen i Latinamerika och
Spanien under deras turné. Gruppen tillbringade resten av året med att spela in,
mest med Brian Eno.

Martin beskrev Viva la Vida som en ny inriktning för Coldplay, en ändring från
deras tre tidigare album som de har beskrivit som en "trilogi".

Han sade att albumet innehöll mindre falsetto eftersom han lät sin rösts lägre
register ha företräde. Några låtar som till exempel "Violet Hill" innehåller
distade gitarriff och bluesiga undertoner.

"Violet Hill" valdes ut som den första singeln från albumet, som släpptes på
radio den 29 april 2008. Efter sin första spelning på radio var den fritt
tillgänglig för nedladdning på Coldplays webbplats från och med
12:15 pm (GMT +0) under en veckas tid, ända tills den blev kommersiellt
nedladdningsbar den 6 maj.

"Violet Hill" placerade sig på UK Top 10 och US Top 40, och gick högt upp på
listorna runt om i världen. Titelspåret "Viva la Vida" släpptes exklusivt på
iTunes. Det blev gruppens första låt som gick in på Billboard Hot 100, och blev
deras första listetta i Storbritannien, enbart baserat på antal nedladdningar.
Den 16 juni började Coldplay sin Viva la Vida Tour med en gratis konsert på
Brixton Academy i London. Detta följdes upp två dagar efter med ett 45 minuters
uppträdande som sändes live utanför BBC Television Centre.

Den 15 juni 2008 toppade Viva la Vida or Death and All His Friends albumlistan i
Storbritannien trots att den bara hade varit tillgänglig för försäljning i tre
dagar. Då hade den sålt i 302000 exemplar; BBC kallade albumet för "en av de
snabbast sålda skivorna i Storbritanniens historia. I slutet av juni hade den
satt ett nytt rekord för det mest nedladdade albumet någonsin.

I oktober 2008 vann Coldplay två Q Awards, en för bästa album samt priset Best
Act in the World Today.

I en intervju med BBC 6 Music den 30 augusti uppgav Martin att bandet skulle
göra en uppföljare till Viva la Vida or Death and All His Friends med en EP
kallad Prospekt's March, som skulle släppas runt 26 december (senare ändrat till
25 november), och ett femte studioalbum i december 2009.

Den 20 januari 2009 tillkännagavs det att Coldplay hade blivit nominerade till
fyra BRIT Awards: British Group, British Live Act, British Single ("Viva la
Vida") and British Album (Viva la Vida or Death and All His Friends).

Vid den 51:a årliga Grammygalan den 8 februari 2009, vann Coldplay tre grammisar
under kategorierna Song of Year för "Viva la Vida", Best Rock Album för Viva la
Vida or Death and All His Friends, och Best Vocal Pop Performance by a Duo or
Group för "Viva la Vida".

I en intervju i januari 2011 sade Chris Martin att bandets femte album skulle
bli mer personligt. Han sade även att albumet handlade om kärlek, beroende,
tvångssyndrom och att arbeta för någon du inte tycker om. I mitten av augusti
tillkännagav bandet att deras femte album, Mylo Xyloto, skulle släppas den 24
oktober 2011.

Den 3 mars 2014 släppte Coldplay första singeln "Magic", från albumet Ghost
Stories som släpptes den 19 maj 2014.

Den 6 november 2015 släppte Coldplay singeln "Adventure Of A Lifetime" från
albumet "A Head Full Of Dreams" som släpptes den 4 december 2015.



https://sv.wikipedia.org/wiki/Bo_Str%C3%B6mstedt

Bo Eugén Strömstedt, född 4 maj 1929 i Vasa, Finland, död 24 juni 2016 på
Södermalm i Stockholm, var en svensk publicist.

Bo Strömstedt föddes i Vasa. Han var son till pastorn i Pingstkyrkan Harald
Strömstedt och Hildur, född Helin. Fadern kom ursprungligen från Älgå församling
i Värmland.

Strömstedt blev filosofie kandidat vid Lunds universitet 1950. Han började som
litteraturkritiker vid Expressen 1952–1960, och blev chef för dess
kulturredaktion 1961–1976, chefredaktör 1977–1991 och professor i praktisk
journalistik vid Göteborgs universitet 1992–1993. Han var styrelseledamot i
Dagens Nyheter AB 1977–1986 och i Tidnings AB Marieberg 1986–1992.

1998 bidrog Strömstedt också till flera avsnitt av Svenska krusbär, där han
gjorde miniporträtt av poeter.

Strömstedt var från 1953 gift med Margareta Strömstedt och blev far till Niklas
och Lotten Strömstedt. Natten till den 24 juni 2016 avled Bo Strömstedt efter en
längre tids sjukdom, 87 år gammal.



https://sv.wikipedia.org/wiki/Europeiska_unionen

Europeiska unionen (EU) är sedan den 1 november 1993 en fördragsbunden union
mellan 28 europeiska demokratier och det mest långtgående överstatliga
samarbetet i världen. Unionen bär huvudansvaret för fullföljandet av den
europeiska integrationsprocess som påbörjades 1952 genom upprättandet av
Europeiska kol- och stålgemenskapen och som syftade till att få slut på krigen i
Europa.

Sedan den 1 juli 2013 består unionen av följande 28 medlemsstater: Belgien,
Bulgarien, Cypern, Danmark, Estland, Finland, Frankrike, Grekland, Irland,
Italien, Kroatien, Lettland, Litauen, Luxemburg, Malta, Nederländerna, Polen,
Portugal, Rumänien, Slovakien, Slovenien, Spanien, Storbritannien, Sverige,
Tjeckien, Tyskland, Ungern och Österrike. Med syfte att nå sina gemensamma mål
har dessa stater frivilligt överfört en del av sin egen suveränitet till
unionens sju institutioner: Europaparlamentet, Europeiska rådet, Europeiska
unionens råd, Europeiska kommissionen, Europeiska unionens domstol, Europeiska
centralbanken och Europeiska revisionsrätten.

Unionens övergripande mål är enligt fördraget om Europeiska unionen att främja
freden, unionens värden (såsom frihet, demokrati och jämlikhet) och folkens
välfärd. Unionen har som ambition att upprätta ett område med frihet, säkerhet
och rättvisa utan inre gränser, en inre marknad med fri rörlighet för varor,
tjänster, personer och kapital, en ekonomisk och monetär union med en gemensam
valuta samt verka för sina värden runt om i världen, bland annat genom en
gemensam utrikes- och säkerhetspolitik.

EU-samarbetet har varit föremål för omfattande diskussioner och utgör en
kontroversiell fråga i stora delar av unionen. Kritiker hävdar bland annat att
unionen är odemokratisk, byråkratisk och för centraliserad och komplex, medan
förespråkarna hävdar att unionen utgör ett viktigt samarbete för att utveckla
det ekonomiska och sociala välståndet i Europa samt för att bevara freden sedan
andra världskriget.

Europeiska unionen tilldelades 2012 Nobels fredspris med motiveringen ”för att i
över 60 år ha bidragit till fred, försoning, demokrati och mänskliga rättigheter
i Europa”.

Europeiska unionen har sina rötter i bildandet av Europeiska kol- och
stålgemenskapen (EKSG) efter andra världskrigets slut. Efter ett misslyckat
försök med att bilda en försvarsgemenskap, fokuserades samarbetet istället på
ekonomiska och energipolitiska frågor. En ekonomisk gemenskap bildades 1958,
vilket innebar etablerandet av en tullunion och en gemensam marknad. Det var
dock först 1993 som en fullständig inre marknad med fri rörlighet för varor,
tjänster, personer och kapital inrättades, med en gemensam valuta och en monetär
politik från och med den 1 januari 1999. Utvecklandet av det europeiska
samarbetet har skett successivt genom antagandet av nya fördrag. Denna process
har till stor del varit beroende av dynamiken mellan Frankrike och Tyskland, som
formaliserades under Charles de Gaulles och Konrad Adenauers tid genom
undertecknandet av Élysée-fördraget den 22 januari 1963. Fördraget innebär att
Frankrike och Tyskland alltid ska stämma av med varandra i viktiga frågor.
Relationen mellan Frankrike och Tyskland präglades under första halvan av
1970-talet av Georges Pompidou och Willy Brandt, därefter av Valéry Giscard
d'Estaing och Helmut Schmidt under andra halvan av 1970-talet, François
Mitterrand och Helmut Kohl under 1980- och 1990-talet, Jacques Chirac och
Gerhard Schröder vid 2000-talets början samt Nicolas Sarkozy och Angela Merkel
vid 2010-talets början.

Europeiska kol- och stålgemenskapen bildades på initiativ av den franske
tjänstemannen Jean Monnet och Frankrikes utrikesminister Robert Schuman. Den 9
maj 1950 lade Schuman fram ett förslag, Schumandeklarationen, där han bland
annat hävdade att ”världsfreden kan inte upprätthållas utan konstruktiva
insatser mot hotande faror” och att ett enat Europa var en nödvändighet för att
undvika nya krig. Idén innebar att en överstatlig organisation skulle inrättas
och att den franska och tyska kol- och stålproduktionen, som var en
förutsättning för att producera krigsmateriel, skulle underställas denna
organisation. Organisationen skulle innefatta en hög myndighet, som skulle vara
oberoende av medlemsstaterna och vars beslut skulle vara rättsligt bindande för
dem. Förutom att bevara freden i Europa, syftade organisationen även till att
skapa ekonomiskt och socialt välstånd. Detta välstånd skulle senare användas för
att utveckla den afrikanska kontinenten. Samarbetet skulle vara fördragsbundet
och stå öppet för andra europeiska stater att ansluta. Den 18 april 1951
undertecknades fördraget om upprättandet av Europeiska kol- och stålgemenskapen
(EKSG-fördraget), som realiserade Schumans tankar och idéer, i Paris. Förutom
Frankrike och Västtyskland, ingick även Italien och Benelux-länderna Belgien,
Nederländerna och Luxemburg i samarbetet. Fördraget trädde i kraft den 23 juli
1952 för en period av 50 år. Genom fördraget upprättades världens första
överstatliga organisation. Den oberoende Höga myndigheten, som utgjorde
organisationens verkställande institution och bestod av nio ledamöter, kunde
utfärda beslut som var direkt bindande för medlemsstaterna i syfte att garantera
målen i fördraget. Jean Monnet utsågs till Höga myndighetens första ordförande.
Förutom en hög myndighet, inrättades också en rådgivande parlamentarisk
församling, ett ministerråd och en gemensam domstol.

Strax efter undertecknandet av EKSG-fördraget, påbörjades arbetet med att
fördjupa det försvarspolitiska samarbetet mellan medlemsstaterna. Den 27 maj
1952 undertecknades fördraget om upprättandet av Europeiska försvarsgemenskapen,
som innebar inrättandet av ett gemensamt försvar. Ratificeringen av fördraget
drog emellertid ut på tiden och den 30 augusti 1954 avslogs fördraget av den
franska nationalförsamlingen med röstsiffrorna 264–319. Därmed kunde fördraget
aldrig träda i kraft, och utvecklandet av ett europeiskt försvarssamarbete
skedde istället inom ramen för Nato och Västeuropeiska unionen. Efter detta
bakslag fokuserades det europeiska samarbetet på ekonomiska och energipolitiska
frågor. Framför allt Benelux-länderna förespråkade etablerandet av en gemensam
tullunion, vilket redan sedan tidigare existerade inom Benelux. Samtidigt hade
kärnkraften utvecklats till att bli en minst lika viktig resurs som kol och
stål. Benelux-länderna lyckades tillsammans med Italien få igenom en resolution
om att samarbetet borde utvecklas ytterligare. En kommitté, ledd av Belgiens
utrikesminister Paul-Henri Spaak, fick i uppdrag att utarbeta ett förslag om hur
samarbetet skulle kunna utvecklas. Kommittén föreslog bildandet av två nya
organisationer: Europeiska ekonomiska gemenskapen (EEG), som skulle bestå av en
tullunion med en gemensam handelspolitik och en gemensam marknad, samt
Europeiska atomenergigemenskapen (Euratom), som skulle innefatta samarbete kring
kärnkraft och forskning. På sikt skulle den gemensamma marknaden inte enbart
innefatta varor, utan även tjänster, kapital och personer. Den 1 januari 1958
upprättades EEG och Euratom med EKSG som föregångsmodell. Till skillnad från
EKSG-fördraget, ingicks EEG- och Euratom-fördragen på obestämd tid. Parallella
institutioner inrättades för EEG och Euratom; en kommission istället för en hög
myndighet samt ett ministerråd för varje organisation. Endast den
parlamentariska församlingen och domstolen var gemensamma för de tre
organisationerna. Till skillnad från EKSG, präglades EEG och Euratom inte av
lika långtgående överstatlighet, vilket främst var ett krav från Frankrike. Den
lagstiftande makten behölls av medlemsstaterna genom ministerråden, medan de nya
kommissionerna endast hade till uppgift att föreslå och verkställa beslut.
Beslut kunde dock fortfarande fattas genom kvalificerad majoritet, för att
förhindra blockeringar från enskilda medlemsstater.

Den 1 juli 1965 drabbades gemenskaperna av en kris när Frankrike lämnade rådet
för EEG i protest mot kommissionens förslag om hur jordbrukspolitiken skulle
finansieras. Frankrike återkallade sin representant vid organisationen, vilket
gav upphov till ”den tomma stolens kris” som benämning på konflikten. Krisen var
främst en konsekvens av Frankrikes motstånd till kommissionens försök att utöka
sina och den parlamentariska församlingens maktbefogenheter på rådens bekostnad.
I september 1965 fördjupades krisen ytterligare av Frankrikes president Charles
de Gaulle. Krisen löstes slutligen under januari 1966 i Luxemburg.
Luxemburgkompromissen innebar att medlemsstaterna kom överens om att sträva
efter att fatta beslut med enhällighet, även om fördragen föreskrev att endast
kvalificerad majoritet var nödvändigt. Detta gällde framför allt beslut kring
viktigare frågor. Året därpå, den 1 juli 1967, trädde fusionsfördraget i kraft.
Fördraget innebar att de tre gemenskaperna förenades under Europeiska
gemenskaperna (EG). De parallella institutionerna slogs samman till en gemensam
kommission och ett gemensamt ministerråd. Samtidigt ombildades den
parlamentariska församlingen till Europaparlamentet. De tre gemenskaperna bestod
dock som skilda juridiska personer och de institutionella befogenheterna
förändrades inte jämfört med tidigare bestämmelser. Den 1 januari 1973 ägde
gemenskapernas första utvidgning rum. Då anslöt sig Danmark, Irland och
Storbritannien till samarbetet. Deras anslutning hade försenats på grund av
blockering från Frankrike, eftersom den franske presidenten Charles de Gaulle
motsatte sig ett brittiskt medlemskap. 1981 anslöt sig även Grekland och 1986
anslöt sig Portugal och Spanien.

I juni 1979 hölls det första direkta valet till Europaparlamentet, efter att
rådet hade enats om hur valsystemet skulle utformas. Under 1980-talet ökade
entusiasmen för det europeiska samarbetet på nytt. Europeiska rådet uttryckte
vid sitt sammanträde under juni 1983 i Stuttgart sin vilja för att etablera en
politisk union, med en gemensam utrikes- och säkerhetspolitik, viss
harmonisering av lagar och ett samarbete i rättsliga och inrikes frågor. 1985
tillträdde Jacques Delors som ny ordförande för kommissionen. Den nya
kommissionen påbörjade ett omfattande arbete med att förbättra den fria
rörligheten. Resultatet var 310 åtgärder för att förbättra rörligheten för
varor, tjänster, kapital och personer. Den 1 juli 1987 trädde europeiska
enhetsakten i kraft, vilken innebar att en fullständig inre marknad skulle
etableras från och med den 1 januari 1993. 1985 slöt också flera av
gemenskapernas medlemsstater ett avtal, Schengenavtalet, om att avskaffa sina
systematiska personkontroller vid de gemensamma gränserna. Enhetsakten följdes
1992 av fördraget om Europeiska unionen, som undertecknades i Maastricht,
Nederländerna, och trädde i kraft den 1 november 1993 efter en utdragen
ratificeringsprocess. Fördraget innebar etablerandet av Europeiska unionen,
vilken innefattade bland annat en gemensam utrikes- och säkerhetspolitik och
rättsliga och inrikes frågor. Europeiska ekonomiska gemenskapen ersattes av
Europeiska gemenskapen, som utgjorde en del av unionen.

Den nya unionen hade även som mål att införa en gemensam valuta före 1990-talets
slut. Under 1997 antog Europeiska rådet två viktiga beslut i Amsterdam. Det
första gällde stabilitets- och tillväxtpakten, som innebar att medlemsstaterna
åtog sig att hålla goda offentliga finanser. Det var en förutsättning för
bildandet av en valutaunion, som skulle verkställas under de kommande åren. Det
andra beslutet gällde Amsterdamfördraget, som trädde i kraft den 1 maj 1999.
Fördraget införlivade Schengensamarbetet inom unionens ramar och överförde en
del uppgifter och funktioner från Västeuropeiska unionen till EU. Den 1 juni
1998 inrättades Europeiska centralbanken (ECB) med uppgift att föra den
gemensamma monetära politiken i euroområdet. I början av 1999 infördes den
gemensamma valutan euron som elektronisk valuta i elva av medlemsstaterna; alla
utom Danmark, Grekland, Storbritannien och Sverige. Grekland anslöt sig dock
till eurosamarbetet den 1 januari 2001. Riktiga euromynt och eurosedlar infördes
i de tolv medlemsstaterna under 2002 och ersatte då de nationella valutorna.

Järnridåns och Berlinmurens fall under 1989 var en förutsättning för unionens
utvidgning åt öst. Året därpå återförenades Östtyskland med Västtyskland. Kalla
krigets slut innebar att de neutrala staterna Finland, Sverige och Österrike
ansökte om medlemskap i samarbetet och 1995 blev de fullvärdiga medlemmar i
unionen. Även Norge hade ansökt om medlemskap, men röstade för andra gången nej
till anslutningen i en nationell folkomröstning. Därefter riktades fokus mot
Östeuropa. Den 23 juli 2002 upplöstes EKSG till följd av att EKSG-fördraget
upphörde att gälla. EKSG:s resurser överfördes då till Europeiska gemenskapen.
För att anpassa unionen inför den kommande utvidgningen antogs Nicefördraget,
som trädde i kraft den 1 februari 2003. Den 1 maj 2004 ägde slutligen unionens
dittills största utvidgning rum, då åtta östeuropeiska stater samt Cypern och
Malta anslöt sig till unionen. Parallellt med utvidgningen utarbetades också en
europeisk konstitution, men denna avslogs 2005 i folkomröstningar i Frankrike
och Nederländerna. Istället utarbetades ett annat fördrag, Lissabonfördraget,
som efter en utdragen ratificeringsprocess trädde i kraft den 1 december 2009.
Fördraget innebar att EU slutligen ersatte Europeiska gemenskapen och blev en
egen juridisk person. 2007 blev även Bulgarien och Rumänien medlemmar i unionen,
trots omfattande kritik mot korruptionen och den organiserade brottsligheten i
de båda staterna. Under 2010 och 2011 avvecklades Västeuropeiska unionen och
dess kvarstående uppgifter och funktioner övertogs av EU. Mot slutet av 2009
drabbade den djupa och långvariga eurokrisen valutaområdet. Den 1 juli 2013 blev
Kroatien medlem i unionen.

Europeiska unionens territorium upptar större delen av norra, västra, södra och
centrala Europa. Den totala ytan av unionens 28 medlemsstater är 4 381 376 km²,
vilket kan jämföras med Europas totala area på ungefär 10 180 000 km².
Tillsammans har medlemsstaterna en 12 770 kilometer lång gräns till 22 andra
europeiska stater, däribland Norge, Ryssland, Ukraina, Vitryssland och västra
Balkan. Drygt 40 procent av EU:s landyta är täckt av skog, men det skiljer sig
åt mellan medlemsstaterna och varierar från 5 procent i Malta till 76 procent i
Sverige. EU har också världens största exklusiva ekonomiska zon med 25 miljoner
km².

Europeiska unionen består av följande 28 demokratiska och suveräna
medlemsstater: Belgien, Bulgarien, Cypern, Danmark, Estland, Finland, Frankrike,
Grekland, Irland, Italien, Kroatien, Lettland, Litauen, Luxemburg, Malta,
Nederländerna, Polen, Portugal, Rumänien, Slovakien, Slovenien, Spanien,
Storbritannien, Sverige, Tjeckien, Tyskland, Ungern och Österrike. Vid
Europeiska kol- och stålgemenskapens grundande ingick Belgien, Frankrike,
Italien, Luxemburg, Nederländerna och Västtyskland i samarbetet. Sedan dess har
det successivt utökats till att omfatta flera andra europeiska stater. Till en
början blockerades utvidgningen av Frankrikes president Charles de Gaulle,
eftersom han motsatte sig ett brittiskt medlemskap i samarbetet. Efter att de
Gaulle hade ersatts av Georges Pompidou, kunde den första utvidgningen med
Danmark, Irland och Storbritannien äga rum 1973. Den följdes 1981 av Grekland
och 1986 av Portugal och Spanien. I och med Berlinmurens fall 1989, kunde
Östtyskland återförenas med Västtyskland 1990 och samtidigt bli en del av
gemenskaperna. 1995 anslöt sig även Finland, Sverige och Österrike, som alla
hade varit neutrala stater under kalla kriget. Den 1 maj 2004 skedde den
dittills största utvidgningen; då anslöt sig Cypern, Estland, Lettland, Litauen,
Malta, Polen, Slovakien, Slovenien, Tjeckien och Ungern till samarbetet. Dessa
tio stater följdes av Bulgarien och Rumänien den 1 januari 2007 och Kroatien den
1 juli 2013.

Fortfarande väntar flera europeiska stater på att få ansluta sig till unionen.
De fem officiella kandidatländerna är: Albanien, Makedonien, Montenegro, Serbien
och Turkiet. Av dessa har Montenegro, Serbien och Turkiet påbörjat
medlemskapsförhandlingar. Även Bosnien och Hercegovina har ansökt om medlemskap
i unionen, medan Kosovo är ett så kallat potentiellt kandidatland. Därutöver
finns några västeuropeiska stater som har valt att stå utanför samarbetet. Norge
har ansökt om medlemskap vid tre tillfällen och folkomröstat två gånger, vid
samtliga tillfällen har anslutningsprocessen avbrutits. Liechtenstein och
Schweiz ansökte om medlemskap under 1992, men drog tillbaka sina ansökningar
efter att Schweiz röstade nej till EES-avtalet i en folkomröstning samma år.
Island ansökte om medlemskap 2009, men drog tillbaka sin ansökan i mars 2015.
Mikrostaterna Andorra, Monaco, San Marino och Vatikanstaten står också av olika
skäl utanför unionen, inte minst med tanke på deras ringa storlek. De
upprätthåller dock goda förbindelser med unionen kring bland annat tull-,
handels- och valutafrågor.

För att kunna bli medlem i EU måste den ansökande staten uppfylla de så kallade
Köpenhamnskriterierna, som definierades 1993 av Europeiska rådet. Staten måste
bland annat vara en stabil demokrati som respekterar de mänskliga rättigheterna
och har ett fungerande rättsväsen. Därutöver ställs även krav om
marknadsekonomi, låg korruption, medlemskap i Europarådet och att staten
implementerar hela unionsrätten. Samtidigt har en medlemsstat möjlighet att
utträda ur unionen. En medlemsstat ska då anmäla sin avsikt till Europeiska
rådet. Ett avtal som fastslår bestämmelserna för utträdet ska upprättas. Om så
inte sker, upphör medlemsstatens förpliktelser efter två år. Hittills har ingen
stat lämnat unionen. Av medlemsstaternas områden med inre självstyre har endast
Algeriet, Grönland och Saint-Barthélemy lämnat det europeiska samarbetet.
Reglerna för utträde infördes 2009. Innan dess fanns inga uttryckliga regler,
vilket innebar att alla medlemsstater måste godkänna ett utträde så att landet
kunde strykas ur fördragen.

Storbritannien beslutade i en folkomröstning i juni 2016 att lämna EU. Detta
förväntas äga rum omkring 2-5 år senare.

Europeiska unionens sju institutioner utgör samarbetets ramverk. De sju
institutionerna är Europaparlamentet, Europeiska rådet, Europeiska unionens råd
(”rådet”), Europeiska kommissionen, Europeiska unionens domstol, Europeiska
centralbanken och Europeiska revisionsrätten. Varje institutions befogenheter
och funktioner är fastställda i fördragen. I utövandet av sina funktioner kan
institutionerna anta unionsakter. Europaparlamentet, bestående av 751
direktvalda ledamöter, och rådet, bestående av en företrädare på ministernivå
för varje medlemsstat, utövar gemensamt den lagstiftande funktionen. Varje
lagstiftningsakt som antas i enlighet med det ordinarie lagstiftningsförfarandet
måste godkännas av båda dessa institutioner för att kunna träda i kraft.
Europeiska kommissionen fungerar som en regering och ansvarar för att lägga fram
lagförslag och genomföra de unionsakter som parlamentet och rådet har antagit,
samt representerar unionen vid internationella förhandlingar och rättsliga
tvister. Den utses av Europeiska rådet efter godkännande av Europaparlamentet
och i samförstånd med rådet. Kommissionen står under parlamentarisk kontroll av
parlamentet, som kan avsätta kommissionen genom en misstroendeförklaring.
Unionens domstol, som består av en domare från varje medlemsstat, ansvarar för
en enhetlig tolkning av fördragen och har möjlighet att döma i tvister mellan
medlemsstaterna och institutionerna, till exempel vid fördragsbrott. Europeiska
centralbanken, ledd av en direktion, ansvarar för att genomföra den gemensamma
monetära politiken inom euroområdet. Slutligen ansvarar Europeiska
revisionsrätten för att revidera unionens räkenskaper, och lämnar varje år en
rapport med sina slutsatser till Europaparlamentet, som därefter tar ställning
till om unionens institutioner, organ och byråer ska beviljas ansvarsfrihet.

Varje institution leds av en ordförande. Vilka uppgifter som åligger denna
ordförande skiljer sig från institution till institution. Vissa befattningar är
av mer administrativ karaktär, till exempel ordförandeskapen i Europeiska
unionens domstol och Europeiska revisionsrätten, medan andra befattningar är av
mer politisk karaktär.

Kommissionens ordförande fungerar som unionens premiärminister eller
statsminister och fyller en central funktion i kommissionens politiska arbete.
Han eller hon utses av Europeiska rådet för en period av fem år i taget efter
att ha valts av Europaparlamentet med absolut majoritet. Nuvarande ordförande är
Jean-Claude Juncker (EPP), som tillträdde sin första mandatperiod den 1 november
2014. Sedan 2010 håller kommissionens ordförande ett årligt tal om tillståndet i
unionen inför Europaparlamentet i september månad. I talet utvärderar
ordföranden det gångna året samt redogör för övergripande politiska riktlinjer
inför nästkommande år.

Andra ordförandeskap innefattar Europaparlamentets talman, Europeiska rådets
ordförande och Europeiska centralbankens ordförande. Ordförandeskapet i
Europeiska unionens råd roterar mellan medlemsstaterna var sjätte månad. I alla
konstellationer utom rådet för utrikes frågor leds rådet av den rådsmedlem som
företräder den medlemsstat som utövar det halvårsvisa roterande
ordförandeskapet. Rådet för utrikes frågor leds istället av den höga
representanten för utrikes frågor och säkerhetspolitik.

Lagstiftningsakter är unionsakter som har antagits av Europaparlamentet och
rådet i enlighet med ett lagstiftningsförfarande. Det finns två olika typer av
lagstiftningsförfaranden: det ordinarie lagstiftningsförfarandet och särskilda
lagstiftningsförfaranden. Vilket lagstiftningsförfarande som ska tillämpas
avgörs av lagförslagets rättsliga grund i fördragen. I regel har Europeiska
kommissionen ensamrätt att lägga fram lagförslag. Det ordinarie
lagstiftningsförfarandet består i att Europaparlamentet och rådet lagstiftar
gemensamt. Lagförslaget behandlas av parlamentet och rådet i olika
”behandlingar”. Beroende på om de två lagstiftande institutionerna kan enas
eller inte, varierar antalet behandlingar. Om de inte har kunnat enas efter den
andra behandlingen, upprättas en förlikningskommitté. Kommittén har till uppgift
att under en begränsad tidsfrist utarbeta ett förslag som både parlamentet och
rådet kan acceptera. Om förlikningskommittén enas om ett förslag måste detta
slutligen godkännas av parlamentet och rådet i en tredje behandling. Om
förslaget inte blir godkänt av båda institutionerna kan det inte antas. Ett
särskilt lagstiftningsförfarande består i att Europaparlamentet med medverkan av
rådet, eller rådet med medverkan av Europaparlamentet, lagstiftar. I regel
fattar Europaparlamentet beslut med enkel majoritet, medan rådet fattar beslut
med kvalificerad majoritet när det ordinarie lagstiftningsförfarandet tillämpas
och med enhällighet när ett särskilt lagstiftningsförfarande tillämpas. Alla
lagstiftningsakter måste offentliggöras i Europeiska unionens officiella
tidning.

Utöver institutionerna finns ett flertal organ och byråer med uppgifter som
antingen specificeras i fördragen eller i de unionsakter som institutionerna har
antagit med fördragen som rättslig grund. Europeiska ekonomiska och sociala
kommittén (EESK) och Regionkommittén är två rådgivande organ till
institutionerna. EESK består av arbetsgivare, fackföreningar, företagare och
andra representanter från det civila samhället och syftar till att förankra
vissa av unionens beslut. Regionkommittén består av nationella politiker som är
engagerade på regional och kommunal nivå. Dess uppgift är att ge synpunkter i
frågor som rör regionalpolitiken. Förutom EESK och Regionkommittén, återfinns
även bestämmelser om Europeiska investeringsbanken (EIB), Europeiska
ombudsmannen, Eurojust och Europol i fördragen. Även en europeisk
datatillsynsman har inrättats inom unionen. Därutöver finns samtliga byråer, som
var och en utgör en juridisk person med ansvar för vissa tekniska, vetenskapliga
eller administrativa uppgifter. Byråernas verksamheter är decentraliserade i
unionen.

Europeiska unionens rättsordning baserar sig på tre typer av rättskällor:
”primärrätten”, ”sekundärrätten” och den subsidiära rätten. Primärrätten består
av de mellanstatliga fördrag som antagits mellan medlemsstaterna och som utgör
den rättsliga grunden för EU:s existens. Grundfördragen reglerar unionens värden
och mål, dess befogenheter och funktionssätt samt dess inre och yttre åtgärder.
Primärrätten inkluderar, förutom grundfördragen, även ändringsfördragen,
anslutningsfördragen, protokollen fogade till fördragen samt akten om val till
Europaparlamentet. Sekundärrätten innefattar de internationella avtal som
unionen ingått, de avtal och konventioner som medlemsstaterna har ingått mellan
varandra samt de unionsakter och interinstitutionella avtal som unionens
institutioner, organ och byråer har antagit med primärrätten som rättslig grund.
Därutöver finns även den subsidiära rätten, som består av rättspraxis från
Europeiska unionens domstol baserad på allmänna rättsprinciper och rättsregler
inom internationell rätt. Det är till exempel praxis att unionsrätten har
företräde framför medlemsstaternas egen lagstiftning, och att den har direkt
effekt, vilket innebär att den kan åberopas på nationell nivå. Alla
medlemsstater har förbundit sig att lösa tvister som rör tolkningen eller
tillämpningen av fördragen på det sätt som föreskrivs i fördragen.

I grundfördragen fastslås inom vilka områden unionen har befogenhet att agera.
Det finns tre olika huvudtyper av befogenheter. Den mest långtgående
befogenheten, ”exklusiv befogenhet”, innebär att endast unionen får lagstifta
och anta bindande unionsakter. Medlemsstaterna får lagstifta inom sådana områden
enbart för att tillämpa unionens beslut eller efter unionens medgivande. Unionen
har exklusiv befogenhet inom fem områden. Den andra befogenheten, ”delad
befogenhet”, innebär att både unionen och medlemsstaterna får lagstifta.
Medlemsstaterna får dock endast göra det så länge inte unionen redan har antagit
lagstiftning inom området. Unionen kan välja att inte längre utöva sin
befogenhet, vilket möjliggör för medlemsstaterna att på nytt utöva sin
befogenhet. Den tredje befogenheten innebär att unionen får vidta åtgärder
enbart för att stödja, samordna eller komplettera medlemsstaternas politik.
Sådana åtgärder kan vidtas i frågor som rör människors hälsa, industri, kultur,
turism och utbildning. Därutöver har unionen även befogenhet att bedriva en
gemensam utrikes- och säkerhetspolitik samt att samordna medlemsstaternas
ekonomiska politik och sysselsättningspolitik. Unionen kan också inleda
samordning inom frågor som rör socialpolitik. Enligt fördragen tillhör varje
befogenhet som inte tilldelats unionen medlemsstaterna. Inom dessa områden kan
unionen inte vidta några åtgärder alls.

Det europeiska samarbetet har under sin utveckling byggts och formats enligt
vissa grundläggande principer. Enligt fördraget om Europeiska unionen ska EU
bygga på representativ demokrati. Den ska i all sin verksamhet sträva efter att
respektera principen om jämlikhet mellan medborgarna. En grundläggande princip
för samarbetet har varit subsidiaritetsprincipen, som innebär att beslut ska
fattas på lägsta möjliga politiska nivå. Unionen får därför endast vidta en
åtgärd där den inte har exklusiv befogenhet om målen för den planerade åtgärden
inte kan uppnås i tillräcklig utsträckning av medlemsstaterna och därför kräver
lagstiftning på unionsnivå. De nationella parlamenten har möjlighet att granska
om subsidiaritetsprincipen efterföljs. En annan viktig princip,
proportionalitetsprincipen, innebär att de vidtagna åtgärderna ska stå i
proportion till ändamålet och nyttan. Denna princip ska tillämpas vid all
lagstiftning på unionsnivå. När fördragen inte specificerar vilken typ av
unionsakt en institution ska välja vid lagstiftning, ska
proportionalitetsprincipen vara vägledande.

Europeiska unionen utgör med sin bruttonationalprodukt på 14 708 miljarder euro
världens största ekonomi. Mellan medlemsstaterna har handelsbarriärer, inklusive
handelstullar, avskaffats i syfte att upprätta fri handel. En gemensam valuta
infördes 1999 mellan de flesta av medlemsstaterna för att ytterligare fördjupa
den ekonomiska integrationen. Finanskrisen 2008–2009 slog hårt mot unionens
ekonomi, vilket gav upphov till en skuldkris under de efterföljande åren. Mellan
2010 och 2013 beviljade euroområdets medlemsstater nödlån till Grekland, Irland,
Portugal, Spanien och Cypern, då dessa medlemsstater inte längre klarade av att
låna från marknaden till rimliga räntor eller för att stabilisera deras
banksystem. Under 2010 etablerades Europeiska finansiella
stabiliseringsfaciliteten och Europeiska finansiella stabiliseringsmekanismen
för att garantera unionens finansiella stabilitet. Under 2012 inrättades
Europeiska stabilitetsmekanismen. Ett system för finansiell tillsyn upprättades
under slutet av 2010. Under senare delen av 2010 och under 2011 stärktes
stabilitets- och tillväxtpakten med syfte att i framtiden förhindra osunda
offentliga finanser hos medlemsstaterna. Under 2011 hade större delen av
medlemsstaterna återvänt till tillväxt efter en tid med recession, men en
ekonomisk nedgång återkom under 2012. Det långsiktiga ekonomiska problemet för
unionen är den åldrande befolkningen.

Europeiska unionens verksamhet finansieras genom dess budget. Budgeten uppgår
till ungefär 133,8 miljarder euro per år och finansieras av medlemsstaterna.
Större delen av EU:s egna medel kommer från avgifter som baserar sig på
medlemsstaternas bruttonationalinkomst. Dessa avgifter täcker ungefär tre
fjärdedelar av budgeten. Övriga delen av budgeten finansieras främst genom tull-
och momsavgifter. 75 procent av de tullavgifter som medlemsstaterna tar ut på
import av varor och tjänster från stater utanför EU tillfaller unionens budget.
Tio procent av budgeten täcks med momsavgifter, som motsvarar 0,3 procent av
medlemsstaternas momsbaser. Därutöver tillkommer mindre övriga inkomster,
inklusive Europeiska ekonomiska samarbetsområdets avgifter. Den exakta
fördelningen av medlemsavgifterna för medlemsstaterna avgörs i förhandlingar.
Rikare medlemsstater betalar i regel mer i avgift än fattigare medlemsstater
räknat per invånare.

Själva utarbetandet av budgeten påbörjas året före det aktuella budgetåret. Det
inleds med att Europeiska kommissionen lägger fram ett förslag om hur inkomster
och utgifter ska fördelas mellan unionens verksamheter. Det är därefter
Europaparlamentets och rådets uppgift att komma överens om den slutgiltiga
budgeten. Förslaget måste ligga i linje med långtidsbudgeten, som sträcker sig
över sju år i taget. Unionens överlägset största utgifter är hållbar tillväxt
och skydd för förvaltning av naturresurser. Det innefattar stöd till jordbruk
och fiskeri, forskning, utbildning och regionalpolitik. I de flesta fallen
ansvarar de nationella myndigheterna i varje medlemsstat för att administrera de
EU-stöd som finns. Administrationen på unionsnivå uppgår till 6,5 procent av
budgeten.

1997 antog Europeiska rådet stabilitets- och tillväxtpakten med syftet att
garantera sunda offentliga finanser i medlemsstaterna inför införandet av en
gemensam valuta. Pakten innebar dels att medlemsstaterna skulle hålla sina
budgetunderskott under 3 procent av BNP, dels att medlemsstaterna skulle hålla
sina statsskulder under 60 procent av BNP. Under början av 2000-talet
urvattnades emellertid pakten av Frankrike och Tyskland, som från början hade
varit de främsta förespråkarna för pakten men som senare inte själva uppfyllde
paktens krav. I samband med finanskrisen 2008–2009 tillät Europeiska rådet
medlemsstaterna att tillfälligt bryta mot pakten. Under 2010 bröt nästintill
samtliga medlemsstater mot pakten, och rådet inledde förfarandet vid alltför
stora budgetunderskott mot dessa medlemsstater.

Under första kvartalet 2012 uppgick unionens medlemsstaters samlade statsskuld
till 10 592 499 miljoner euro, motsvarande 83,4 procent av dess BNP. Av detta
utgjorde skulden för euroområdet 8 328 564 miljoner euro, motsvarande 88,2
procent av dess BNP. Högst skuldsättning hade Grekland, med 132,4 procent av
BNP. Budgetunderskottet för unionen var under 2011 4,5 procent av BNP, medan
motsvarande siffra för euroområdet var 4,1 procent. Det var framför allt
medlemsstaternas utgifter som ökade, och inte intäkterna som minskade, som var
finanskrisens följd för de offentliga finanserna.

Levnadsstandarden i unionen är mycket hög jämfört med omvärlden. HDI uppgår till
0,862, varav alla medlemsstater utom Bulgarien och Rumänien har ett HDI över
0,800, vilket svarar mot att de är mycket högt utvecklade stater. Bulgarien och
Rumänien har ett HDI strax under 0,800, vilket svarar mot att de är högt
utvecklade stater. Inkomstfördelningen i unionen är också relativt jämn; unionen
i sin helhet har en ginikoefficient på 30,7. Inte desto mindre finns stora
variationer mellan medlemsstaterna, framför allt mellan de västeuropeiska och
östeuropeiska. Bruttonationalprodukten är i snitt betydligt högre i Västeuropa
och Nordeuropa än i Östeuropa och Sydeuropa.

I enlighet med fördragen och inom deras tillämpningsområde är all diskriminering
på grund av nationalitet förbjuden. Institutionerna och medlemsstaterna, när
dessa tillämpar unionsrätten, omfattas av Europeiska unionens stadga om de
grundläggande rättigheterna, som har samma rättsliga värde som fördragen.
Stadgan slår fast rättigheter, friheter och principer som gäller inom unionen,
däribland att människans värdighet är okränkbar, att ingen får dömas till döden
eller avrättas, att alla människor har rätt till integritet samt att tortyr och
slaveri är förbjudet. Bland de friheter som fastslås återfinns religions-,
yttrande-, mötes- och näringsfrihet. Likhet inför lagen, icke-diskriminering,
mångfald och barns och äldres rättigheter inkluderas också, tillsammans med
arbetares rättigheter, hälso- och konsumentskydd, rösträtt, rättsstatens
principer. Europeiska unionen har också möjlighet att ansluta sig till
Europakonventionen, men en sådan anslutning har blockerats av Frankrike och
Storbritannien. Om en medlemsstat allvarligt åsidosätter unionens värden, kan
Europeiska unionens råd frånta vissa rättigheter som en medlemsstat har enligt
fördragen, inbegripet rösträtten i rådet. Medlemsstatens skyldigheter enligt
fördragen fortsätter dock under alla omständigheter att vara bindande.

Genom fördragen har ett unionsmedborgarskap införts. Varje medborgare i en
medlemsstat är även unionsmedborgare. Unionsmedborgarskapet kompletterar, och
ersätter inte, det nationella medborgarskapet. Unionsmedborgarskapet innebär
bland annat rätt att fritt röra sig och uppehålla sig inom medlemsstaternas
territorier, rösträtt och valbarhet vid val till Europaparlamentet samt vid
kommunala val i den medlemsstat unionsmedborgaren är bosatt i på samma villkor
som den egna medlemsstatens medborgare, rätt till skydd inom ett tredjelands
territorium av en annan medlemsstats diplomatiska eller konsulära myndigheter,
om den egna medlemsstaten inte är representerad i landet, samt rätt att göra
framställningar till Europaparlamentet och Europeiska ombudsmannen och rätt att
vända sig till någon av unionens institutioner, organ eller byråer på ett av
Europeiska unionens officiella språk och få svar på samma språk. Dessutom kan
minst en miljon unionsmedborgare gå samman och kräva att Europeiska kommissionen
lägger fram ett lagförslag i enlighet med ett europeiskt medborgarinitiativ. Det
är dock inte bindande för kommissionen, men kommissionen måste förklara sig om
den avstår från att lägga fram ett lagförslag.

Rörlighetsdirektivet utgör en av de viktigaste unionsakterna inom detta
politikområde. Direktivet innehåller bestämmelser om varje unionsmedborgares och
tillhörande familjemedlemmars rätt att få röra sig och uppehålla sig inom
unionen. Bland annat ger direktivet varje unionsmedborgare rätt till in- och
utresa samt uppehåll med ett giltigt identitetskort eller pass. Dessa
bestämmelser gäller inom hela unionen, även de medlemsstater som inte har
avskaffat sina systematiska personkontroller vid de inre gränserna i enlighet
med Schengenregelverket och därmed står utanför Schengenområdet.

Inre åtgärder utgör den politik som unionen bedriver internt, inom och mellan
dess medlemsstater. Enligt fördraget om Europeiska unionen ska unionen ”ha som
mål att främja freden, sina värden och folkens välfärd”. De inre åtgärderna var
hos EU:s föregångare fokuserade till den inre marknaden och andra ekonomiska och
handelspolitiska frågor, men utvidgades genom bildandet av EU den 1 november
1993 till att omfatta även rättsliga och inrikes frågor. Den 1 januari 1999
utökades samarbetet till att innefatta en valutaunion med en gemensam monetär
politik. Därutöver bedrivs politiska åtgärder inom områden såsom jordbruk och
fiskeri, infrastruktur, miljö, energi, utbildning och forskning.

Enligt fördraget om Europeiska unionen ska unionen upprätta en inre marknad och
verka för hållbar utveckling som ”bygger på välavvägd ekonomisk tillväxt och på
prisstabilitet, på en social marknadsekonomi med hög konkurrenskraft där full
sysselsättning och sociala framsteg eftersträvas, samt på en hög miljöskyddsnivå
och en bättre miljö”. Europeiska unionen har delad befogenhet i frågor som rör
den inre marknaden, och exklusiv befogenhet i frågor som rör tullunionen och
fastställandet av de konkurrensregler som är nödvändiga för den inre marknadens
funktion. Målet med den inre marknaden är fri rörlighet för varor, tjänster,
personer och kapital. Ett företag ska till exempel kunna etablera sig fritt i
flera medlemsstater och en person ska kunna ta arbete i en annan medlemsstat på
samma villkor som de egna medborgarna i den medlemsstaten. Den inre marknaden
omfattar även Island, Liechtenstein och Norge genom EES-avtalet. En
förutsättning för att den inre marknaden ska fungera är att konkurrensreglerna
garanterar lika villkor för företagen i de olika medlemsstaterna. Därför finns
det särskilt strikta regler mot statsstöd inom unionen. Europeiska kommissionen
har till uppgift att granska medlemsstaternas statsstöd och har möjlighet att
förbjuda ett statsstöd om den finner det oförenligt med fördragen. I regel är
monopol förbjudet inom unionen, utom om det kan motiveras med hänsyn till den
allmänna säkerheten eller folkhälsan. Dessutom finns gemensamma bestämmelser om
offentlig upphandling.

I frågor som rör jordbruk och fiskeri har unionen delad befogenhet, utom i
frågor som rör bevarandet av havets biologiska resurser, där unionen har
exklusiv befogenhet. EU:s jordbrukspolitik innefattar stöd till jordbrukare och
företagare på landsbygden. Unionen har också ett regelverk för hur import och
export av jordbruksprodukter får ske och hur dessa produkter ska säljas. EU
garanterar alla jordbrukare ett lägsta pris för deras produkter. Om
marknadspriset understiger det pris som garanteras av unionens institutioner,
köper EU upp varor av den aktuella produkten och höjer därmed efterfrågan till
dess att priset motsvarar den nivå som är garanterad. Vidare har unionen
importtullar och exportsubventioner på jordbruksprodukter för att gynna det
inhemska jordbruket. Jordbrukspolitiken innefattar även stöd till landsbygden
för utveckling och bevarande. Drygt 40 procent av EU:s budget används för att
finansiera jordbrukspolitiken. Den gemensamma jordbrukspolitiken är till stor
del ett resultat av matbristen som rådde i samband med bildandet av Europeiska
ekonomiska gemenskapen i slutet av 1950-talet. EU har även ett regelverk kring
fiskeriet, vilket innefattar begränsningar för hur mycket fisk som får fångas,
minimipriser för fisk, märkning av fisk samt stöd till fiskerinäringen. Unionens
politik syftar bland annat till att garantera en fungerande fiskerinäring samt
för att förhindra utfiske, som är ett utbrett problem. En reform av
fiskeripolitiken pågår och väntas vara avklarad 2013.

Enligt fördraget om Europeiska unionen ska unionen ”erbjuda sina medborgare ett
område med frihet, säkerhet och rättvisa utan inre gränser, där den fria
rörligheten för personer garanteras samtidigt som lämpliga åtgärder vidtas
avseende kontroller vid yttre gränser, asyl, invandring samt förebyggande och
bekämpande av brottslighet”. Grunden till området med frihet, säkerhet och
rättvisa lades i början av 1990-talet. Då blev rättsliga och inrikes frågor en
del av det europeiska samarbetet. Genom Amsterdamfördraget överfördes en del av
dessa frågor, däribland asyl- och invandringsfrågor och civilrättsligt
samarbete, till överstatlig nivå medan polisiärt och straffrättsligt samarbete
kvarstod på mellanstatlig nivå. Det var också första gången som området med
frihet, säkerhet och rättvisa omnämndes i fördragen. Genom Lissabonfördraget,
som trädde i kraft den 1 december 2009, överfördes den resterande delen av
rättsliga och inrikes frågor till överstatlig nivå. EU har erhållit delad
befogenhet inom området med frihet, säkerhet och rättvisa. Bland de mest
konkreta och viktigaste delarna av samarbetet återfinns Schengensamarbetet, som
omfattar de flesta av medlemsstaterna. Samarbetet innebär att de systematiska
personkontrollerna har slopats vid de inre gränserna, samtidigt som de yttre
gränserna har förstärkts. Fri rörlighet för personer gäller även de
medlemsstater som inte ingår i Schengensamarbetet, men då krävs giltig
legitimation för att få passera den nationella gränsen. Visum behövs dock aldrig
för en unionsmedborgare inom unionen och en unionsmedborgare kan bara nekas
inträde i en annan medlemsstat under särskilda omständigheter.

Enligt fördraget om Europeiska unionen ska unionen ”upprätta en ekonomisk och
monetär union som har euron som valuta”. Ekonomiska och monetära unionen utgör
en fördjupning av den ekonomiska integration som påbörjades genom inrättandet av
en tullunion och den inre marknaden. Det mest konkreta resultatet av detta
samarbete var införandet av euron den 1 januari 1999. Då övergick elva av de
dåvarande femton medlemsstaterna till den gemensamma valutan. Euromynt och
eurosedlar infördes den 1 januari 2002 i tolv av medlemsstaterna. I samband med
övergången till euron inrättades också en gemensam monetär politik för
euroområdet. Alla medlemsstater, utom Danmark och Storbritannien, är förpliktade
att införa euron så snart de uppfyller vissa ekonomiska krav. Förutom monetär
politik, som inom euroområdet utgör en exklusiv befogenhet för unionen,
innefattar samarbetet även samordning i ekonomiska frågor. Framför allt ska
medlemsstaterna hålla goda offentliga finanser i enlighet med stabilitets- och
tillväxtpakten. Unionen antar också tioårsstrategier, som syftar till att
förbättra unionens långsiktiga konkurrenskraft i omvärlden. Den senaste
tioårsstrategin som antogs var Europa 2020.

För att möjliggöra för unionsmedborgare, ekonomiska aktörer och regionala och
lokala samhällen att fullt ut ta del av den inre marknaden har Europeiska
unionen delad befogenhet att vidta åtgärder som rör de transeuropeiska näten.
Dessa nät innefattar infrastrukturerna inom transport-, telekommunikations- och
energisektorerna. Unionens politik inom detta område innefattar satsningar på
att göra de nationella infrastruktursystemen kompatibla med varandra samt
förbättra tillträdet till dessa system. De transeuropeiska näten består av tre
delar: transeuropeiska transportnät, transeuropeiska energinät och
transeuropeiska telenät. Projekt som ingår i de transeuropeiska näten kan
erhålla ekonomiskt stöd från unionen genom till exempel sammanhållningsfonden
och Europeiska regionala utvecklingsfonden. Lån och särskilda garantiinstrument
kan även beviljas av Europeiska investeringsbanken. De transeuropeiska
transportnäten innefattar vägtrafik, höghastighetståg och trafik till sjöss. EU
har till exempel utvecklat ett standardiserat säkerhetssystem för järnvägarna
för att underlätta järnvägstrafik mellan olika medlemsstater. Även det
europeiska systemet för satellitbaserad navigering, Galileo, ingår i denna
kategori. De transeuropeiska energinäten syftar till att trygga
energiförsörjningen inom unionen och etablera en inre marknad för energi. Inom
transeuropeiska telenät är investeringarna fokuserade kring modernisering av de
redan befintliga näten.

I frågor rörande miljö och energi har unionen delad befogenhet. Energipolitiken
har sitt ursprung i Europeiska kol- och stålgemenskapen, som redan från första
början fokuserade på resurs- och energifrågor. Introducerandet av en europeisk
energipolitik godkändes vid Europeiska rådets sammanträde i oktober 2005. EU:s
första energiplan offentliggjordes i januari 2007. Europeiska kommissionen har
fem nyckelpunkter i sin energipolitik: att öka konkurrensen på den inre
marknaden, uppmuntra investeringar och förbättra sammankopplandet av olika
elnät; öka mängden energiresurser som kan motstå krissituationer; upprätta ett
nytt regelverk för energisamarbete med Ryssland och samtidigt förbättra
relationen med energirika stater i Centralasien och Nordafrika; använda redan
existerande energitillgångar mer effektivt och samtidigt öka användandet av
förnybara energikällor; och slutligen öka mängden investeringar i ny
energiteknologi. EU importerar 82 procent av all sin råolja och 57 procent av
all sin naturgas, vilket gör unionen till världens ledande importör av dessa
bränslen. Det finns en oro över att EU är för beroende av energi från andra
länder. Denna oro har vuxit efter Rysslands gaskonflikter med sina grannländer.
EU försöker därför att variera sina energitillgångar. Den totala
energiförbrukningen i unionen utgjordes 2010 av olja (35 procent), gas (27
procent), kol (16 procent), kärnkraft (13 procent) och förnybara alternativ (10
procent). Elproduktionen varierar mellan medlemsstaterna, till exempel är
elproduktionen i Sverige och Österrike till stor del baserad på vattenkraft
medan elproduktionen i Frankrike är baserad på kärnkraft. Energipolitiken är
också viktig med hänsyn till miljön och klimatet. Kommissionen har därför
föreslagit bindande mål om att öka andelen förnybara energikällor från 7 procent
år 2007 till 20 procent till år 2020. 2015 utgjordes 16,7 procent av
energiproduktionen av förnybara källor.

Den första miljöpolitiken inom Europeiska gemenskaperna påbörjades 1972. Sedan
dess har den riktat sig mot surt regn, det uttunnade ozonlagret, luftkvalitet,
för höga bullernivåer, slöseri och vattenföroreningar. Vattendirektivet är ett
exempel på vattenpolitik, med mål att sjöar, floder, mark och kustvatten ska
vara av ”god kvalité” senast 2015. Vildliv är skyddat genom Natura 2000 och
täcker mer än 30 000 platser genom hela Europa. Under 2007 försökte den polska
regeringen bygga en motorväg genom Rospudadalen, men Europeiska kommissionen har
hindrat byggandet med hänsyn till dalens vildliv. REACH-förordningen är en del
av EU:s lagstiftning med syfte att försöka garantera så att de cirka 30 000
kemikalier som dagligen används är säkert testade. Under 2006 skedde ett läckage
av kemikalier från ett europeiskt fartyg utanför Elfenbenskusten. Detta fick
kommissionen att omgående se över kemikalielagstiftningen. Under 2007 enades
medlemsstaterna om att övergå till minst 20 procent förnybara energikällor och
att minska koldioxidutsläppen till 2020 med minst 20 procent jämfört med
utsläppsnivån under 1990. Detta inkluderar bland annat att en tiondel av alla
bilar och lastbilar i dagens medlemsstater år 2020 ska drivas på biobränsle.
Detta anses som ett av de hittills mest ambitiösa stegen för en viktig
industrialiserad region att begränsa den globala uppvärmningen. Vid FN:s
klimatförändringskonferens år 2007 föreslog EU en minskning på 50 procent av
alla växthusgaser fram till år 2050. EU:s försök att minska sina
koldioxidutsläpp verkar också ha gynnat tillväxten av Europas skogar, som mellan
1990 och 2005 växte med 10 procent i Västeuropa och 15 procent i Östeuropa.
Under denna period absorberade de 126 miljoner ton koldioxid, vilket motsvarar
11 procent av EU:s utsläpp från människoverksamhet.

Yttre åtgärder utgör den politik och de åtgärder som unionen kan vidta i
internationella sammanhang. Den ska enligt fördragen utövas i enlighet med de
mål och principer som ligger till grund för unionen. De yttre åtgärderna
inkluderar särskilt den gemensamma utrikes- och säkerhetspolitiken, den
gemensamma handelspolitiken, samarbete med tredjeländer och humanitärt bistånd,
internationella avtal och unionens förbindelser med internationella
organisationer och tredjeländer. EU upprätthåller samarbete i olika former med
Förenta nationernas organ och dess fackorgan, Europarådet, Organisationen för
säkerhet och samarbete i Europa (OSSE) och Organisationen för ekonomiskt
samarbete och utveckling (OECD). Dessutom upprätthåller EU förbindelser med de
flesta av världens suveräna stater genom sina delegationer. Unionens
befogenheter varierar bland de yttre åtgärderna. Inom den gemensamma
handelspolitiken har unionen exklusiv befogenhet, medan den inom
utvecklingssamarbete och humanitärt bistånd har möjlighet att vidta åtgärder och
bedriva en gemensam politik, men utan att begränsa medlemsstaternas möjligheter
att själva utöva sina befogenheter inom området. Inom utrikes- och
säkerhetspolitiken krävs i allmänhet enhällighet i rådet för att beslut ska
kunna fattas.

Genom bildandet av Europeiska unionen den 1 november 1993 infördes en gemensam
utrikes- och säkerhetspolitik. Denna förstärktes genom Amsterdamfördraget den 1
maj 1999 genom att dels uppgifter och funktioner överfördes från Västeuropeiska
unionen till EU, dels genom inrättandet av en hög representant för gemensamma
utrikes- och säkerhetspolitiken. I och med Lissabonfördraget infördes
möjligheten till upprättandet av ett gemensamt försvar, vilket dock kräver ett
enhälligt beslut i Europeiska rådet som måste antas i enlighet med
medlemsstaternas respektive konstitutionella bestämmelser. Dessutom inrättades
en ny hög representant för utrikes frågor och säkerhetspolitik, som ersatte dels
den gamla representanten, dels kommissionären med ansvar för utrikes frågor.
Unionens höga representant för utrikes frågor och säkerhetspolitik är dessutom
ordförande för rådet när det sammanträder i konstellationen för utrikes frågor.

Unionens befogenheter inom den gemensamma utrikes- och säkerhetspolitiken
omfattar alla utrikespolitiska områden och alla frågor som rör unionens
säkerhet, inklusive möjligheten till ett gemensamt försvar. Europaparlamentet
har begränsat inflytande i den gemensamma utrikes- och säkerhetspolitiken.
Istället fyller Europeiska rådet, bestående av medlemsstaternas stats- eller
regeringschefer, en mycket viktig funktion, liksom rådet, bestående av
företrädare för medlemsstaternas regeringar.

Unionens folkmängd uppgick till cirka 510 860 699 den 30 september 2016 enligt
officiell statistik. En viss befolkningsökning är väntad, främst på grund av
invandring. Trots ökad medellivslängd väntas befolkningen minska efter år 2050.
Med en befolkningstäthet på 116,2 personer per km² utgör EU en av världens
befolkningstätaste regioner. 80 procent av medborgarna lever i storstadsområden
och en tredjedel lever i städer med mer än en miljon invånare. EU har flest
världsstäder i världen. Unionen omfattar även flera befolkningstäta regioner som
inte har någon enskild stadskärna utan består av flera städer som har vuxit
samman. De största regionerna är Rhen-Ruhr-området (Köln, Dortmund och
Düsseldorf i Tyskland) med runt 10,5 miljoner invånare, Randstad (Amsterdam,
Rotterdam, Haag och Utrecht i Nederländerna) med runt 7,0 miljoner invånare,
Frankfurt-Rhen-området (Frankfurt am Main och Wiesbaden i Tyskland) med runt 5,8
miljoner invånare och Schlesien-området (Katowice och Sosnowiec i Polen) med
runt 3,5 miljoner invånare.

Europeiska unionen har 24 officiella språk: bulgariska, danska, engelska,
estniska, finska, franska, grekiska, iriska, italienska, kroatiska, lettiska,
litauiska, maltesiska, nederländska, polska, portugisiska, rumänska, slovakiska,
slovenska, spanska, svenska, tjeckiska, tyska och ungerska. Alla
lagstiftningsakter översätts till samtliga officiella språk. Europaparlamentet
är dock den enda institution som brukar översätta alla sina handlingar, och inte
enbart lagstiftningsakter, till samtliga EU-språk. Övriga institutioner använder
ett begränsat antal språk, främst engelska, franska och tyska, som interna
arbetsspråk. Under en övergångsperiod har iriskan en särställning som innebär
att inte alla handlingar måste översättas till det språket. Även maltesiskan
hade under en övergångsperiod efter Maltas anslutning till unionen en
särställning till följd av bristen på tolkar som kunde översätta till språket.

De flesta officiella EU-språken tillhör den indoeuropeiska språkfamiljen,
förutom estniska, finska och ungerska, som tillhör den uraliska språkfamiljen,
och maltesiska, som är ett semitiskt språk. De flesta officiella EU-språken
använder också det latinska alfabetet, förutom bulgariskan, som använder det
kyrilliska alfabetet, och grekiskan, som använder det grekiska alfabetet.
Turkiska och luxemburgiska är de enda två språken som är officiella i en
medlemsstat, men inte på unionsnivå. Dessutom finns en stor minoritet som talar
ryska, framför allt i Baltikum.

Kultur och utbildning utgör en stödjande befogenhet för unionen, vilket innebär
att EU endast kan stödja, samordna och komplettera medlemsstaternas åtgärder.
Kulturellt samarbete mellan medlemsstaterna blev en gemensam angelägenhet genom
fördraget om Europeiska unionen. Europas kulturhuvudstäder är ett resultat av
unionens kulturpolitik. Dessutom stöder EU flera kulturprojekt och har startat
en webbportal ägnad åt Europa och kultur, vilket är ett svar på Europeiska
rådets vilja att se kommissionen och medlemsstaterna förbättra nätverket av
kulturinformation så att alla medborgare ska ha tillgång till den europeiska
kulturen. Förespråkare av den europeiska integrationen lyfter ofta fram det
gemensamma europeiska historie- och kulturarvet, som inkluderar bland annat
antikens Grekland och Romerska riket, feodalismen under Medeltiden, renässansen,
upplysningen, 1800-talets liberalism och (ibland) negativa inslag såsom
världskrigen. De europeiska värdena antas vara grundade i denna gemensamma
historia. I Europa finns det totalt 371 världsarv, varav mer än 300 finns inom
EU. Detta motsvarar ungefär 37 procent av världens totala antal världsarv. Inom
det utbildningspolitiska området utgör utbytesprogrammet Erasmus en av de mest
konkreta åtgärderna. Varje år deltar ungefär 200 000 studenter i Erasmus.



https://sv.wikipedia.org/wiki/G%C3%B6teborg

Göteborg är Sveriges näst största tätort, efter Stockholm, och Nordens femte
största med omkring 550 000 invånare i tätorten och 1 000 000 invånare (2016) i
Storgöteborg. Samhället ligger på västkusten vid Göta älvs mynning. Staden
Göteborg anlades på initiativ av kung Gustav II Adolf och fick sina
stadsprivilegier 1621. Med anledning av sin stadsplanering, kallades Göteborg av
holländarna under många år för Nya Amsterdam. På 1800-talet industrialiserades
Göteborg till stor del av inflyttade britter och under denna tid fick Göteborg
smeknamnet "Lilla London", vilket staden kallas än idag.

Göteborgs bebyggelse har vuxit ihop med omgivande förorter och bildar enligt
Statistiska centralbyråns definition tätorten Göteborg. Tätorten ligger till
största delen i Göteborgs kommun men även centralorterna i Mölndals, Partille,
Kungälvs, Ale och Kungsbacka kommuner ingår. Göteborgs kommun är efterföljaren
till den gamla administrativa staden Göteborg och omfattar även områden utanför
tätorten. Stadens areal är 721,64 kvadratkilometer, varav 271,41
kvadratkilometer är vatten. Göteborgs geografiska centrum ligger i terrängen,
cirka 700 meter nordväst om Brunnsbotorget på Hisingen (57°44’N, 11°85’Ö).
Staden har cirka 50 000 träd och grönytan per göteborgare är 175 kvadratmeter.
Cykelbanornas sammanlagda längd är 460 kilometer.

Några av Skandinaviens större industrikoncerner som AB Volvo, SKF och andra
välkända teknikföretag som Esab och Hasselblad AB har sitt ursprung och sina
huvudkontor i Göteborg. En stor del av den svenska exporten och importen sker
via Göteborgs hamn som är Nordens största. Göteborg är residensstad för Västra
Götalands län, centralort för Göteborgs kommun och stiftsstad i Göteborgs stift.
Göteborg betecknas som en världsstad av Globalization and World Cities Research
Network, med rankingen Gamma−.

Det har bott människor i flera tusen år på den plats där Göteborg nu ligger.
Under stenåldern fanns redan en bosättning vid Göta älvs utlopp, vid nuvarande
Sandarna. Exempelvis finns det elva hällristningslokaler i Göteborg.

Från 1200-talets första hälft var den södra stranden av Göta älvs mynningsområde
svenskt, medan Halland längre söderut var danskt och Bohuslän i norr var norskt,
vilket skapade en korridor på cirka 15 kilometer ut mot havet. Via hamnar i Göta
älv hade Sverige en användbar direktkontakt med havet i väster, främst genom
Lödöse fem mil uppströms vid Ljudaåns mynning. På 1300-talet byggdes fästningen
Älvsborg vid mynningen för att befästa Sveriges anspråk.

År 1473 beslöt det svenska riksrådet att anlägga Götaholm på Säveholmen, där
Säveån mynnar i Göta älv. Platsen visade sig dock vara olämplig, så därför
ändrades läget till området vid det nuvarande Gamlestaden. Där byggdes staden
Nya Lödöse en halvmil från havet, som en mer havsnära ersättare till Lödöse.
Namnet Götaholm ersattes först efter hårda påtryckningar från Lödöses
handelsmän, som ville behålla det redan etablerade namnet. Redan 1493 omtalades
Nya Lödöse som den fjärde köpstaden i riket. En tredje kortvarig föregångare
till staden Göteborg var Älvsborgs stad.

Platsen för det nuvarande Göteborgs grundläggning, historiskt kallad "Gullbergs
ängar" efter klippan Gullberg, figurerar när Birger jarl här slog läger med sin
armé, då han år 1253 kom dit för att bland annat underhandla med konung Håkon
Håkonsson av Norge om ett gemensamt krig mot Danmark. Då Gustav Vasa i början på
1540-talet försökte få invånarna i Nylöse att flytta till Älvsborg, bad de att
istället få flytta till Gullberg.

Den 17 augusti 1572 gav kung Johan III sin byggmästare Ludvig von Hoffwen i
uppdrag att genast göra utkast till en plan ("skamplun") för en fyrkantig,
befäst stad vid Gullberg, som skulle göras ungefär så stor som Kalmar. På våren
1573 gav kungen befallning, att stadsbyggandet skulle sättas i verket, men inget
tycks ha blivit påbörjat. Detta kan ha berott på att han inte uttryckligen
förbjudit bosättningarna på Älvsborgs och Nylöse gamla stadsgrunder. Även
villkoret för den nya stadens privilegier, att den endast fick bebyggas med
stenhus, har troligen verkat avskräckande, eftersom det fanns så få svenskar som
kunde mura. Ytterligare en bidragande orsak till att uppförandet av staden inte
kom igång, var att Charles de Mornay, ståthållare på Älvsborg, ertappades som
delaktig i en sammansvärjning mot Johan III. Mornay avsattes från sitt
ståthållarskap och blev avrättad i Stockholm 1 september 1574. Därmed blev det
ingen stad med namnet "Gullberg" (eller "Gullborg"?). Däremot sägs i Gustav II
Adolfs brev till ståthållaren Nils Stienskiöld den 19 juli 1619 angående
planerna för det nya Göteborg, att staden skall "...funderas wedh Utrella på
Gullbergs äng." Alltså vid Otterhällan på Gullbergs äng, som då först ansågs
sträcka sig ända fram till berget Otterhällan.

Den första staden vid Göta älvs mynning som officiellt fick namnet Göteborg
anlades av Karl IX på Hisingen mitt emot gamla Älvsborg. Tillfälliga privilegier
utfärdades 1603 och regelrätta privilegier undertecknades 1607. Staden brändes
dock så effektivt av danskarna 1611, att man först under 1900-talet funnit
byggnadsrester. Se Karl IX:s Göteborg Den nuvarande staden Göteborg, skulle
redan från början anses vara en fortsättning på det Hisingska Göteborg. I
Privilegiebrevets (i 37 punkter, skrivet på både svenska och tyska) inledning,
heter det "At efter det Wår Herr --- Fader Carolus IX --- före satt sig att
fundera och uppbygga en Ny Stad --- den samma Götheborg kallad, --- Altså hafwe
Wi --- warit allena derpå betänkt, huru Wi --- måtte åter samma Stad å nyo
upbygga, och därstädes til en Köp-, Sjö- och Handels-Stad förfärdiga låta".

I början av 1600-talet ökade intresset från Sverige att etablera en välbefäst
stad nära Göta älvs mynning, vilket ledde till att staden Göteborg grundades år
1621 efter några års byggande på uppdrag av stadens grundare Gustav II Adolf.
Kunskap om byggteknik hämtades från Nederländerna och holländare utgjorde
majoriteten av Göteborgs befolkning, med stor erfarenhet av projektering av
sankmark. Man fick senare tvångsflytta in svenskar i staden. Se Göteborgs
befästningar och Göteborgs kanaler. Då Göteborg grundlades 1621 tillhörde staden
Älvsborgs län, och först 1680 bildades Göteborgs och Bohus län. I mitten av
1600-talet revs Älvsborgs fästning och man byggde Nya Älvsborg i hamninloppet,
som ett led i försvaret av staden.

År 1746 besökte Carl von Linné Göteborg under sin Västgötaresa, som företogs på
uppdrag av Rikets ständer, och han beskrev då sitt möte med staden:

Göteborg blomstrade från mitten av 1700-talet fram till början av 1800-talet,
bland annat tack vare Ostindiska kompaniet och det gynnsamma läget under
Napoleonkrigen. Försvarsmurarna runt staden hindrade expansion och 1807 togs
beslut under landshövding Carpelan att riva murarna. Göteborg växte som
industri- och handelsstad under slutet av 1800-talet och utvecklades under
1900-talet till en stor varvsstad.

Under den stora emigrationsperioden under senare delen av 1800-talet och början
av 1900-talet från Sverige var en av de vanligaste rutterna för att ta sig till
Amerika via Göteborg. Postgatan, dåvarande Sillgatan, var den stora
samlingsplatsen för alla emigranter som kom till Göteborg. Många fortsatte sedan
sin resa med Wilsonlinjens ångare från Göteborg till Hull. Därifrån tog de tåg
genom England till Liverpool där de kunde fortsätta resan till New York. En del
av hamnområdet heter i dag Amerikakajen men det är efter Amerikalinjen under en
senare period.

Under 1800-talets andra hälft tog textilindustrin över som viktig ekonomisk
kraft i Göteborg, för att senare övertas av verkstadsindustrin med kommande
världsföretag som exempelvis SKF och Volvo. Efter att varven hade lagts ner och
den tunga industrin kraftigt minskat har Göteborg i stället blivit allt
viktigare ur evenemangssynpunkt, som utbildningsstad och som plats för handel.
Stora utländska kedjor väljer att etablera sig i Göteborg på grund av det
gynnsamma läget och för att kostnaderna är betydligt lägre än i Mälardalen.

August Strindberg provspelade i november 1872 för den fruktade teaterdirektören
Wilhelm Åhman på Stora Teatern i Göteborg. Hans intryck av staden blev så starka
att hans alter ego Johan i romanen Tjänstekvinnans son, beskrev Göteborg på ett
koncentrerat sätt: "Mörk, korrekt, dyr, högfärdig, sluten låg den instängd
mellan sin ringmur av stenknallar och gjorde honom, den livlige uppsvensken, van
vid Stockholms leende natur, trist. Det var en kopia av huvudstaden, men en
förminskad, och Johan kände sig som överklass gentemot detta i utveckling
stående samhälle. Men han märkte dock, att här fanns något som saknades i
huvudstaden. Gick han ner till hamnen såg han en flotta som var destinerad till
utlandet nästan helt och hållen, och Stora fartyg upprätthöllo förbindelser med
kontinenten. Människorna och husen föreföllo icke så exklusivt svenska,
tidningarna voro likasom mera vakna på de stora rörelserna ute i världen. Hur
nära var det icke härifrån till Köpenhamn, Kristiania, London, Hamburg, Le
Havre! Här skulle Stockholm ha legat, här vid en vik av världshavet, under det
att nu huvudstaden låg i en krok borta i Östersjön. I sanning, här låg cellen
till ett nytt centrum, och nu förstod han, att Stockholm icke längre var Nordens
medelpunkt utan att Göteborg höll på att bli det."

Namnet Göteborg började användas för staden i början av 1600-talet. Alternativa
stavningar har bland annat varit Giötheborg 1605, Göteborgh och Gothenburg 1607
och Gamble Gotenborg 1619. I utländska sammanhang och speciellt då i engelska
språket används idag namnet Gothenburg, vilket gör Göteborg unikt och är den
enda staden i Sverige som därmed även har ett vedertaget engelskt namn. Själva
namnet kommer ursprungligen av att Göteborg var en befäst stad vid Göta älv. I
stadens privilegiebrev, första paragrafen och första meningen, står det: För det
första, skal denne Stad, heta och kallas Götheborgh,---

På 1600-talet kallade holländarna under en period Göteborg för Nya Amsterdam på
grund av stadsplaneringen. Göteborg kallas ibland fortfarande för "Lilla London"
vilket härstammar från 1800-talet då Göteborg industrialiserades med hjälp av,
bland andra, inflyttade britter som dessutom deltagit i stadens uppbyggnad från
första början.

Även uttrycket "Sveriges framsida" förknippas med Västkusten och Göteborg.
Anledningen är det geografiska läget, som medger direktförbindelser till de
internationella sjöfartslederna via hamnen. Skälet till detta var att fram till
mitten av 1960-talet arbetade styckegodssjöfarten ungefär på samma sätt. Då
containerhanteringen upptäcktes, kunde den klara av ett vanligt fartygs
veckoarbete på en och samma dag. Detta innebar att antalet anlöpshamnar skars
ner drastiskt. Därefter kunde godset lastas med lastbil och tåg från hela
Sverige till Göteborg, vilket hårdast drabbade östersjöhamnarna dit oceanbåtarna
ej längre behövde gå.

I visan "I de ökända kvarteren i det ruskiga Marseille" kallade Karl Gerhard
Göteborg för "Skandinaviens Marseille".

Göteborg är en förhållandevis ung stad, grundad på tidigt 1600-tal, och var
länge bara Sveriges tredje stad. Efter erövringen av Skåne och Blekinge ansågs
Karlskrona som rikets viktigaste sjöfartsstad. Men med Svenska Ostindiska
Companiet och annan sjöfart utanför Östersjöområdet växte staden fort under
senare delen av 1700-talet. År 1635 hade Göteborg 1 150 invånare, år 1700
10 000, år 1800 13 000 och år 1900 hade invånarantalet vuxit till 127 000. Vid
millennieskiftet år 2000 var invånarantalet 496 000.

Göteborg är sedan länge Sveriges näst största stad, endast Stockholm är större.
I december 2008 hade Göteborg 500 154 invånare, av dem är 252 537 kvinnor och
247 617 män. Av göteborgarna är 105 000 födda utomlands, och de kommer främst
från Iran, Irak och Finland. Man räknar med att staden kommer att fortsätta växa
med 4 500-5 000 personer per år. Från 2008 till 2009 ökade invånarantalet i
Storgöteborg med 11 300 personer, och beräknas passera en miljon invånare 2017.

När Gustav II Adolf valde platsen för det nya Göteborg, som han långt innan
Sverige återfick Älvsborgs fästning hade bestämt sig för att grunda, föll hans
ögon på den fuktiga, sanka strandängen mellan bergsknallarna vid Göta älvs
mynning. Han såg hur en av hans drabanter klafsade omkring i gyttjan mellan
grästuvorna, och frågade därför sina följeslagare, om där inte var alldeles för
blött. En av dessa, Johan Pedersson Schult (efter adlandet Johan Adler Salvius),
som hade studerat stadsbyggnadskonsten i Holland, lär då ha svarat: "Det tror
jag inte alls, Eders Majestät. Man kan påla, och man kan dränera. Jag föreslår,
att man avstår från att gräva någon utvidgad hamnbassäng här nere mellan bergen
och i stället lägger en bred kanal rakt in över gräset och kanske en tvärkanal,
som går ut på andra sidan det lilla berget. Det suger upp vattnet och båtarna
ligger minst lika bra. Så kan man bomma för kanalmynningarna också, nattetid och
i krig." Planen för Göteborg gjordes av Salvius, efter holländskt mönster med
snörräta gator och kanaler.

Göteborg är en stad som ända från sin tillblivelse till största delen planerats
efter uppgjorda stadsplaner. Den första upprättades 1620–1621 och var av
nederländsk modell och omfattade stadens centrum som byggdes med befästningsverk
och kanaler, se Göteborgs kanaler.

Efter Götatunnelns färdigställande 2006 har stora ytor mark frilagts på
Göteborgs Södra älvstrand. Denna mark har man ännu inte bestämt hur den ska
bebyggas, men den ska ingå i Göteborgs "nya" citykärna. Detta innebär bland
annat att Göteborg ska växa med minst 8 000 invånare årligen, och år 2020 ska
Storgöteborg omfatta 1,5 miljoner invånare. För att lyckas med detta krävs minst
15 000 nya bostäder och 40 000 nya arbetsplatser inne i centrum. För att få
plats med alla dessa bostäder krävs att citykärnan utökas med områdena
Gullbergsvass, Södra Älvstranden, Frihamnen, Ringön, Östra Kvillebäcken och
Backaplan. Detta kan dock inte bli verklighet förrän "Vision K2020" är uppfylld.
Visionen innebär att år 2020 ska hälften av alla resor i Göteborg göras med
kollektivtrafiken. För att detta ska fungera krävs bland annat en ny
älvförbindelse, att spårvagnsringleden Kringen slutförs samt att Västlänken
byggs. Andra områden utanför city som ska exploateras och renoveras är Frölunda
torg, Kärra och Gamlestaden.

Göteborg ligger vid Sveriges västkust, belägen på båda sidorna om Göta älvs
mynning i Kattegatt, varifrån bebyggelsen sprider sig längs dalarna inåt landet.
Stadens geografiska centrum är beläget i terrängen 700 meter nordväst om
Brunnsbotorget på Hisingen, 57°44'N, 11°58'Ö och dess största längd är 47
kilometer, räknat mellan kommungränsen NO Mollsjön i Vättlefjäll till Yttre
Tistlarna.

Göteborg norr och nordväst om Göta älv ligger på Hisingen, vilken är Sveriges
fjärde största ö. Större delen av Hisingen ligger i landskapet Bohuslän medan
övriga Göteborg, inklusive en mindre del av Hisingen, ligger i Västergötland.
Utanför Göteborg i Kattegatt ligger skärgården med ett stort antal småöar, där
den södra delen ingår i Göteborgs kommun medan den norra skärgården utgör Öckerö
kommun.

Göteborgs utbredning kan definieras på flera sätt; en definition anger att
större delen av Göteborgs kommun ingår i tätorten Göteborg. Tätorten enligt
SCB:s definition omfattar även centralorterna i Mölndals kommun och Partille
kommun. Inom Göteborgs kommun finns flera småorter och tätorter som inte ingår i
tätorten Göteborg, framför allt i de nordöstra delarna av kommunen och på
Hisingen.

I västra Göteborg omfattar tätorten hela området från centrala Göteborg ut till
kusten och längs hela kusten ner till Skintebo i Askim. Närmaste tätort är
Billdal några hundra meter söderut. Gränsen för tätorten i öster följer längs
Delsjöområdets naturreservat in i Partille kommun. I de nordöstra delarna av
Göteborgs kommun går tätorten upp till Bergsjön och Angered. De yttersta
områdena är Gunnilse by, Rannebergen och Lövgärdet. Närmaste tätort i öster är
Angereds kyrkby och i norr Surte.

Större delen av Hisingens befolkning bor i Göteborgs tätort. Längs Göta älv
sträcker sig tätorten upp till Ingebäck i Hisings Kärra, närmaste tätort är
Mysterna någon kilometer norrut. På centrala Hisingen går tätorten upp till Tuve
och Volvos Tuvefabrik. Närmaste tätorter är Säve tre kilometer norrut och Nolvik
två kilometer västerut. På västra Hisingen inkluderas Volvos Torslandafabrik
inklusive bilprovningsbanan och några hus runt den, strax norr om den ligger
tätorten Kvisljungeby, strax västerut börjar tätorten Torslanda som inkluderar
Lilleby.

Söderut från centrala Göteborg fortsätter tätorten ner och omfattar hela det
sammanhängande tätortsområdet runt centrala Mölndal. I söder ingår Balltorp och
Rävekärr. Närmaste tätort söderut är Kållered. I östra Mölndal sträcker sig
tätorten fram till Kikås söder om Stensjön och fram till Helenedal vid Rådasjön.
I Helenedal ligger några hus i Härryda kommun. Närmaste tätort i öster är
Mölnlycke. I församlingshänseende innebär det att nästan hela Fässbergs och
Stensjöns församlingar ingår i Göteborgs tätort, men inte Kållereds församling.

I Partille kommun ingår centralorten Partille och Sävedalen. Söder om Partille
centrum når tätorten fram till Furulund, närmaste tätort söderut är Öjersjö.
Österut når tätorten fram till Uddared och Brodalen. Närmaste tätorter österut
är Jonsered och Kåhög.

Geografin i hela området runt Göteborg domineras av stora bergåsar med
lerslätter i dalgångarna, ett så kallat sprickdalslandskap. Bergen är kala eller
med endast ett tunt jordlager. I dalarna flyter älvar och åar från det
västgötska inlandet. Sprickdalarna skapades under istiderna och löper antingen i
sydväst-nordöstlig riktning eller väst-östlig riktning. Under istiderna grusades
berggrunden till morän som utgör den huvudsakliga jordarten i Göteborgsområdet.
De äldsta jordarterna i Göteborgstrakten är cirka 100 000 år gamla, och består
av bottenliggande lokalmorän i Ellesboavlagringen på norra Hisingen.
Jordartbildningen domineras annars av så kallade randbildningar, vilka avlagrats
vid isfronten när denna varit hyggligt stationär under mer eller mindre
långvariga perioder (50-200 år).

Efter senaste istiden för omkring 12 000 år sedan, var strandlinjen - eller
Högsta kustlinjen - i Göteborgstrakten cirka 100 meter över dagens. I dalarna
avlagrades de finare fraktionerna av moränen som lera och finjord. I
dalgångarnas mynningar närmare kusten är landskapet flackare med avlagringar
från vattendragen och det tillbakadragna havet. Vid kusten är bergen lägre och
fortsätter ut i havet som skärgård. Landhöjningen i Göteborg har varit 4
millimeter per år de senaste trettio åren, alltså 12 centimeter 1980-2010.

Göteborgsmoränen syns i landskapet som en 100-600 meter bred ryggbildning. Den
sträcker sig från Fjärås norrut mot Lindome och Stretered för att sluta på östra
Hisingen. Göteborgsmoränen bildades för 12 600 till 12 800 år sedan, alltså
under cirka 200 år.

Göteborgs högsta punkt, 161,2 m ö.h., ligger i terrängen cirka 1 kilometer söder
om Holmesjön i NO och 20 kilometer från Göteborgs centrum.

Den omgivande terrängen domineras av de sju dalgångar som stöter samman i
Göteborg: Säveåns och Göta älvs dalgångar, Göteborg–Kungsbackadalen, dalen öster
om Mölndal, Lärjeåns dalgång, Slottskogen–Askimsdalen samt Kvillebäcksdalen. Det
finns i dag tolv naturreservat i Göteborgsregionen.

De skogar som finns skiljer sig mellan de högt liggande inlandet med barrskog
och det lågt liggande kustlandet med lövskog. Växtgeografiskt är inlandet en del
av ek-barrskogsregionen, en naturgeografisk beteckning är kuperat skogsland
eller boronemoral zon. Inlandet domineras av blandskog. Skansberget, även kallat
Risåsen, och Ramberget är två kända och centralt belägna berg i staden.

Stora delar av Göteborg utgörs av grönområden. Parker som är välbesökta av
göteborgarna är Hagaparken, Kungsparken och Trädgårdsföreningen. Göteborgs
botaniska trädgård eller Botaniska som parken brukar kallas ligger i stadsdelen
Änggården och invigdes i samband med jubileumsutställningen 1923. Parken är idag
en av de största botaniska trädgårdarna i världen och ytan omfattar 175 hektar.
Då ingår också delar av Änggårdsbergens naturreservat, där trädgården bland
annat har sitt arboretum som är en vetenskapligt ordnad beståndsplantering av
träd. Den egentliga trädgården är 40 hektar stor, varav ungefär halva ytan
upptas av sammanhängande planteringar.

Slottsskogen är en 137 hektar stor park och stadsdel strax sydväst om Göteborgs
centrum. Parken har fått sitt namn eftersom den anlades i en skog som under
flera hundra år hörde till Älvsborgs slott som låg ett par kilometer bort vid
Göta älv.

Göteborg har omfattande problem med luftföroreningar, med bland annat en
överdödlighet av cirka 300 personer per år. Göteborg började mäta
luftföroreningar redan 1959, såsom enklare provtagningar för sot och
svaveldioxid. De första modernare instrumenten, med kontinuerlig analys och
lagring av data togs i bruk 1975. En mobil mätvagn började användas 1980.
Göteborgsregionens luftvårdsprogram bildades 1990, med två fasta takstationer,
vid Järntorget och i Mölndal. År 2002 påbörjades mätningar i gatunivå. Dagens
mätstationer mäter kvävedioxid, partiklar, ozon, svaveldioxid, kvävemonoxid och
bensen.

Enligt EU:s luftkvalitetsdirektiv får dygnsvärdet för kvävedioxidnivåerna (NO2),
60 milligram per kubikmeter, endast överskridas sju gånger per år. I Göteborgs
kommun överskreds dessa nivåer fler än sju gånger bara i januari 2006. År 2005
överskreds även de föreskrivna halterna för partiklar PM10 på vissa platser i
Göteborgs kommun. Störst problem är det vid inversion som Göteborgsområdet är
extra känsligt för, då det går stora trafikleder nere i dalgångarna, vilket
minskar möjligheterna till luftutbyte i sidled. Luftföroreningarna blir då fast
som i en gryta med lock, vilket kan ge mycket höga föroreningshalter.

Göteborgs läge vid havet ger ett milt klimat året om. Göteborg har ett typiskt
kustklimat. Sommaren har en behaglig temperatur, vanligtvis runt 18–25 °C på
dagarna. Dagarna är långa, runt 18 timmar, och nätterna är mestadels ljusa.
Göteborg har Sveriges längsta sommar – 144 dagar – från 13 maj till 4 oktober.

Hösten innebär både klara friska dagar, och dagar med regn och blåst. Vintern är
oftast mild med temperaturer kring noll grader, men kan också bjuda på klara
soliga dagar med snö och minusgrader. Dagarna är korta, bara runt 6-7 timmar i
december och januari. Tidigt under våren blir dagarna snabbt längre och
temperaturen stiger.

Fotnoter: 1. Årsmedeltemperatur förkortas Åm. 2. Data för 1931-1960 uppmätt vid
Säve flygplats, senare data uppmätt i Centrum.

Göteborgs första industriprivilegium, ett kungligt sådant, utfärdades 20 maj
1646, och gällde uppförandet av ett vantmakeri och ett repslageri. Det var
ställt på handelsmannen Hans Mackler och majoren Adrian Anckarhielm. Här
tillverkades främst tågvirke, men även ylle och kläder. Repslageriets
"reparbana", var förlagd i sträckningen av den nuvarande Vallgatan, ungefär från
Engelska kyrkan till den dåvarande saluhallen på Gustaf Adolfs torg. Detta
räknas som den första industriella anläggningen i Göteborg. Reparbanan stod kvar
på samma plats ända in på 1790-talet.

Göteborg är känt för sina många storindustrier, och många olika branscher finns
i staden och regionen. Dock var det inte industrierna som står för Göteborgs
tillväxt i samma takt som förut, under 2007 ökade sysselsättningen som mest inom
tjänstesektorn och 3 100 nya arbetsställen registrerades i Göteborg. Det är
branscherna finansiell verksamhet och företagstjänster som ökar mest. En annan
snabbt ökande bransch är turismnäringen, som år 2007 omsatte cirka 22 miljarder
kronor, vilket var en ökning med 2 procent från föregående år, och hade 16 900
anställda.

En av de snabbast expanderade branscherna i Göteborg är den medicinska
industrin. I regionen finns över 300 företag som sysselsätter cirka 6 000
människor. Bland företagen finns AstraZeneca, Getinge, Mölnycke och Nobel
Biocare. En annan stor arbetsgivare är Sahlgrenska Universitetssjukhuset som är
norra Europas största sjukhus. SU har cirka 2 100 vårdplatser och har över
17 000 anställda. Västsverige är världsledande inom flera områden, exempelvis
hjärt-kärlsjukdomar, metabola sjukdomar och cellterapi. Den medicinska sektorn
expanderar kraftigt och Göteborg och Stockholm har tillsammans mer än 30 procent
av världens samlade stamcellslinjer.

Industrin domineras av de båda Volvo-bolagen; AB Volvo, en av världens ledande
tillverkare av lastbilar, bussar, anläggningsmaskiner, marina och industriella
drivsystem samt numera kinesägda Volvo Personvagnar (Volvo Cars) som tillverkar
personbilar sedan 1927. Huvudkontoren för båda bolagen ligger i Torslanda på
Hisingen, där även flera av bolagens fabriker finns.

SKF, Svenska kullagerfabriken grundades i Göteborg 1907 och deras huvudkontor
ligger fortfarande kvar i Gamlestaden. SKF är världens ledande leverantör av
produkter, kundanpassade lösningar och tjänster inom området lager och
tätningar. Koncernens kompetens omfattar också tekniskt stöd, underhållsservice,
tillståndsövervakning och utbildning. Företaget har 3 000 anställda i Sverige,
varav merparten i Göteborg.

Stena Line grundades av Sten A Olsson i Göteborg 1962 och firade tidiga
framgångar med linjen Göteborg-Fredrikshamn. Efterhand utökade man trafiken till
att även omfatta Kiel i Tyskland. 1982 köpte man upp Sessanlinjen i Göteborg och
Tysklandsterminalen anlades på Sessans gamla plats. Senare linjer har man
förvärvat genom företagsuppköp. Stena Line är nu verksamma i hela Europa;
Sverige, Norge, Danmark, Tyskland, Polen, Storbritannien, Irland och
Nederländerna. I Stenakoncernen ingår även andra företag, som till exempel Stena
Metall, Stena RoRo, Stena Cargo, Stena Bulk, Stena Fastigheter, HH-Ferries och
NMM. Rederiet har sin bas i Göteborg och hade 2006 en omsättning på 9,5
miljarder SEK och hade 5 700 anställda.

Det finns många stora klädföretag i Göteborgsområdet. Under 2007/2008 flyttade
Intersport och MQ sina huvudkontor till Göteborg från Jönköping respektive
Borås. Även Lindex och Kappahl har sina huvudkontor i Göteborg.

Göteborgarens medelinkomst (sammanräknad förvärvsinkomst) år 2012 var 250 900
kronor. År 2012 hade 16–19-åringar en medelinkomst på 17 800 kronor,
20–64-åringar en medelinkomst på 271 100 kronor och 65+ 230 100 kronor.

Staden Göteborg hade år 2006 en inkomst på 19 299 000 000 kronor (19,3
miljarder), varav inkomsterna från de kommunala bolagen låg på 14,7 miljarder
kronor och skatteintäkterna på 6,6 miljarder. Man gjorde ett rörelseresultat på
1,4 miljarder kronor, vilket var en försämring från 2005 då man gjorde en
"vinst" på 2,2 miljarder. Kommunens tillgångar hade ett sammanlagt värde på över
64 miljarder kronor. År 2007 gjordes ett resultat på 1,6 miljarder kronor.

Göteborgs stad bedriver verksamhet i 35 helägda kommunala bolag och är indelade
i två koncerner; GKF-koncernen (Göteborgs Kommunala Förvaltnings AB) och
Framtidenkoncernen (Förvaltnings AB Framtiden). Inom GKF finner man bland andra
bolagen Göteborg Energi AB, Göteborgs Hamn AB, Liseberg AB, Higab, Göteborgs
Gatu AB och Göteborgs Stadsteater AB. Framtidskoncernen ansvarar i huvudsak för
byggnation & förvaltning av bostäder och ägande av kommersiella lokaler. Det
finns sammanlagt 15 bolag inom koncernen.

Business Region Göteborg (BRG) är ett helägt, icke vinstinriktat dotterbolag
till Göteborgs Kommunala Förvaltnings AB, vilket i sin tur är helägt av
Göteborgs stad. BRG arbetar för ökad tillväxt och sysselsättning i
Göteborgsregionen.

I Göteborg bedrivs omfattande handel, både i de centrala delarna och i
kringliggande handelsområden. Här finns ett stort utbud av varuhus,
handelsplatser och anläggningar för shopping. Som i många andra städer
koncentreras handeln alltmer utanför stadskärnan i stora handelsområden. I
Storgöteborg är det Kållered, Bäckebol och Högsbo-Sisjön som räknas till dessa
områden. I centrala Göteborg är Nordstan det köpcentrum som toppar listan över
de tio största köpcentrumen i landet. Med en årlig omsättning på över 3,5
miljarder kronor och med över 34 miljoner besökare årligen är det en drivande
motor inom handeln i Göteborgsregionen. Dessutom är både Kungsgatan och Avenyn
stora shoppingstråk med många kaféer och butiker.

Auktionen i Göteborgs fiskhamn är Sveriges största fiskauktion och startade
1910. Till auktionen kommer såväl söt som salt fisk från hela landet. Det mesta
som säljs är rensad hel fisk men vissa fiskarter säljs orensade. Som
privatperson går det inte att handla på auktionen.

År 1970 överlämnades Fiskhamnen till Göteborgs Fiskauktionsförening från
Göteborgs stad. Fiskhamnen byggdes om i början av 1990-talet för att uppfylla
EU-krav för F-certifikat och de nya lokalerna invigdes 1993.

Sillfisket tog fart 1747, och sillen återkom därefter i stora mängder varje år.
Det berättas att sillen år 1750 vandrade in i Göta älv, och ända upp till
Hisingsbron vid Tingstad. Inledningsvis var beredskapen dålig för att fånga
sillen, man övergav ganska snart nätfiske och började skaffa sig sillvadar.
Fångsten ökade då snabbt, så att den årliga exporten, som 1755 utgjorde 442
tunnor, hade stigit till 152 000 tunnor 1764. Till Sverige avsattes samma år
62 000 tunnor. Silltillgången var så omfattande, att man tidigt behövde hitta
även andra sätt att använda den. Det var så tillverkningen av tran började,
vilket i slutet av 1770-talet fick ett stort uppsving. Även rökt sill
exporterades. Utförseln av saltad sill var som högst under början av 1790-talet
(åren 1791-95 exporterades totalt över 800 000 tunnor), men avtog fram till
1807, då den utgjorde 141 000 tunnor. Därefter avtog den närmast helt, för att
1808 uppgå till 2 200 tunnor och 1809 till 1 500, varefter det storskaliga
sillfisket upphörde.

Varje år drar staden in mer än 21 miljarder kronor till staten som direkt kommer
ifrån turister som besöker Göteborg. Festivaler som Way Out West och
Kulturkalaset beräknas årligen generera över 200 miljoner kronor i skattepengar,
Ullevikonserterna å sin sida drar in 300 miljoner.

Från och med mitten av 1990-talet har turistnäringen ökat stort i Göteborg. På
senare år har flera nya hotell byggts såsom Clarion Hotel Post och Avalon hotel
vid Kopparmärra. Andra är under bebyggelse som Hotell Riverside. År 2006 räknade
man med att det fanns 6 690 hotellrum i staden. Göteborgs, och Nordens, största
hotell är Hotel Gothia Towers med 1200 rum, varav 11 femstjärniga sviter. Själva
hotellet är 4.5-stjärnigt. Under 2012 till 2015 skedde en utbyggnad varpå
hotellet numera har 1200 rum vilket gör det till ett av Europas största hotell.
Längst upp i Gothia Towers mellersta torn, på 25:e våningen finns ett
femstjärnigt hotell vid namn Upper House.

Administrationen sköts till övervägande del av kommunerna, Västra
Götalandsregionen och länsstyrelsen i Västra Götalands län. Den största kommunen
är Göteborgs kommun, även kallad Göteborgs stad, vilket är efterföljaren av den
historiska staden Göteborg. Kommunen har vuxit för att ge plats åt
stadsbebyggelsen, och stora områden i sydväst, nordost och på Hisingen har
inkorporerats. Mölndal och Partille har dock förblivit egna kommuner. Historiskt
har det område som direkt administrerats av stadens styrelse varierat i
betydelse i förhållande till de områden som legat utanför stadens direkta
styrelse. I mitten av 1800-talet låg till exempel inte de expansiva hamnarna i
Majorna under Göteborgs styrelse men kan nog ändå anses ha varit en del av
Göteborg.

Göteborgs stad ingår i den så kallade Göteborgsregionen som är en
samarbetsorganisation för tretton kommuner i Västsverige med 890 956 invånare
(20 juni 2007). Göteborgs stad är en organisation där verksamheten bedrivs både
i förvaltnings- och bolagsform. Mycket av verksamheten är uppdelad i 10
stadsdelsnämnder (SDN) som fattar politiska beslut utifrån vilka lika många
stadsdelsförvaltningar sedan bedriver tjänstemannaarbete. Cirka 30 000 av de
totalt 45 000 personer som är anställda av Göteborgs stad arbetar i
stadsdelsförvaltningarna. Koncernen Göteborg omsätter årligen 34 miljarder
kronor. Organisationen styrs av kommunstyrelsen med sina 13 ledamöter och fem
ersättare. Kommunen har sedan 2007 en majoritet bestående av representanter från
Socialdemokraterna och Miljöpartiet. Hösten 2008 valdes Anneli Hulthén till ny
kommunstyrelseordförande efter den mångårige Göran Johansson.

Kommunstyrelsen lyder under kommunfullmäktige med 81 ledamöter som sammanträder
tio gånger om året. Dessa sammanträden är offentliga och där utses ledamöter
till stadens nämnder och bolagsstyrelser och de skriver budgeten med dess mål
och riktlinjer. Under kommunfullmäktige lyder stadsdelsnämnderna, ett trettiotal
facknämnder/förvaltningar och cirka 25 bolag. Dessa bolag, med cirka 8 000
anställda och en samlad omsättning på 29 miljarder kronor, har alla en politisk
styrelse och de två största är Göteborgs Kommunala Förvaltning AB och
Förvaltnings AB Framtiden. Andra bolag är Göteborgs spårvägar AB, Älvstranden
utveckling AB, samt det delägda regionala bolagen Renova, Gryaab och Grefab.

Göteborg har som många andra svenska städer sedan lång tid använt församlingar
som administrativ indelning. Göteborgs kommun har även använt en indelning i 83
administrativa stadsdelar för att hålla ordning på fastighetsindelningen.
Stadsdelsnämndsområdena har från tillblivelsen på 1990-talet varit den mest
betydelsefulla indelningen inom Göteborgs kommun och har börjat användas
allmänt. Stadsdelsnämndsområdena är i sin tur indelade i primärområden.
Stadsdelarna har idag ingen administrativ betydelse, men har däremot en stark
förankring i invånarnas historiska medvetande. Indelningen i stadsdelar ska inte
förväxlas med indelningen i stadsdelsnämnder.

Göteborgs kommun har sedan den 1 januari 2011 tio stadsdelsnämnder, som ansvarar
för förskola, grundskola, särskola, lokal fritidsverksamhet, lokal
biblioteksverksamhet, handikapp- och äldreomsorg, barnomsorg och individ- och
familjeomsorg inom det egna stadsdelsnämndsområdet. Några av de största
stadsdelsnämnderna är Linnéstaden-Majorna med 61 000 invånare och Centrum med
55 000 invånare.

Göteborgs kommun har sedan 1990 varit indelat i 21 (sedan 2010 20)
stadsdelsnämnder. Den 28 januari 2010 beslutade kommunen att de dåvarande
stadsdelsnämnderna skulle minskas genom sammanslagningar.

I Göteborg finns i stort en relativt ung bebyggelse. Bränder har ödelagt
Göteborgs byggnader i olika omgångar, och av stadens första byggnader finns i
dag bara Kronhuset och Residenset kvar. Efter den sista stora branden byggdes
bara stenhus inom Vallgraven, och de kvarter som uppfördes var av måttlig höjd,
vilket fortfarande avspeglar sig i Göteborgs stadskärna. En annan effekt av
dessa bränder och de lagar som omgärdat byggandet i Göteborg är de i dag så
typiska landshövdingehusen som främst finns i de västra delarna av Göteborg,
Bagaregården, Gamlestaden på Lindholmen och i Lundby på Hisingen.

Under 60 och 70-talet genomfördes ett stort rivningsprojekt och nybyggnations
projekt i Göteborg som stadens politiker kallade "Europas största
saneringsprojekt" vilket gjorde att många stadsdelar såsom t.ex. Masthugget,
Landala, Annedal och Haga helt ändrade karaktär.

Centralstationen ligger i hjärtat av Göteborg, bredvid Nordstan och
Drottningtorget. Byggnaden har byggts om ett antal gånger sedan invigningen den
4 oktober 1858. I den ursprungliga stationen, ritad av arkitekten Adolf Wilhelm
Edelsvärd, fanns en banhall som tågen stannade i. På 1920-talet byggdes den om
till en vänthall. Tidigare fanns det även ett lokstall vid stationen, detta är
numera borta och lokstationen ligger istället i Sävenäs. I samband med
ombyggnaden 2003 uppfördes Centralhuset. Dessa två tillsammans med Nils
Ericsonterminalen kallas detta Resecentrum Göteborg.

Inte långtifrån Centralen, vid Lilla Bommen ligger Skanskaskrapan eller i
folkmun kallad läppstiftet. Huset är en 22 våningar (86 meter) högt och röd- och
vitrandig skyskrapa vid Göta älv. Det officiella namnet är egentligen Lilla
Bommen. Huset ritades av Ralph Erskine och byggdes av Skanska under ledning av
Gösta Backmark. Den invigdes officiellt 1989 och innehöll då Skanskas
huvudkontor i Göteborg. Tillsammans med fartyget Barken Viking som ligger
permanent förtöjd vid kajen har Läppstiftet blivit ett kännetecken för Göteborg.

Sydväst om Lilla Bommen vid Göta älvs strand ligger Göteborgsoperan. Byggnaden
invigdes i oktober 1994. Arkitekten Jan Izikowitz inspirerades av landskapet och
beskrev sin vision som

Längst upp på Avenyn ligger Göteborgs konstmuseum och Göteborgs Konsthall bakom
den karaktäristiska skulpturen Poseidon ritad av Carl Milles. Byggnaderna
ritades av arkitekterna Arvid Bjerke och Sigfrid Ericson och uppfördes 1919-1923
inför 300-årsfirandet av staden. Under 1960- och 1990-talet har museet fått
modernare tillbyggnader. Intill Konsthallen och Konstmuseet står Göteborgs
Konserthus som är en byggnad som stod färdig 1935. I maj år 1916 hade Caroline
Wijk donerat 700 000 kronor till ett nytt konserthus i Göteborg. Donationen
gjordes till minne av hennes son Olof Olofson Wijk som gick bort 1896 i Uppsala,
vid 22 års ålder. Stadsfullmäktige beslutade den 15 juni 1916 att tacksamt
mottaga donationen, och att uppföra ett konserthuset med "enkel och flärdfri
karaktär". 1931 utlyste man en arkitekttävling och uppdraget att rita
konserthuset gick till Nils Einar Eriksson som skolats i funktionalismen men han
valde att ge konserthusets yttre en mer traditionell, nyklassicistisk, fasad för
att bättre smälta in bland de andra monumentala husen på Götaplatsen. Interiört
är huset rikt dekorerat med konstverk och mycket välbevarat och själva
konsertsalen med plats för 1 247 personer är klädd med faner av sykomorlönn som
ger ett varmt intryck.

Feskekôrka, ursprungligen Fiskhallen, är en fisk- och skaldjursmarknad vid
Rosenlundskanalen i centrala Göteborg, och är byggd på numera utfylld
befästningsmark. Feskekôrkan invigdes den 1 november 1874 och det göteborgska
namnet har den fått för sitt utseendes skull som mycket riktigt liknar en kyrka.
Byggnaden är starkt förknippad med Göteborg.

"Nya" Pedagogen är ett byggnadskomplex i vilken verksamheten vid den
utbildningsvetenskapliga fakulteten vid Göteborgs universitet huvudsakligen är
placerad. De nuvarande byggnaderna är belägna i centrala Göteborg. Från mitten
av 1970-talet till och med våren 2006 var Pedagogen placerad i Mölndal. Det
nuvarande byggnadskomplexet omfattar tre byggnader. Sociala Huset som uppfördes
under åren 1849–1855 som Allmänna och Sahlgrenska Sjukhuset i Göteborg. Tomten
låg då i utkanten av Göteborg, på de frilagda området vid Vallgraven som
tidigare upptagits av befästningsverken. Sociala Huset är byggt på det högverk
som stod i mitten av bastionen Carolus Dux vid Grönsakstorget. Gegerfeltska
villan som ritades av Göteborgs stadsarkitekt 1872–1896, Victor von Gegerfelt.
Byggnaden uppfördes 1874–1875. Det tredje huset är Gamla Latin som uppfördes
1862 på Hvitfeldtsplatsen och ritades av Hans Jacob Strömberg. Byggnaden var
Göteborgs första läroverk.

Oscar Fredriks kyrka är en kyrkobyggnad som ligger i ena änden av Värmlandsgatan
i stadsdelen Olivedal, Oscar Fredriks församling, Västergötland och tillhör
Göteborgs stift. Kyrkan är rest på det så kallade Dahlinska berget. Kyrkan
invigdes 1893 och ritades av Helgo Zetterwall. Den är ett praktexempel på
nordeuropeisk tegelgotik (nygotik). Det är en stor kyrka, som ursprungligen hade
1 685 sittplatser. Kyrkan har sedan dess restaurerats tre gånger: 1915, 1940 och
1974.

En annan karakteristisk kyrka i Göteborg är Masthuggskyrkan som med sin höga
position på Masthuggsberget syns från stora delar av Göteborg. Den ritades av
Sigfrid Ericson i nationalromantisk stil, och byggmästare var Ivar Burman. År
1910 fastställdes ritningarna till kyrkan, byggstart var 1911 och invigningen
skedde den 11 oktober 1914 av biskopen Edvard Herman Rodhe. Men redan den 2
augusti hade kyrkan fått träda i tjänst, när dess klockor, liksom stadens övriga
kyrkklockor, klämtade för den allmänna mobiliseringen.

Göteborgs rådhus är beläget vid Stora Hamnkanalen och Gustaf Adolfs torg. Det
stod klart 1672 och är ritat av Nicodemus Tessin d.ä. Huset uppfördes i
nederländskt tegel. Här satt tidigare stadsstyrelsen för Göteborg men idag finns
här delar av Göteborgs tingsrätt. Omfattande ombyggnader skedde 1814–1817, bland
annat genom att det gamla huset byggdes in i ett skal av tegel, så att murarna
skulle kunna bära en tredje våning. Fasaden mot torget fick dessutom ett mäktigt
mittparti med kolonner, balkong och breda entrétrappor. Huset ansågs med tiden
för litet och efter 27 års utredningar, utlystes 1912 en tävling där första
priset gick till professorn och arkitekten Gunnar Asplunds förslag "Andante".
Efter ytterligare diskussioner och tveksamheter, invigdes den funktionalistiska
tillbyggnaden på hösten 1936. Den kallas ibland för Asplundska tillbyggnaden och
präglas invändigt av den ljusa rådhushallen med sin glasvägg mot rådhusgården.

Sveahuset byggdes 1888–1890 av F O Peterson & Söner efter ritningar av Adolf
Emil Melander som huvudkontor åt Brand- & Lifförsäkringsbolaget Svea.
Försäkringsbolaget köpte tomten 1867 och använde den befintliga byggnaden som
kontor, men på grund av platsbrist utlystes den arkitekttävling som vanns av
Adolf Emil Melander med bidraget "Hör oss Svea". Bidraget karaktäriserades av en
staty av Moder Svea flankerad av två lejon placerad på taket ovanför
huvudentrén. Statyn av Moder Svea användes även på andra av företags byggnader
och kan bland annat ses på fastigheten Karl Johans gate 6 i Oslo. Numera huserar
hotellet Elite Plaza Hotel i huset.

Skansen Westgötha Leijon, i dagligt tal Skansen Lejonet eller äldsta benämning
Gullberg Skantz, ligger på Gullberget vid Gullbergsvass. Den är en av två gamla
försvarsskansar som uppfördes i slutet av 1600-talet av Erik Dahlbergh, den
andra är Skansen Kronan som grundlades två veckor före "Lejonet". I Erik
Dahlberghs bokverk Suecia antiqua et hodierna från 1690–1710 finns en gravyr av
Göteborg, där man ser den nyuppförda skansen i förgrunden. På denna gravyr
kallas Skansen Lejonet för Leo Gothicus. Skansen Kronan är en försvarsanläggning
på Risåsberget, Ryssåsen och tidigt även Utterberget, i stadsdelen Haga. Skansen
byggdes 1687–1689 under ledning av Olof Örnehufvud och kapten Carl Magnus
Stuart, samt efter ritningar av Erik Dahlbergh.

Åren 1639–1641 anlades en förskansning med jordvallar på platsen, Ryssåsens
skans eller Juteskrämman, och på 1650-talet tillkom också en del murverk, samt
ett batteri som lades på bergets högsta topp. Det var Johan Wärnschiöld som
några år före sin död hade hand om detta arbete. Men skansen förföll och
ersattes av den nuvarande vars grundsten lades den 9 juni 1687 sedan ritningarna
godkänts av kung Karl XI.

Älvsborg, Älvsborgs fästning eller Älvsborgs slott, var från 1300-talet till
1600-talet en betydelsefull befästningsanläggning vid Göta älvs utlopp. Fästet
låg på den södra sidan av älven, strax väster om det senare byggda Göteborg på
den plats där Klippan (som är en del av primärområdet Kungsladugård) ligger
idag. Numera är det en ruin och de ännu synliga lämningarna härrör från
renässansslottet. Alla lämningar efter den medeltida borgen är försvunna. Den
första borgen i Älvsborg, byggdes före 1366, då ett "hus" (medeltida beteckning
på borg) omnämns i den så kallade Ålholmstraktaten. Borgen, byggd i trä, var
tillsammans med dess slottslän då förlänat som pantlän av kung Håkan Magnusson.
Han löste lånet och återfick Älvsborg senast 1370. Drottning Margareta pantsatte
dock borgen ånyo år 1377. För att försvara Göteborg byggdes 1645 ett
provisoriskt batteri på en holme vid hamninloppet. Året därefter påbörjade Johan
Wärnschiöldh att formge en permanent befästning med en främre och större
oregelbunden skans och ett bakre fyrhörnigt avskiljt (detacherat) verk. Detta
började byggas 1647 men 1651 hade han utarbetat ett nytt förslag som efter
omarbetning innebar en främre bastionerad femhörning med bakomliggande hornverk,
Nya Älvsborg. Vid krigsutbrottet 1657 sattes den ofullbordade befästningen i
provisoriskt försvarsstånd. Efter krigets slut fortsattes fästningsarbetet, men
först i slutet av 1670-talet fullbordades den egentliga fästningen. 1661, då
Älvsborg raserades, erhöll befästningen namnet Nya Älvsborg. 1686 uppfördes ett
starkt torn. Under 1690-talet fick Nya Älvsborg emellertid förfalla, fram tills
1697 då de avbrutna arbetena på hornverket återupptogs. 1701 var Nya Älvsborg "i
tämlig defension".

Vid Korsvägen ligger Gothia Towers och Universeum. Intill ligger
Världskulturmuseet. Arkitekterna Cécile Brisac och Edgar Gonzalez kallade sitt
bidrag i arkitekttävlingen för Ice Cube. Detta beroende på att de minimalistiska
formerna sades efterlikna de naturliga variationerna hos en iskub.
Världskulturmuséets ingång ligger på den norra delen av byggnaden.

Strax sydost om Göteborgsoperan låg fram till 2012 ett 60 meter högt
pariserhjul, uppfört 2010. Hjulet flyttades till Liseberg, för att ersätta ett
äldre hjul.

Det finns ett 80-tal profana byggnadsminnen i Göteborgs stad – från Bäckebols
gård på östra Hisingen (1964) till Feskekôrka inom Vallgraven och Kvarteret
Furiren i Haga (2013). Ett av dessa är Ahlbergska huset, tidigare
Sjöräddningssällskapets hus, vid Skräddaregatan 1–3 på Otterhällan och
byggnadsminne sedan 1982.

Av dessa är nio statliga byggnadsminnen belägna i Göteborgs kommun. Många av
försvarsverken är värda att bevara för framtiden – exempelvis Nya Älvsborgs
fästning, Skansen Lejonet och Skansen Kronan. I Göteborgs stad ligger även
Länsresidenset med Landsstathuset, Stora Känsö, Göteborgs universitetets
huvudbyggnad och Lorensbergs villastad samt Vinga fyrplats. Flera av de statliga
byggnaderna blev minnesmärken redan den 25 januari 1935. Senare tids
byggnadsminnen är Vinga fyr (1978), Göteborgs universitet och Landstathuset
(1993) samt några av husen i Lorensbergs villastad (1994).

Staden har även 68 kyrkliga kulturminnen, som är särskilt skyddsvärda,
exempelvis: Christinae kyrka (Tyska kyrkan), Gustavi kyrka (Göteborgs domkyrka),
Masthuggskyrkan och Örgryte gamla kyrka.

I Göteborg finns ett flertal höga byggnader. Lisebergstornet är 116 meter högt
och kontorshuset Lilla Bommen i folkmun kallad Läppstiftet har länge varit
Göteborgs högsta hus med en höjd på 86 meter. Gothia Towers tredje torn East
Tower är med en höjd av 100 meter näst högst efter Lisebergstornet.

Vad gäller Göteborgs religiösa byggnader, nämns några ovan dels bland
Karakteristiska byggnader i Göteborg och dels bland Byggnadsminnen. Övriga
religiösa byggnader i Göteborg finns här (exempelvis Göteborgs idag äldsta
frikyrka Tabernaklet som invigdes 1884): Religiösa byggnader i Göteborgs kommun.

Göteborgs Handels- och Sjöfartstidning, som gavs ut mellan 1832 och 1973,
dominerade Göteborgs tidningsmarknad fram till 1930-talet men tappade efterhand
läsare till Göteborgs-Posten. Göteborgs-Posten som i folkmun brukar benämnas GP
gavs första gången ut 1858 och hade 2010 en räckvidd på 541 000 läsare vilket
gjorde Göteborgs-Posten till Västsveriges största morgontidning. GP är liberal
och har sitt kontor och redaktion vid Polhemsplatsen i centrala Göteborg.

År 1902 grundades Göteborgs-Tidningen, som 1967 bytte namn till GT och i dag är
uppköpt av Bonnierägda Expressen och i praktiken fungerar som denna tidnings
lokalupplaga. År 1998 etablerade sig den globala gratistidningen Metro i
Göteborg. 2004 lanserades annonsfria och kritiska Göteborgs Fria Tidning.

Sveriges Television, Sveriges Radio och Utbildningsradion har egna lokaler på
Norra Älvstranden i det så kallade Kanalhuset. Huset uppfördes ursprungligen för
Hasselblad. Företaget flyttade dock bara efter en kort tid, varefter lokalerna
byggdes om och anpassades för medieverksamhet. Utrymmena i Kanalhuset är mindre
än i det gamla mediehuset Synvillan i Örgryte, som byggdes på sjuttiotalet. I
Kanalhuset spelas bland annat Debatt, Uppdrag granskning, Filmkrönikan och På
spåret in. Även TV4 har lokaler i Göteborg, vid Kungstorget. Sedan
lokalnyheterna TV4Nyheterna Göteborg lades ner år 2014 har man riksreportrar
stationerade här, men har även utrustning för inspelningar som Bingolotto och
Lotta på Liseberg.

Göteborg har ett brett utbud av kultur och nöje. Här finns några av landets mest
välbesökta museer konsertscener, många teatergrupper och scener, och ett aktivt
konst- film- och musikliv. Nöjesfältet Liseberg är beläget i staden, vilket är
Nordens största nöjespark. Varje år arrangeras även ett antal stora
kulturevenemang som Bokmässan, Göteborgs Filmfestival, musikfestivalen Way Out
West, och vartannat år arrangeras dans och teaterfestivalen och Göteborgs
Internationella Konstbiennal. Kulturkalaset sker årligen i mitten av augusti, en
fest för både göteborgare och besökare, med mängder av konserter, upplevelser
och evenemang, med fri entré. Stadsbiblioteket vid Götaplatsen är Göteborgs mest
välbesökta kulturinstitution och 2008 hade biblioteket fler än 1,1 miljoner
besökare.

Göteborgs konstmuseum är Sveriges främsta museum för nordisk 1880- och
1890-talskonst. Av nordiska konstnärer finns målningar av Edvard Munch, Ernst
Josephson, Carl Larsson, Peder Severin Krøyer och Anders Zorn, men museet har
även verk av van Gogh, Monet, Rembrandt och Picasso. Större institutioner som
fokuserar på samtidskonst är Göteborgs konsthall och Röda Sten Konsthall.
Göteborg har även Sveriges enda större internationella konstbiennal som startade
2001.

I Göteborg finns ett stort antal offentliga konstverk, Poseidon och Kopparmärra
är kanske de mest omtalade. Utöver dessa klassicistiska verk finns även
modernistiska verk av internationella storheter som exempelvis Vilande figur i
två delar III av Henry Moore och De tre vingarna av Alexander Calder. Se även
Lista över offentlig konst i Göteborg.

Göteborgs universitet har Nordens största konstnärliga fakultet vilken består av
de tre institutionerna Akademin Valand (som är en sammanslagning av
Filmhögskolan, Högskolan för fotografi, Konsthögskolan Valand och Litterär
gestaltning), Högskolan för design och konsthantverk och Högskolan för scen och
musik.

Sveriges enda större design- och konsthantverksmuseum, det internationellt
erkända Röhsska museet finns i Göteborg. Museet innehåller Sveriges förnämsta
samling av ikonografiska form- och designprodukter men även en stor samling
asiatisk konst och konsthantverk. Granne med museet ligger Högskolan för design
och konsthantverk (HDK). På Vallgatan kan man besöka Konsthantverkshuset.

Ett antal författare i olika genrer har levt och verkat i Göteborg. I denna
kategori finns bland andra Viveca Lärn, Sven Schånberg och Mikael Thörnqvist.
Många författare har fötts och/eller vuxit upp i staden men senare flyttat
därifrån (ofta till Stockholm). Dessa inkluderar Siv Arb, Sun Axelsson, Marcus
Birro, Karin Boye, Anita Goldman, Annika Thor och Gunilla Wolde.

Bland romanförfattare som förlagt handlingen till Göteborg finns Åke Edwardson,
Viveca Lärn och Marianne Fredriksson. Även Helene Turstens böcker om
kriminalinspektören Irene Huss utspelas i staden.

Mässan Bok & Bibliotek, allmänt känd som Bokmässan, är Nordens största
mötesplats för bok- och biblioteksbranschen och Europas näst största i sitt
slag. Mässan arrangeras årligen i Göteborg av Bok & Bibliotek i Norden AB samt
Svenska Mässan.

I Göteborgs lagerhus vid Järntorget har sedan 1990-talet ett antal göteborgska
bokförlag och kulturtidskrifter etablerat sig. Bland annat finns där flera
kulturverkstäder. Göteborgs Litteraturhus är en samlingslokal i huset för
kulturföreningar och litterära sammankomster.

I Göteborg finns många museer att besöka. Vid korsvägen ligger
Världskulturmuseet som bortsett från Moderna museet i Malmö är Sveriges enda
statliga museum utanför Stockholm. Världskulturmuseet som i sina olika gallerier
visar växlande, tematiska utställningar som speglar begreppet världskultur.
Närmsta granne är Universeum, ett vetenskapscentrum och museum med allt från
hajar och regnskog till spännande experiment. Andra välbesökta museer i Göteborg
är Konstmuseet, Naturhistoriska museet, Röhsska Museet, Stadsmuseet, Göteborgs
Maritima Centrum, och Sjöfartsmuseet.

De första teatersällskapen kom till Göteborg mot slutet av 1600-talet och
spelade i exempelvis lador och magasin. Göteborgs första offentliga teater
Comediehuset byggdes 1779. År 1816 byggdes den första Stora Teatern på Södra
Hamngatan. År 1856 hade denna byggnad tjänat ut och man lät bygga Göteborgs Nya
Theater, som på 1880-talet bytte namn till Stora Teatern, eller Storan som den
numera kallas.

Stora Teatern används som gästspelsscen för scenkonst, där "nytt möter gammalt
och det stora formatet möter det lilla." Andra viktiga teatrar i Göteborgs
historia är exempelvis Lorensbergsteatern, Stadsteatern och Göteborgsoperan.
Kring Järntorget finns de mindre teatrarna Folkteatern, Hagateatern och
Masthuggsteatern, där fria teatergrupper håller till.

Sedan 1994 har Göteborgsoperans etablering inneburit ett uppsving för både
staden och hela regionen Västra Götaland när det gäller opera, musikal, konsert
och modern dans. Under ett år har Göteborgsoperan med sin annexscen i Skövde
cirka 250 000 besökare. Inriktningen på barn och ungdom är därvid särskilt
intressant. Egenfinansieringen är ovanligt hög - inte mindre än 27 procent.

På annandag jul 1896 skedde, i Valandhuset, den första filmförevisningen i
Göteborgs historia. 1902 öppnades Kinematografen i Göteborgs arkader vilket var
Sveriges första fasta biograf. I maj 1916 stod Hasselblad Film AB:s filmateljé
färdig, som låg högst upp på Otterhällans krön och på sin tid var en av Sveriges
största och modernaste filmateljéer. Under åren 1916-1919 spelade man in ett
trettiotal filmer, med bland andra Gösta Ekman den äldre. Stjärnregissören hette
Georg af Klercker. Göteborgs största biograf är i dag Filmstaden Bergakungen,
som öppnade i november 2006. Utöver denna finns ett tiotal biografer runt om i
staden.

Viktiga institutioner för film i Göteborg är Filmhögskolan och Göteborg Film
Festival som startade redan 1979. Festivalen har utvecklats till Nordens största
publika filmfestival. Varje år, i månadsskiftet januari-februari visas cirka 450
filmer för 200 000 besökare.

Sveriges Television och Sveriges Radio har lokalkontor i Göteborg, för
produktioner av nyhets- och andra program. Bland film- och TV-produktioner som
utspelas i Göteborg finns Hammarkullen, Simon och ekarna, Åsa-Nisse som polis
samt filmerna om Johan Falk.

Under 1960-talet fick musikgruppen The Spotnicks från Göteborg stora framgångar,
även internationellt. Andra uppmärksammade göteborgsband under denna tid var
Tages och The Shakers. År 1966 öppnade pop- och rockklubben Cue Club, vilken
fick en central roll i stadens dåtida musikliv. Under 1970-talet var Göteborg
ett starkt fäste för proggrörelsen, som först var verksam i allaktivitetshuset
Hagahuset och efter dess stängning, på Sprängkullen. Här fanns också
huvudredaktionen för tidningen Musikens makt och skivbolaget Nacksving. Särskilt
uppmärksammade band från Göteborg var Nationalteatern, Nynningen och Motvind.

Under punk- och postpunkvågen, under slutet av 1970-talet och början av
1980-talet, var föreningen Garageligan tongivande som skapade spelningar för
mindre band och arrangerade Slottsskogsfestivalen under ett flertal år. Under
indiepopen blev band som Easy och Broder Daniel nationellt kända. Senare har
band som The Soundtrack of Our Lives och Håkan Hellström som blivit något av
göteborgska ikoner.

På 2000-talet finns det många aktiva musikscener i Göteborg. Göteborgs
Konserthus är ett av den nordiska funktionalismens stora monument och berömt för
sin fina akustik. Här finns Göteborgs Symfoniker som bildades 1905 och utsågs
till Sveriges nationalorkester 1997. Orkestern ger årligen ett 90-tal konserter.
På den klassiska nattklubben Nefertiti möts den nya experimentella musikscenen
och jazzen som har haft Nefertiti som ett självklart centrum sedan 1978.
Internationellt förknippas Göteborg även med musikstilen Melodisk death metal
som växte fram i Skandinavien under 1990-talet, med viss koncentration i
Göteborg. Band som brukar nämnas i sammanhanget är exempelvis At the Gates, Dark
Tranquillity, och In Flames.

I Slottsskogen arrangeras sedan 2007 varje år musikfestivalen Way Out West som
blivit en av Sveriges största festivaler.

Liseberg är Nordens största nöjespark, belägen i vid Korsvägen i Göteborg.
Parken drivs som ett aktiebolag och är helägt av Göteborgs kommun. Den invigdes
inför Jubileumsutställningen i Göteborg 8 maj 1923. Sommarsäsongen sträcker sig
från slutet av april till mitten av oktober och Jul på Liseberg är öppet från
mitten av november fram till jul. Liseberg är Sveriges största turistmål och har
3 miljoner besökare årligen.

Göteborg har under 1990-talet satsat på att öka antalet besökare till Göteborg
genom att bli en så kallad evenemangsstad. De stora evenemangen ordnas av kommun
och näringsliv tillsammans genom samarbetesorganisationen Göteborg & Co. Några
nyligen gjorda satsningar är: Göteborg som julstad (med bland annat Jul på
Liseberg) och Göteborg som hamn för de stora kryssningsfartygen. I Svenska
Mässan anordnas många stora mässor, konvent och konferenser. Kommunen
eftersträvar även att ordna många stora idrottsevenemang. En satsning som haft
stor utdelning var när VM i friidrott anordnades 1995. I samband med detta
började man även på allvar med den stora folkliga festen Göteborgskalaset. På
egen hand har de stora årliga, internationella ungdomscuperna vuxit upp och
blivit något av ett kännemärke för Göteborg.

Sport i Göteborg har genom åren till stor del förknippats med fotboll och
allianslagen Gais, Örgryte IS och framförallt IFK Göteborg som har näst flest
SM-guld i Sverige med sina 18 stycken. Allianslagens huvudarena är sedan 2009
Gamla Ullevi med en publikkapacitet på 19 000 åskådare. På senare år har även BK
Häcken etablerats som elitförening i fotboll. Laget spelar sina hemmamatcher på
Bravida arena. Betydelsefulla lag i andra sporter är ishockeylaget Frölunda
Indians som spelar i Scandinavium och handbollslaget Redbergslid som spelar i
Lisebergshallen. Ullevi är stadens största arena och används för större
evenemang inom exempelvis fotboll, friidrott och speedway.

I Göteborg anordnas återkommande flera stora evenemang såsom Gothia Cup,
världens största fotbollsturnering för ungdomar i åldrarna 11 till 19 år. Även
inom handboll arrangerar staden en framstående turnering, i form av Partille
Cup, världens största årliga turnering i handboll. Andra evenemang som
återkommer årligen i Göteborg är Göteborg Horse Show, en internationell
hästtävling som hålls i Scandinavium och Göteborgsvarvet, en halvmaraton som
hålls varje år i maj. Inför varvet 2016 var över 64 000 löpare anmälda, vilket
gör tävlingen till världens största i sitt slag. Göteborg Basketball Festival,
Nordstadssvängen och Volvo Ocean Race är också återkommande tävlingar.

Under 1990-talet uppkom en kaféboom, med en stor tillväxt av antalet kaféer i
centrala staden och år 2006 fanns det 193 kaféer i staden. Detta har inneburit
en stor överkapacitet och medfört att Göteborg är Sveriges kafétätaste stad.
Kaféerna är främst centrerade kring Vasagatan, Haga Nygata, Linnégatan och Inom
Vallgraven.

Göteborg har gjort sig känt på den internationella restaurangscenen genom flera
stjärnkrogar. Göteborg har sju restauranger med stjärna från Guide Michelin
Rouge: Thörnströms Kök, Restaurang 28+, Sjömagasinet, Bhoga, SK Mat & Människor,
Koka och Upper House. Inte mindre än sju kockar från Göteborg har utsetts till
Årets kock de senaste tio åren. I Göteborg finns även gamla klassiska
restauranger som Valand/Lilla London, Gamle Port, El toro bravo och Trädgårn. År
2006 räknade man med att det fanns 671 restauranger i staden..

En riktig göteborgsk specialitet är ätandet av Gustav Adolfsbakelse på Gustav
Adolfsdagen den 6 november, vilket är vanligt i och omkring Göteborg.

En Halv- respektive Hel Special är en för Göteborg och Västra Sverige lokal
snabbmatsrätt som finns hos de flesta gatukök. En Halv Special är ett korvbröd
med en kokt eller grillad korv i. Ovanpå detta läggs sedan potatismos som
därefter garneras med lämpligt tillbehör, vanligen ketchup i valfri mängd eller
bostongurka, rostad lök, gurkmajonnäs, räk- eller västkustsallad. En Hel Special
innebär två korvar i korvbrödet, för övrigt samma som en Halv dito. Anrättningen
avnjuts lämpligen med en kall Pucko för att bli klassisk.

"Varm korf" för 10 öre per styck, började säljas för första gången i Göteborg
vid Kopparmärra den 10 februari 1905.

I och omkring Göteborg finns fyra broar över Göta älv. Den som förknippas mest
med staden är kanske Älvsborgsbron. Det är en 933 meter lång hängbro med 418
meters spännvidd och med sex filer som går över Göta älv i hamninloppet. Bron
byggdes på entreprenad av AB Armerad Betong och Fried. Krupp, Rheinhausen till
den sammanlagda summan av 40,5 miljoner kronor. Arbetet med bron startade på
hösten 1963 och var fullt avslutat i december 1967, efter fem månaders
försening. Det passerar cirka 65 000 bilar per dygn på bron. Även Götaälvbron
går över älven, dock längre in i hamnen öster om Lilla Bommen. Vid invigningen
1939 var bron endast fyrfilig men har senare breddats med ett körfält på vardera
sidan. Angeredsbron invigdes 1978 och går över E6, Göta älv, E45 och
Norge/Vänerbanan. Arbetsnamnet på bron var Agnesbergsbron, men då den ingår i
den stora Norrleden och är en huvudförbindelse till Angered fick den i stället
sitt nuvarande namn. Marieholmsbron är en järnvägsbro som går från Gamlestaden
över Säveån, Marieholm, Göta älv till Tingstad på Hisingen. En numera borttagen
bro är Hisingsbron som gick mellan Hisingen och Göteborgs centrum. Den invigdes
1874 och revs 1969.

Tingstadstunneln är en motorvägstunnel under Göta älv som via E6 förbinder
Hisingen med övriga Göteborg och fastlandet. Tunneln, som egentligen är två
"rör" med tre filer i varje, är placerad mellan Götaälvbron och Marieholmsbron
och går från Marieholm på fastlandssidan till Tingstad på Hisingssidan. Tunneln
innehåller även Sveriges lägst belägna motorväg, cirka 15 meter under havsytan.
Götatunneln är en vägtunnel under centrala Göteborg. Tunneln byggdes mellan 2000
och 2006 och invigdes 16–18 juni 2006, År 1995 beräknade man att den skulle stå
färdig 1999 och kosta 1,8 miljarder kronor, men notan slutade på 3,2 miljarder.
Tunneln ersätter den tidigare sträckningen av Götaleden (E45) genom centrala
Göteborg, mellan Järntorget och Lilla Bommen längs Göta älv. Sträckan är hårt
trafikerad – cirka 65 000 bilar per dygn – med vissa köer som följd, särskilt
före tunnelns öppning. Den tidigare sträckningen ovan mark har haft flera
nackdelar – vägen går "slalom" mellan husen och trafikflödet har blockerats av
flera trafikljus. Hög bullernivå och stora avgasutsläpp har varit ett annat
problem. Dessutom har leden blockerat tillgången till södra älvstranden och
upptagit attraktiv mark. Det har varit svårt för cyklister och gångtrafikanter
att korsa vägen och varje år har ett 50-tal människor skadats.

Andra tunnlar är Gnistängstunneln som ligger i västra Göteborg, Gårdstenstunneln
i Angered och Lundbytunneln på Norra Älvstranden.

Göteborg har under 20 års tid haft svårt för att få statliga pengar till viktiga
infrastrukturprojekt i Göteborgsområdet. Den 30 mars 2010 höll
infrastrukturminister Åsa Torstensson (c) en presskonferens vid Korsvägen i
Göteborg där hon presenterade regeringens beslut för infrastruktursatsningar
2010-2021. Åsa Torstensson kommenterade; "Detta är en stor satsning på
infrastrukturen i Västsverige [...] Genom ett unikt samarbete mellan staten,
regionen och kommunerna kan vi förverkliga Västlänken, Marieholmstunneln och
flera andra dyra projekt." Totalt satsar regeringen 482 miljarder kronor, varav
65 miljarder kommer att finansieras genom vägavgifter, EU-medel, kommunala
bidrag och trängselskatter, där både Stockholm och Göteborg satsar mycket
pengar. Av dessa går 217 miljarder till investeringar, varav 33 miljarder till
länen och 184 miljarder till investeringar i den nationella planen. 200
miljarder går till drift- och underhållsåtgärder, varav 136 miljarder till väg
och 64 miljarder till järnväg. Bland de projekt som nu realiseras finns det
Västsvenska paketet, där det totalt satsas 61 miljarder varav 44 miljarder från
regeringen och 17 miljarder från Göteborgs kommun, där trängselskatterna betalar
merparten. Detta ska bland annat betala Marieholmstunneln, som regeringen redan
veckan innan gett klartecken till och den stora kollektivtrafiksatsningen
Västlänken och K2020. Andra projekt som nu fått sin finansiering klar är en ny
Götaälvbro, en utbyggnad av hamnbanan på Hisingen och en ny järnvägsbro över
Göta älv. Vidare en utbyggnad av E20 till motorväg, bland annat genom Alingsås
och Alingsås-Vårgårda, fortsatt utbyggnad av E45 Göteborg-Trollhättan till
motorväg, sista etapperna i utbyggnaden av E6 i Bohuslän till motorväg, ny
tågtunnel under centrala Varberg och flera andra mindre projekt. Västra
Götalandsregionen satsar 5,8 miljarder kronor på investeringar i mindre
riksvägar, länsvägar och resecentrum för kollektivtrafiken.

I anslutning till Partihallsförbindelsen kommer Marieholmstunneln att byggas
vilket ökar kapaciteten över älven. Den 11 september 2008 träffades de fyra
allianspartiledarna Fredrik Reinfeldt, Maud Olofsson, Jan Björklund och Göran
Hägglund i Göteborg för att redogöra för kommande infrastruktursatsningar. Det
har inte funnits några konkreta planer gällande byggstart, därför kom
Göteborgspolitikerna med ett utspel om vägavgifter för att kunna påskynda
bygget. Men, efter presskonferensen visade det sig att byggstart av
Marieholmstunneln skulle ske redan 2010 efter en extra infrastruktursatsning
från regeringen på 7,6 miljarder kronor. Beräknad byggkostnad är 3,5 miljarder
SEK. Förutom Marieholmstunneln kommer även Riksväg 40 att byggas ut till
motorväg, och hamnens kommunikationer kommer att förbättras. Maud Olofsson sade
att "Göteborg har varit styvmoderligt behandlat och det är en hel del som måste
göras.".

För att utveckla kollektivtrafiken vidare, både lokalt och i regionen, har man
startat projektet K2020 vilket förordar nya utbyggnader av järnväg, busskörfält
och spårväg. Planen är att fram till 2025 nästan fördubbla kollektivtrafikens
marknadsandel mellan Göteborg och kranskommuner. För att öka kapaciteten på
stadens spårvagnsnät pågår ett utbyggnadsprojekt kallat Kringen. Det består i
att bygga nya sträckor för att förbinda nätets olika länkar så att inte alla
spårvagnar skall behöva passera de centrala delarna av stan. År 2009 återstod
endast sträckan mellan Lilla Torget och Järntorget vilken beräknas invigas
vintern 2013 samtidigt som omvandlingen av området Skeppsbron vid älven lär
pågå.[uppdatering behövs] Pengar finns reserverade.

Den 1 januari 2013 infördes trängselskatt i Göteborg. Avgiften tas ut för alla
bilar som passerar en betalstation mellan 06.00 och 18.29 under vardagar. I
praktiken avgiftsbeläggs endast privatägda bilar, då förmånsbilars och
företagsbilars skatter är avdragsgilla. Avgift tas inte ut under lördagar,
söndagar och dagar före helgdag. Inte heller under juli månad tas det ut någon
trängselavgift. Avgiften är 9, 16 eller 22 kronor. (Ursprungligen var den 8, 13
eller 18 kronor.)

Göteborg fungerar som nav i det västsvenska vägnätet. Från söder och öster
kommer E20 från Köpenhamn respektive Stockholm. Norrifrån E6 från Oslo och
vidare söderut till Malmö. E6 tillsammans med E20 utgör den viktiga motorvägen
från Oslo till Köpenhamn som går via Göteborg. Andra större vägar som går
till/genom Göteborg är E45 och Riksväg 27/40. Överlägset mest trafikerad är
Tingstadstunneln där över 120 000 bilar passerar varje dygn, detta trots att
tunneln bara är dimensionerad för 90 000 bilar. E6/E20 från Mölndal öster om
centrum, vid Liseberg, Korsvägen och i anslutning till riksväg 27/40 mot
Landvetter flygplats är även den tungt trafikerad med 80 000 bilar som passerad
dagligen. Söderleden från Askim till centrum samt Götaleden (Götatunneln)
passeras båda av ca 60 000 fordon dagligen. Andra mycket trafikerade vägsträckor
är E6 Klarebergsmotet, Riksväg 27/40 mot Kallebäck och E20 Partillemotet med 50
000 bilar dagligen.

För kollektivtrafiken i Göteborg svarar Västtrafik. Trafiken bedrivs med
spårvagn, buss, båt och tåg och utförs av olika entreprenörer. Kommunägda
Göteborgs Spårvägar AB är efter senaste upphandlingen största entreprenören och
kör merparten av bussarna, samtliga spårvagnar samt svarar för ombordpersonal på
pendeltågen till Alingsås och Kungsbacka.

Göteborg är i dag en av få städer i Sverige som har kvar sina spårvagnar. I dag
trafikeras Göteborg av 12 (numrerade 1–13, med undantag av linjenummer 12, som
används av Spårvägssällskapet Ringlinien) spårvagnslinjer. En av de senaste
linjeutbyggnaderna, kallad Kringen, invigdes delvis 2003 och utgjorde
spårutbyggnaden på Skånegatan, som går mellan Stampgatan via Ullevi och
Scandinavium till Korsvägen.

Den 15 augusti 2015 invigdes Badhuslänken från Lilla Torget, Göteborg, via Södra
Hamngatan, Stenpiren och Stora Badhusgatan, till Järntorget.

Göteborgsregionen har i dag pendeltågslinjer mot Alingsås, Kungsbacka och
Älvängen. Några av Göteborgs pendeltågsstationer är Göteborgs centralstation,
Lisebergs station samt Sävenäs, där det även finns en rangerbangård för
godstrafik.

Göteborgs kommun har utarbetat en vision, K2020, som bland annat innebär att år
2020 ska kollektivtrafiken stå för 40 procent av alla resor i Göteborg. För att
klara detta har trafiken bland annat utökats med tio procent från 2006 till
2008. Under januari till juli har 86 miljoner resor gjorts med Göteborgs
stadstrafik och nära fem miljoner med pendeltågen.

Följande tabell visar hur många som har rest med Västtrafik de senaste 10 åren
(pendeltågstrafik ej inräknad).

Göteborg försörjs främst av flygplatsen Göteborg Landvetter Airport (GOT), några
mil öster om staden, på riksväg 27/40 mot Borås. Tidigare fanns även Göteborg
City Airport (GSE) på Hisingen (före detta Säve flygfält).

Göteborg Landvetter Airport (GOT) är Sveriges näst största flygplats, belägen i
Härryda kommun utanför Göteborg. Flygplatsen är Nordens sjätte största.
Flygplatsen invigdes 3 oktober 1977. Anledningen till att flygplatsen fick
namnet Landvetter trots att den ligger i Härryda socken var att grannsocknen
Landvetters namn ansågs vara mera lättuttalat för utlänningar. 2013 hade
flygplatsen 5 004 093 passagerare. Sammanlagt gjordes det över 60 000 starter
och landningar.

Göteborg City Airport (Gothenburg City Airport) var Göteborgs andra
internationella flygplats. Den ligger 14 kilometer nordväst från centrala
Göteborg på Hisingen. Flygplatsen tillhörde tidigare F 9 Säve och hette då Säve
flygplats. Bland flygbolagen som trafikerade Säve fanns Ryanair och Wizz Air.
Antalet resenärer år 2010 var 715 000. I november 2014 stängdes flygplatsen
efter att taxibanans bärighet dömts ut. Trafiken leddes tillfälligt om till
Göteborg Landvetter Airport medan förutsättningarna för att bygga om och åter
öppna Göteborg City Airport skulle utredas. Den 13 januari 2015 meddelade ägarna
Swedavia, Volvo och Göteborgs kommun att Swedavia köper ut de övriga ägarna och
att Göteborg City Airport läggs ned. Som orsak angavs att kostnaden för att
bygga om taxibanan blir allt för stor. Trafiken som bedrevs på Göteborg City
Airport har till största delen flyttat till Göteborg Landvetter Airport.

Torslanda flygfält (också kallad gamla flygfältet eller Torslanda flygplats)
anlades 1923 och var Göteborgs flygplats fram till 1977 då den lades ner för att
ersättas av Landvetter flygplats. Den låg vid Torslanda, beläget på Hisingens
västra sida, cirka 15 km från centrala Göteborg.

Göteborgs hamn är Nordens största hamn och är en kombinerad flod- och kusthamn.
Hamnen ligger längs norra stranden av Göta älvs mynning och längs båda
stränderna av flodens lopp genom Göteborg. Totalt är hamnen cirka 22 km lång.
Den administrativa hamngränsen går i öster tvärs över Göta älv vid Lärjeåns
utlopp i Göta älv och i väster från Torslandavikens sydvästra hörn via Gula
Bockskär till Västerberget på fastlandssidan av älvmynningen.

I Göteborgs hamn är det inga större tidvatten skillnader. Mellan högsta
högvatten och lägsta lågvatten är skillnaden bara 20 cm. Vattendjupet i
farlederna varierar mellan 20,5 meter längst i väster och 6,4 meter i öster. De
vintrar då hamnen inte är isfri så bryts isen för att sjöfarten ska ha tillgång
till hamnen.

Genom hamnen fraktas främst olja, skogsprodukter och containervaror. Mycket av
godset till Göteborgs hamn går med järnvägstransport, godsvagnarna rangeras på
Sävenäs rangerbangård och förs vidare på Hamnbanan till hamnarna på Hisingen. På
Kvillepiren i Frihamnen finns anslutning för en tågfärja till Fredrikshamn.

Fram till 2006 fanns färjeförbindelser från Göteborg till Frederikshavn, Kiel,
Kristiansand och Newcastle. Men efter att DFDS Seaways - efter dålig lönsamhet -
avvecklat sina färjelinjer från Göteborg återstår nu bara två linjer med Stena
Line som enda aktör.

I Göteborg, som är etablerad som en av Sveriges största studentstäder, finns två
högskolor, Göteborgs universitet och Chalmers tekniska högskola. Chalmers har
två campus, i Johanneberg samt på Lindholmen, och utbildar doktorer,
licentiater, civilingenjörer, arkitekter, högskoleingenjörer, teknologie
kandidater och nautiker. 2001 startades IT-universitetet i Göteborg som ett
samarbete mellan Chalmers och Göteborgs universitet. År 2006 räknade man med att
det fanns cirka 61 000 studenter i staden.

År 1630 inrättades stadens trivialskola under namnet "Allmän skola till
ungdomens undervisning i bokliga konster". Från år 1634 hade den sin lokal i ett
trähus på domkyrkoplanen i hörnet av Västra Hamngatan och Kungsgatan (gavel mot
Västra Hamngatan). Denna byggnad ersattes av en ny av tegel i två plan, som
invigdes den 1 september 1663. Genom ett fundationsbrev av drottning Kristina
den 27 mars 1647 utökades denna skola till att även omfatta ett gymnasium och
gavs namnet "Götheborgs Kongl. Gymnasium". Vid den stora branden 1721 förstördes
både domkyrkan och gymnasiehuset. Båda kunde dock återuppbyggas genom att
använda de gamla murarna. Gymnasiet återställdes under medverkan av arkitekten
Johan Eberhard Carlberg, biskop Johannes Carlbergs son. Arbetet slutfördes 1727.
I flygeln åt Västra Hamngatan hade gymnasiet sina lokaler och Trivialskolan
disponerade flygeln åt Kungsgatan.

Gymnasiebyggnaden förföll efterhand, men 10 november 1826 invigdes istället en
ny två våningsbyggnad, vid hörnet Västra Hamngatan 15/Vallgatan 10. Arkitekt var
J. Hagberg och byggmästare J. L. Dymling. År 1862 flyttades gymnasieverksamheten
till Hvitfeldtsplatsen 6, "Gamla Latin". Arkitekt denna gången var H. J.
Strömberg. Skolverksamheten, som bytte namn till Latinläroverket 1882, flyttades
1919 till en nyuppförd byggnad, det nuvarande Hvitfeldtska läroverket.

Den göteborgska dialekten och slangen är en väl integrerad del av det
många[vilka?] anser vara den klassiska göteborgaren. I dag håller dock mycket av
dessa uttryck och den göteborgska intonationen på att förändras och försvinna.
Det som man i vanliga fall tänker på som den göteborgska dialekten är i dag
snarast en sociolekt.

Göteborgshumor är en form av humor som många förknippar med göteborgare.
Göteborgshumorn är en situationsvits med en dråplig kommentar, På senare år har
göteborgsvitsen medialiserats till att beskrivas och användas som en ordvits.
Till göteborgshumorn räknas också de så kallade "Göteborgarhistorierna" med Kal
å Ada i huvudrollerna. I folkmun namnges också mer eller mindre kända byggnader
eller företeelser i Göteborg med nya och oftast vitsiga namn.

Några exempel på göteborgare som anses stå för göteborgshumor är Sten-Åke
Cederhök, Lars Brandeby, Claes Malmberg, Per Andersson och komikergruppen
Galenskaparna och After Shave. Göteborgsvitsens bevarare och stora kännare är
Sture Hegerfors på Göteborgs-Posten. På sin humorsida föraktar han ordvitsarna.



https://sv.wikipedia.org/wiki/Google

Google, Inc [ˈguːgɛl] (Nasdaq: GOOG) är ett amerikanskt internetföretag grundat
4 september 1998 av Larry Page och Sergey Brin. Företaget är känt för
söktjänsten med samma namn.

Googles söktjänst är världens mest använda. Företaget tillhandahåller även andra
tjänster, till exempel Google Bilder, Google Nyheter, Google Adwords, Google
Grupper, Google Bloggsök, Gmail, Google Earth, Google Analytics och Google
översätt.

Google inledde sin verksamhet i slutet av 1990-talet. Sedan dess har antalet
användare av söktjänsten ökat i förhållande till konkurrenterna.) exempelvis
Yahoo och Bing. I oktober 2006 förvärvade Google webbplatsen Youtube för cirka
12 miljarder svenska kronor, 1,3 miljarder euro. Den 15 augusti lade Google ett
bud på Motorola Mobility (mobiltelefoner och digital-TV-mottagare) värt cirka
12,5 miljarder dollar (cirka 81 miljarder svenska kronor).

Google var inledningsvis uteslutande en söktjänst för Internet. Den startades
1998 av Larry Page och Sergey Brin. Namnet Google kommer av den matematiska
termen ”googol” som betecknar talet 10100. Söktjänsten, vilken utvecklades vid
Stanford, kallades i en tidig fas Backrub.

I Sverige har söktjänsten Google en stark ställning. Över 90 procent av
internetsökningarna sker via Google. Motsvarande andel låg i USA (2000) på
mellan 65 och 70 procent. 2003 upptog svenska Språkrådet verbet googla i sin
nyordslista och år 2013 ordet ogooglebar. Att googla innebär enligt Språkrådet
att söka på Internet specifikt med hjälp av söktjänsten Google, men det
förekommer att begreppet avser informationssökning på internet i allmänhet..

Söktjänstens logotyp hade 1996 ett grönt G, varefter bokstavens färg ändrades
till mörkblå. Söktjänstens namn skrevs ett tag med ett avslutande utropstecken:
Google!. Detta ändrades därefter till Google, utan utropstecken.

När ord indexeras, använder sig Google av algoritmen Pagerank, vilken uppkallats
efter Larry Page, en av företagets grundare. Systemet analyserar hur sidor på
internet är sammanlänkade och skapar utifrån det en hierarki. Vid en sökning
genomsöks nära nog Googles hela index.

Före Googles genombrott, dominerade andra söktjänster, till exempel WebCrawler
och Altavista, vars visning av webbsidor tog lång tid att ladda. Till stor del
bestod det presenterade innehållet av reklam. Även Google visar betalda
textannonser. Dessa är dock avskilda från sökresultaten. Annonserna utformas
utifrån regler om korrekt språk och vedertagen användning av skiljetecken.

Några av Googles funktioner var unika, exempelvis förmåga till rättstavning och
möjligheten att söka i Usenetarkivet. Sedan dess erbjuder flera söktjänster
stavningskorrigering. Kvaliteten varierar beroende på söktjänst. Däremot finns
det ingen annan sökmotor idag som klarar av att söka i Usenetarkivet. Härvidlag
är alltså Google unikt. Indexeringen av Usenetarkivet påbörjades redan 1998, då
Google ännu inte var marknadsledande.

Google är känt för att specialanpassa sin logotyp i samband med olika evenemang
och bemärkelsedagar till så kallade Google Doodle.

Don't be evil lyder Googles informella slogan som handlar om förhållningssättet
till söktjänstens användare. Man vill ge dem opartisk tillgång till information
och behandla dem med respekt, agera ärligt och hederligt. Googles företrädare,
har uttryckt att företaget på längre sikt tjänar på att göra goda saker för
världen, trots att det på kort sikt kostar pengar.

Googles högkvarter, Googleplex, har utsmyckats med bland annat piano och
lavalampor.

Google har som tradition att sprida aprilskämt såsom Google MentalPlex och
Google Lunar. I samband med att Gmail introducerades offentligt 1 april 2004,
utlovades två gigabyte utrymme för e-brev. Detta uppfattades felaktigt som ett
aprilskämt. Erbjudandet stod vid lag.

Vid Googles etablering i Kina accepterade företaget en viss grad av censur.
Spärrar och filter byggdes in för att hindra information som inte godkänts av
den kommunistiska regimen från att nå allmänheten i Kina. En sökning på ordet
tiananmen, Himmelska fridens torg, platsen för 1989 års massaker, gav olika
resultat i den kinesiska versionen av Google jämfört med exempelvis den svenska.
Google.cn var censurerad samtidigt som Googletjänster i andra länder inte var
tillgängliga från Kina. Den 22 mars 2010 valde Google att avveckla sin
verksamhet i Kina, efter tidigare påstådda attacker och intrång mot bland annat
e-postkonton tillhörande kinesiska oppositionella. Samtidigt omdirigerades
Google.cn till den icke-censurerande versionen Google.hk i Hongkong.

Även i andra länder är Google censurerad. Google anpassar sig till respektive
lands lagar genom att sålla bort sökträffar. Eftersom förnekelse av förintelsen
är förbjuden i Tyskland, tar google.de bort vissa sökträffar på sådana sidor.
Google upplyser dock om att de tagits bort och, till skillnad från i Kina, är
google.com tillgänglig.

I syfte att skydda sitt varumärke påverkade Google under 2013 framgångsrikt
svenska språkrådet att ta bort ordet "ogooglebar" (motsatsen till "googlebar"
och därmed definierat som något "som inte går att hitta på webben med Googles
sökmotor") ur rådets nyordslista. Google menade att Språkrådet skulle förtydliga
att det handlade om just deras sökmotor och inte någon annan. Ordet fick
åtminstone tillfälligt stor uppmärksamhet efter censureringsförsöket.

Googles support rankas mycket lågt och det verkar vara omöjligt till och med för
företags webbansvariga att komma i kontakt med dem.

Daniel Brandt skapade webbsidan Google Watch och har kritiserat Googles
PageRank-algoritmer. Brandt hävdade att Google diskriminerade nya webbsidor
samtidigt som det gynnade väletablerade webbsidor. Chris Beasley, som skapade
webbsidan Google Watch Watch, förnekar detta. Beasley menar att Brandt
överskattar graden av diskriminering samt att nya webbsidor kommer att rankas
lägre när PageRank baseras på en webbsidas "rykte", något som Google definierar
utifrån hur många och vilka andra sidor som länkar till webbsidan, I
sammanhanget väger länkar till webbsidan från sidor med bättre "rykte" tyngre.
Nya webbsidor har ofta färre tillänkningar jämfört med etablerade webbsidor,
eftersom de är mindre kända, inte har mycket till rykte och därför uppnår en
lägre PageRank.

Googles målsättning är att "ordna världens samlade information och göra den
tillgänglig [och användbar] för alla" och har tagit sig an uppgiften med en hel
familj söktjänster.

Google tillhandahåller flera andra tjänster och produkter utöver söktjänsterna.
Ett exempel är Google Talk som konkurrerar med ICQ. Ett annat exempel är Google
Desktop som konkurrerar med Windows inbyggda sökfunktion och gör det möjligt att
söka både i datorns filer och på internet från samma sökruta.

Google har släppt vissa program helt eller delvis som öppen källkod.
Operativsystemet Android är ett exempel, ett annat är Chromium. Dessutom har
enskilda anställda publicerat programvara med öppna licenser som en del av sitt
dagliga arbete. Google sponsrar även öppen källkod genom Google Summer of Code.

Internt används mycket programvara baserad på öppen källkod, så som GNU/Linux
och webbservern Apache. Goobuntu är ett operativsystem som används internt av
anställda på Google. Det är en specialversion av Linuxdistributionen Ubuntu som
anpassats för att integrera med Googles interna nätverk.

Google förespråkar även öppna standarder, så som de från W3C och protokollet
Jabber som används i Google Talk.



https://sv.wikipedia.org/wiki/Almedalsveckan

Almedalsveckan, tidigare kallad Politikerveckan i Almedalen, genomförs årligen i
Visby på Gotland, där företrädare för såväl de svenska politiska partierna som
allehanda intresseorganisationer och företag samlas och diskuterar politik och
samhällsfrågor. Evenemanget koordineras av Region Gotland och de olika
evenemangen organiseras och bekostas av de deltagande partierna och
organisationerna. Almedalsveckan blev kring år 2000 banbrytande även
internationellt genom sin blandning av partiledartal av samtliga partiledare i
riksdagen och ett mycket stort utbud av seminarier arrangerade av
intresseorganisationer. De senaste åren har kopior skapats i flera andra länder.
Tidigare genomfördes Almedalsveckan under den första hela veckan i juli, men
från och med år 2009 är den flyttad till vecka 27. De senaste åren har
intresseorganisationer och företag tagit alltmer plats som arrangörer av
seminarier och andra aktiviteter under veckan. Från ett demokratiskt perspektiv
är Almedalsveckan unik, genom att alla seminarier är gratis och att det absoluta
flertalet seminarier är öppna för alla.

Ursprunget till Almedalsveckan är de tal som Olof Palme under flera somrar höll
i parken Almedalen i Visby. Traditionen har sitt ursprung i ett improviserat
möte som den dåvarande utbildningsministern och partiledarpretendenten hade i
parken den 25 juli 1968 tillsammans med Krister Wickman, även han påtänkt som
partiledare. Palme talade då från ett lastbilsflak vid Kruttornet intill
Almedalen. 1991 var första gången som samtliga riksdagspartiledare fanns på
plats.

I mitten på 1980-talet var politikerveckan hotad. Den dramatiska sommaren 1986,
efter mordet på Olof Palme, var det enbart Miljöpartiet och Vpk som närvarade.
Många tyckte att politiska tal i Almedalen var alldeles för mycket förknippade
med Palmes person. Ingvar Carlsson - som tillträdde som statsminister efter
Palmes död - uppger att han under flera år efter mordet av respekt för Olof
Palme valde att tala på andra platser i Visby istället. Han började tala i
Almedalen i början av 1990-talet efter att ha blivit övertygad av Olof Palmes
änka Lisbet Palme.

År 2012 slogs ett nytt rekord med 1 476 stycken registrerade seminarier av
totalt 1 814 evenemang (ökning med 23 procent sedan året före) och 709
ackrediterade journalister. Antal arrangörer uppgick till 986 medan antalet
deltagare ökade 21 procent till 17 000.

Varje riksdagsparti har sin "egen" dag, enligt ett rullande schema, då man
fokuserar på partiet. Detta innebär att veckan utökades med en dag 2011
(söndagen i vecka 27), eftersom antalet riksdagspartier numera är åtta. Många
andra opinionsbildare är också i staden samtidigt.

Statsvetaren Maria Wendt har kritiserat Almedalsveckan för att det där mer än
någon annanstans blir tydligt hur politiken har "medialiserats" och allt oftare
anpassar sig efter mediernas villkor och verktyg. Hur den politiska
journalistiken tidigare beskrev och rapporterade den yttre verkligheten men att
politiken numera ofta istället utspelas i medierna. Hon menade att när
politikernas språk och budskap formas för att passa in i de mallar som tv och
tidningar följer, med korta och slagkraftiga formuleringar, sker det på
bekostnad av komplexitet och nyans. Hon menade att Almedalen är en plats där
bristen på reflektion blir tydlig. Hon föreslog att istället för att tilldela
dagarna de politiska partierna så skulle varje dag ägnas åt en stor, aktuell
politisk sakfråga.

Almedalsveckan, där journalister, politiker och lobbyister umgås öppet på ett
sätt som under normala omständigheter inte anses vara korrekt, har liknats vid
en liminal fas. Det är en socialantropologisk term där vanliga regler för en
kort stund upphör att gälla för att sedan återgå till det normala, likt
Brasiliens karnevaler. Det som varit tabu blir under en kort stund tillåtet.

Danmark och Norge har redan genomfört sina kopior på Almedalsveckan. I Danmark
kallas det för Folkemødet, vilket hölls första gången 2011. 2012 var det för
andra året i rad i juni på Bornholm. En egen norsk politikervecka har skett i
Eidsvoll i Norge. Telemark har också visat intresse för att skapa ett liknande
koncept. Det norska evenemang som mest kommit att likna Almedalsveckan är
Arendalsuka i Arendal. Där skulle ett möte ha skett 2011, men det blev inställt
efter händelserna på Utøya, men arrangerades för första året 2012 och har
därefter hållits 2013-2015.

2007 kom den första sydkoreanska delegation till Visby för att studera det
svenska demokratiska exemplet. Docenten i statsvetenskap vid Södertörns högskola
och bosatt i Sverige sedan 25 år, Yonhyok Choe, tror att 2013 eller 2014 kanske
den sydkoreanska ön Jeju kommer organisera en egen Almedalsvecka. Också Finland
och har visat intresse för att importera Almedalsveckan.

I Estland har Arvamusfestival tagit inspiration från Almedalsveckan och samma
gäller LAMPA-festivalen i Lettland.

Austin i Texas har besökt sammankomsten och hyresgästföreningen i Gävle har med
stöd från EU-projektet Freja startat ett demokratiprojekt för Balkan.

Många partiledare har talat i Almedalen, efter ett rullande[källa behövs] schema
sedan 2003.



https://sv.wikipedia.org/wiki/%C3%98

Ø (gemen form: ø) är en bokstav i de danska, norska och färöiska alfabeten. Det
motsvarar där den svenska, tyska, isländska, turkiska, estniska, finska och
ungerska bokstaven Ö och har ungefär samma uttalsvärde(n) som denna.
Ursprungligen rör det sig om en ligatur av tecknen o och e. Bokstaven placeras
näst sist i det dansk-norska alfabetet (på sista plats kommer Å) och sist i det
färöiska alfabetet (som inte har Å). Tecknet används även i bland annat det
tanzaniska språket hadza och det kongolesiska språket Lendu.

Mediespråkgruppen rekommenderar att Æ och Ø skrivs så i utländska namn i svensk
text. Dock bryter TT medvetet mot detta och ändrar till Ä och Ö i sina artiklar
och rapporter, eftersom en del tidningar inte har tekniskt stöd för Æ och Ø samt
för att Æ och Ø inte stöds av alla tangentbord.

I Windows med svenskt tangentbord får man gement ø genom att hålla vänster
Alt-tangent nere samtidigt som man skriver 0248 med siffertangenterna till
höger. För versalt Ø skriver man 0216. Ställer man in tangentbordet på layouten
svensk med samiska språk, får man lättare tillgång till ø genom att trycka på
AltGr + ö.

I Mac OS X med svensk tangentbord får man gement ø via tangentkombinationen
Alt+ö, och versalt Ø genom att även trycka ner Shift. Har man brittisk-engelskt
eller amerikanskt tangentbord, är tangentkombinationerna Alt+o respektive
Alt+Shift+o.

I Linux, med X Window System, och svensk tangentbordsinställning får man gement
ø med tangentkombinationen Alt Gr+ö, och versalt Ø genom att även hålla ned
shifttangenten. Med brittisk-engelskt eller amerikanskt tangentbord är
motsvarande tangentkombinationer Alt Gr+o. I modmap- och xkb-filer heter
symbolerna oslash (för ø) och Oslash (för Ø).

I ISO-8859-1 kodas 'Ø' och 'ø' med 216 respektive 248 (D8 och F8 hexadecimalt).
I Unicode har symbolerna kodpunkterna U+00D8 och U+00F8, och namnen är "Latin
capital/small letter O with stroke". I HTML kod kan man ange symbolerna med
entiteterna &Oslash; och &oslash;. ∅ (tomma mängden) har U+2205, ⌀ (diameter)
har U+2300, och Ǿ/ǿ U+01FE/U+01FF.

Inom matematiken betyder ∅ den tomma mängden. Denna symbol ska vara en cirkel
med diagonalt streck, medan den danska bokstaven brukar vara en oval med
snedstreck.

På danska förekommer Ǿ (Ø med accent), i ord som till exempel gǿr. Oftast skrivs
dock ø istället.

I populärkulturella sammanhang används ø stundtals i dekorativt syfte, i
exempelvis bandnamn.



https://sv.wikipedia.org/wiki/Joe_Labero

Lars Bengt Joe Labero, mer känd under artistnamnet Joe Labero (uttalas Joe
Labero), är en svensk illusionist. Han föddes 28 juli 1963 i Alvesta, Kronobergs
län (Småland). Laberos artistnamn är skapat utifrån hans födelsenamn –
Johansson, Lars Bengt Roland.

Vid 12 års ålder fick Lars Bengt Roland Johansson sin första trollerilåda. Han
började öva och bestämde sig att bli professionell magiker. I början kallade han
sig "Magino" och 1979 vann han som 16-åring svenska juniormästerskapen i magi
som hölls i Karlstad. Han mötte sin mentor, den svenske magikern Carlo Tornedo.
Tornedo sade att han kunde använda de två första bokstäverna i sina namn för att
skapa "Joe Labero", och det har han nu registrerat som sitt officiella namn.

År 1991 satte han, mot alla rekommendationer, upp sin första stora produktion "A
Magic Night" på Berns i Stockholm. Showen blev en stor succé och var utsåld och
framfördes 657 gånger. Under åren som följde visades showen över hela Sverige
och andra länder. Han turnerade med denna show ända fram till 1995.

År 1996 hade hans nya show "Mystique" premiär på Conrad Jupiter's Casino i
Australien, och den spelades i 16 månader. Året därpå presenterade han en annan
show som han kallade "Illusions". År 1998 tog han "Illusions" till Sverige.
Tillsammans med originalensemblen gjorde han stor succé och körde denna show
till 1999 när han gjorde om den och kallade den "Joe Labero Show" som han
framförde fram till 2002 över hela Sverige.

Efter detta skapade Labero "Castle Tour" i Sverige som var mer intim med
publiken och han använde samma tema senare på "Ship of Illusions"-turnén där han
reste med en båt runt Skandinavien. Tillsammans med pianisten Robert Wells satte
han upp "Rhapsody in Rock with Magic". Detta var en stor show som kombinerade
orkestermusik med magi. De startade 2002 och återförenades senare med samma
koncept i "Christmas Spectacular Show".

År 2004 befann sig Labero tillsammans med sin fru i Thailand under
flodvågskatastrofen.

Våren 2007 hade "Invited to Labero" med asiatiskt tema premiär. Showen har
spelats på Hamburger Börs i Stockholm, på Rondo i Göteborg och spelas 2008 i
Lisebergshallen, Göteborg, och hösten 2008 i Malmö.

Hösten 2011 deltog Labero som en av magikerna i SVT:s tv-program Helt magiskt
tillsammans med Michael Halvarson och Charlie Caper.



https://sv.wikipedia.org/wiki/Rossl%C3%A4ktet

Rossläktet (Rosa) är ett växtsläkte som i familjen rosväxter med ca 200 arter
spridda från subtropiska till kalltempererade områden.

Rosor är buskar som kan vara upprätta eller klättrande. De har vanligen taggar
eller borst och bara i undantagsfall är grenarna släta. Bladen är strödda,
vanligen parbladiga eller i sällsynta fall enkelbladiga, och vanligen med
stipler. De flesta arter är lövfällande. Blommorna är tvåkönade och sitter
ensamma eller flockar, sällan i sammansatta klasar, högblad ett till flera,
eller saknas. Foderbladen är fem, sällan fyra, helbräddade eller flikiga i olika
former. Kronbladen är 4-5, vita, gula, rosa till röda. Ståndare många i flera
serier. Frukten är ett nypon och består av flera hängande nötter inneslutna i en
skenfrukt.

Rosor har odlats i tusentals år i Persien, Egypten, Indien och Kina. Det finns
därför flera undergrupper av rosor, som dels delas in efter deras växtsätt,
ålder och geografiska härstamning, dels efter deras blomningstid. Det finns
flera olika konkurrerande och kompletterade sätt att indela rosor. Idag odlas
rosor för det mesta för dess skönhet och doft, men de har haft en stor betydelse
som läkeväxter och används som mytologiska, mystiska och religiösa symboler.
Inom de hedniska kulturerna hade rosen en stor betydelse.

Rosor i trädgårdsodling kan ofta inte tillskrivas någon särskild art och delas
numera vanligen in i grupper. Till dessa grupper förs även urvalsformer av rena
arter, samt primära hybrider.

Till de gammeldags buskrosorna hör alla rosor som uppkommit tidigare än år 1867.
Till denna typ räknas dock oftast gallicarosor, portlandrosor, jungfrurosor,
mossrosor, damascenerrosor, centifoliarosor och bourbonrosor; dessa består i sin
tur av flera sorter. Gammeldags buskrosor blommar vanligen endast en gång per år
och är vanligen låga, doftande, och något glesa. Det finns ungefär ett hundratal
icke-förädlade rosor. Dessa brukar användas i rosförädlingen genom att känsliga
sorter okuleras på dess rot, som gör dem mer härdiga. De rosor som säljs på egen
rot kallas rotäkta. Både de gammeldags buskrosorna och vildrosor som säljs i
handeln är vanligen förädlade.

Moderna buskrosor är mer förädlade och är ofta korsningar mellan gammeldags
rosor och kinarosor. Många är remonterande, vilket betyder att de blommar en
gång i juni-juli och sedan en gång till på hösten, eller ständigt blommande.
Till denna grupp räknas ibland även noisetterosor, engelska rosor (el.
Austinrosor), renaissancerosor, samt marktäckande rosor som dock inte blir så
hög som andra buskrosor men bredare.

Under senare årtionden har det blivit vanligt att odla importerade rosor från
Kina (månadsrosor el. kinarosor). Dessa klarar bara klimatet i södra Sverige,
växtzon I-II; ett fåtal växtzon IV. Från de österländska rosorna härstammar
moschatarosorna, och terosor som beroende på klimat och sort kan vara
klättrande, buskar, eller rabattrosor.

Klätterrosor skiljer sig från buskrosor genom att ha längre och vekare grenar.
Grenarna kan ibland bli flera meter beroende på sort och om den trivs. Ofta är
gränsen till buskrosor oskarp och de flesta klätterrosor fungerar bra som
buskrosor. Flertalet grupper innehåller klättrande sorter.

I England delar man in klätterrosorna i ramblers och climbers; ramblers har
vekare grenar varför de kräver stöd för att växa upprätt och blommar på
fjolårsskotten, medan climbers har ett kraftigare växtsätt och blommar på
årsskotten . I Sverige saknas dylika undergrupper av klätterrosorna, och de
delas i stället in efter blomningstid i sommarblommande, ständigt blommande och
remonterande sorter.

Rabattrosor är lägre än de andra och blir sällan högre än 100 cm. Egentligen
omfattar begreppet "rabattrosor" flera grupper, som tehybridrosor,
floribundarosor, polyantharosor m.fl. Gränserna mellan dessa är oskarp då de är
starkt förädlade. Till rabattrosorna kan man även föra miniatyrrosorna som
sällan blir högre än 50 cm, och som i södra Sverige kan drivas utomhus men som
även odlas som krukväxt.

Rosor förökas vanligen genom sticklingar, okulering eller med frön från nypon.
För äkta arter fungerar frösådd utmärkt, även om grobarheten endast är omkring
50%. Men med förädlade hybrider kan frösådd ge överraskande resultat. Anlagen i
fröna är nämligen inte desamma som rosens egna. Okulering innebär att en sort
ympas på en annan rot. För såväl sticklingsförökning som okulering gäller att
det kräver träning och kunskap för att lyckas.

De vanligaste angreppen på rosor är bladlus och rosenstrit, två små djur som
äter blad och hämmar tillväxten. Dessa, och trips, kan bekämpas genom att spruta
rosorna med såpvatten. Svartfläcksjuka, mjöldagg, rost, och barkfläcksjuka är
svampsjukdomar som botas genom att angripna delar skärs bort. Om detta inte sker
kan hela plantan snabbt insjukna, med bladavfall eller genom att delar av växten
dör. Svampsjukdomarna känns igenom genom att blad får gula fläckar (rost, men
kan vara strit om det finns djur på undersidan av bladen), gulnande blad med
bruna fläckar (svartfläcksjuka), gråvita blad (mjöldagg) eller bruna fläckar på
stammen (barkfläcksjuka). Det finns flera steklar som kan angripa rosor.
Slemmiga rosenbladsstekeln äter upp bladen, bladrullstekeln rullar ihop bladen
till puppor för sina ägg, rosenskottstekeln får nya skott att vissna. Steklar
måste liksom svampsjukdomarna behandlas genom att angripna ställen klipps bort.
Rosenvecklaren kan lätt förväxlas med bladrullstekeln, men de får bladen att
vika ihop sig i stället för att rulla ihop dem.

I södra Europa kan man se stora fält med rosor som används till att utvinna
rosenolja från, vilket används inom parfymindustrin, och rosenvatten, som
troligen är historiens äldsta ansiktsvatten.

Kanderade rosblad används till bakverk och som konfekt, och rosenblad används
till vissa brännvinskryddningar och likörer, till dekoration av maträtter, och
till doftkrus. Under medeltiden framställde munkar rosenhonung som användes både
som sötningsmedel och för att bota lungsot.

Rosenolja användes för tusentals år sedan till balsamering, och romarna smorde
sig med den för att hålla huden ung. Under medeltiden trodde man att rosenolja
kunde bota ögonsjukdomar. Under lång tid användes rosen av apotekare för dess
antiseptiska egenskaper.

I den kaldeiska staden Ur finns det första omnämnandet av rosor då den sumeriske
kungen Sargon (2684-2630 f.Kr.) sägs ha tagit med sig rosor från ett krig. I
Egypten finns Gallicarosor avbildade från 400-talet f.Kr. i en grav.

Enligt grekisk mytologi skapades rosen av Adonis kärlek till Afrodite; vid sin
död ska han ha förvandlats till en röd ros. Därför förknippas den röda rosen med
erotisk kärlek. Afrodites son Eros gav en ros till förtrolighetens gud
Harpokrates, varför den senare via Dionysoskulten, kom att uppfattas som en
symbol för tystnadsplikt. I antikens Rom firade man rosen under festen Rosalia
11 maj. Den romerska aristokratin smyckade sig ofta med rosenkransar, och
rosenblad ströddes ut på marken framför någon som ärades.

Filosofen Konfucius (551-479 f.Kr.) berättar att den kinesiske kejsaren hade 600
böcker om rosor i sitt bibliotek. I Persiens Avesta var rosen en religiös
symbol, och det finns flera bevis för att det funnits en rosenkult i mellersta
Östern, Indien och Syrien. Kännetecknande för Persiens rosor var att de fanns
gula sorter. Det är egentligen ett lån från islam att se gula rosor som den
falska kärlekens symbol: enligt vissa legender förvandlade Allah en rosenkvist
gul för att bevisa Muhammeds ena hustru Aïshas otro.

Inom kristendomen upptog man flera av dessa symboliska betydelser. I Bibeln
framgår att Jesus korsfästes med en törnekrona, varför den röda rosen förknippas
med Jesu blod. Kristendomens biktstolar pryddes ofta av fembladiga rosor, efter
den romerska traditionen att hänga en ros över dörren när de pågick ett hemligt
eller viktigt möte, varifrån uttrycket sub rosa ("under tystnadspliktens
insegel") kommer. I Italien kallas pingstdagen Domenica rosata som en kvarleva
av Rosalia. Tidigt kom även rosen att förknippas med jungfru Maria som ofta
avbildas i en rosengård eller med en ros i handen. I en av de äldsta
Mariahymnena liknas hon vid en vit ros utan törne. Trots detta har vita rosor
kommit att symbolisera död. Sarons ros anspelar på kvinnan i Höga visan:
"Grönskande är vårt läger, cedrarna är bjälkar i vårt hus, cypresserna vårt tak.
Jag är en vildros på Sarons slätt, en lilja i dalen". Den heliga Rosalia firas i
den katolska världen den 15 juli. 1478 blev rosenkransandakter sanktionerade av
påven.

Inom vissa frimurarordnar används rosen vid begravningar[källa behövs]; tre
rosor kastas ner i graven på en ordensbroder vilka symboliserar ljus, liv, och
kärlek. Varje Johannes döpares dag smyckas logen med rosor i tre
färger[källa behövs]. Andra ordnar har ros i sitt namn, till exempel
Rosencreuzarna. Inom alkemin symboliserar den röda och den vita rosen de manliga
och de kvinnliga motsatserna, urämnena som ska förenas under den alkemiska
processen.

Rosornas krig kallas inbördeskriget i England 1455-1485 mellan husen York
("Yorks vita ros") och Lancaster ("röda rosen") efter deras heraldiska vapen;
deras båda rosor ingår i Tudors vapen som symbol för ätternas förening i
äktenskap. Stiliserade rosor är vanliga inom heraldiken, och har gett upphov
till bland andra släktnamnet Tre Rosor, men även i Martin Luthers sigill ingick
en ros. Finlands vita ros är den förnämsta orden i Finland. En röd ros är även
Socialdemokratins symbol internationellt. Rosen och korset tillsammans,
rosenkorset, är tecknet för ett esoteriskt, evangeliskt kristet förbund under
renässansen, "De vises kollegium", som Rosencreutzarna flera gånger försökt
återuppliva. Den gyllene rosen var ett förtjänsttecken som påven Leo IX
instiftade 1049 till dygdiga kvinnor och senare kunde även män tilldelas den.

Den mest kända berättelsen där rosor spelar en avgörande roll är förmodligen
Törnrosa, där rosen framkommer i dess negativa aspekt som taggig och otämjbar.
Den äldsta bevarade dikten som handlar om rosor är skriven av den grekiska
diktarinnan Sappho (ca 600 f.Kr.):

Från den grekiska kulturen kommer flera dikter och legender om rosen; Anakreons
dikter, och legender om drottningen Rhodante från Korint som förvandlades till
en ros när män blev för närgångna.

Rosen är framträdande i persisk diktning. Hos persiska poeter som Hafez och Sadi
symboliserar rosen (gol) den älskade vännen. Rosen vars skönhet och väldoft
lockar till sig den älskande näktergalen (bolbol). Kärleken mellan näktergalen
och rosen är en av de mest framträdande temana i klassisk persisk litteratur.

Rosen förekommer ofta i julpsalmer genom att den symboliserar jungfru Marias
oskuld; Det är en ros utsprungen, och Maria går i rosengård. Romanen om Rosen av
Guillaume de Lorris och Jean de Meung är en av de mest berömda medeltida
dikterna där rosen symboliserar kärleken. I Dantes Divina Commedia kallas den
himmelska kärleken Rosa candida och anspelar på den röda rosen som Jesu blod.

Att rosor ofta uppkallas till ära åt någon person har William Shakespeare
spunnit vidare på i Romeo och Julia, där Julia sörjer sin och Romeos släktfejd:

Även Umberto Eco anspelar på detta i sin roman Il nome della rosa (Rosens namn).



https://sv.wikipedia.org/wiki/Lista_%C3%B6ver_Disneyfilmer

Det här är en lista över långfilmer, såväl tecknade filmer som spelfilmer, som
har producerats av Disney genom dess huvudsakliga produktionsbolag Walt Disney
Pictures (fram till 1983 Walt Disney Productions) för bio och VHS/DVD/Blu-ray.
TV-filmer är dock inte listade, och inte heller filmer som distribuerats och
släppts av Walt Disney Pictures, men producerats av andra filmbolag. Ett
undantag är de Pixar-producerade filmerna, då Pixar i dag är uppköpt av Disney.

Från Walt Disney Productions första långfilm 1937 fram till sin död stod Walt
Disney själv som producent för samtliga filmer som bolaget producerade. Sedan
hans bortgång har producenterna varierat.

Vid 1970-talets slut började Disney producera även tyngre filmer, riktade mot en
äldre publik än tidigare. Detta ledde till viss kritik, och en omstrukturering
av koncernens filmproduktion inleddes. Resultatet blev att den filmproducerande
avdelningen inom Walt Disney Productions kom att splittas i två nystartade
bolag: 1983 bildades Walt Disney Pictures som ett dotterbolag inom
Disney-koncernen och hit kom produktionen av de mer traditionella Disneyfilmerna
att läggas. Året därpå bildade Disney sitt andra filmbolag, Touchstone Pictures,
dit produktionen av bolagets tyngre filmer flyttades. Denna uppdelning av
filmproduktionen är den huvudsakliga förklaringen till att antalet
"Disneyfilmer" föll under 1980-talet. Touchstones produktioner – däribland Vem
satte dit Roger Rabbit? – har aldrig lanserats som Disneyfilmer och finns därför
inte medtagna i denna lista; se i stället Lista över filmer från Touchstone
Pictures.

Disneys äldsta och mest påkostade animationsstudio går i dag under namnet Walt
Disney Feature Animation, och de filmer som skapats av den marknadsförs i regel
som "Disneyklassiker". Som studions namn antyder producerar den långfilmer. Walt
Disney Feature Animation har också svarat för animationen i de "spelfilmer med
tecknade inslag" som finns listade nedan. Notera att även några av de äldsta
"klassikerna" blandar tecknade sekvenser med inslag av riktiga skådespelare.

Filmerna Dinosaurier och Nalle Puhs film - Nya äventyr i Sjumilaskogen har inte
marknadsförts som "Disneyklassiker" i Sverige trots att de är producerade av
Walt Disney Feature Animation. Filmen Vilddjuren å andra sidan producerades av
C.O.R.E. Feature Animation, men marknadsfördes ändå som "Disneyklassiker" i
Sverige.

I samband med att den första datoranimerade klassikern, Lilla kycklingen, kom ut
2005 meddelade Disney att Walt Disney Feature Animation kommer att helt övergå
till datoranimation och upphöra med traditionellt animerade (tecknade) filmer.
Detta beslut möttes av hård kritik, såväl internt som från allmänheten.
Prinsessan och grodan (2009) har sen dess skapats med traditionell animation.

Sedan 1990 har Walt Disney Pictures producerat en mängd mindre påkostade
tecknade filmer, producerade av en underavdelning till Walt Disney Feature
Animation: Disneytoon Studios (fram till 2003 en del av Walt Disney Television),
som även svarar för produktionen av Disney tecknade TV-serier. Det rör sig
huvudsakligen om uppföljare till klassikerna, filmversioner av TV-serierna, och,
på senare år, filmer med Musse Pigg i huvudrollen. Vanligtvis släpps dessa
filmer direkt på VHS/DVD, men en handfull, markerade med * i listan, har fått
biopremiär. Filmer markerade med * är datoranimerade.

Under mitten av 1990-talet inledde Disney ett samarbete med Pixar Animation
Studios som resulterade i ett flertal datoranimerade filmer producerade av Pixar
men släppta av Disney. I dag är Pixar uppköpt av Disney och underställt Walt
Disney Pictures som en egen enhet. Sedan 2011 räknas Pixars långfilmer som
Disney Pixar-klassiker och man har gått tillbaka och numrerat samtliga filmer.

Hittills har Disney, förutom traditionellt animerade och datoranimerade filmer,
även producerat ett par filmer med stop motion-animation. The Nightmare Before
Christmas släpptes ursprungligen av Touchstone Pictures, men släpptes igen av
Walt Disney Pictures 2008.

Disneys första försök med spelfilmer innehöll även tecknade inslag. Den
kombinationen har Disney gett sig på även under senare år. Notera att samtliga
figurer i Dinosaurier är datoranimerade, men att alla miljöer är verkliga.



https://sv.wikipedia.org/wiki/Cristiano_Ronaldo

Cristiano Ronaldo dos Santos Aveiro (portugisiskt uttal: [kɾɨʃˈtiɐnu ʁuˈnaɫdu]),
född den 5 februari 1985 i Funchal på Madeira, är en portugisisk fotbollsspelare
som spelar som yttermittfältare/anfallare för den spanska klubben Real Madrid.
2008 blev han utsedd både till Europas och världens bästa fotbollsspelare och
fick ta emot utmärkelserna Ballon d'Or samt FIFA World Player of the Year Award.
Året innan hade han belönats med Guldskon efter att ha gjort 42 mål på 49
matcher i Manchester United, där han vann tre Premier League-titlar (2007, 2008
och 2009) samt en Champions League-titel (2008). Ronaldo är sedan den 20 maj
2008 lagkapten i det portugisiska landslaget. Han var med i den trupp som tog
silver vid EM 2004.

När Ronaldo i juni 2009 lämnade Manchester United och skrev på för Real Madrid
blev övergångssumman den hittills högsta som någonsin betalats för en
fotbollsspelare – 80 miljoner pund (ca en miljard kronor) - senare endast
överträffad av Manchester United FC köp av Paul Pogba. Ronaldo gjorde sin debut
för klubben den 29 augusti mot Deportivo La Coruña. Den 15 maj 2011 blev Ronaldo
med 52 mål den bäste målgöraren någonsin i Real Madrids historia. Den 21 maj
slog han rekordet på antal gjorda mål under en säsong i La Liga med 39 mål. Han
avslutade säsongen med 48 mål och blev tvåa i skytteligan efter Lionel Messi som
gjorde 43.[källa behövs]

Ronaldos favoritlag som liten var SL Benfica. Som åttaåring började han spela
för amatörlaget CF Andorinha från Funchal. År 1995 köptes han av det större
laget CD Nacional, från samma stad. Ronaldos karriär fortsatte sedan i
storklubben Sporting Lissabon, i vilken han spelade när han debuterade i den
portugisiska ligan år 2002 vid sjutton års ålder.

Ronaldo tillhörde från början Sportings ungdomsakademi. Han är den ende spelaren
någonsin som spelat för Sportings U16, U17, U18, B-lag och A-lag på en säsong.
Han gjorde två mål mot Moreirense FC i sin debutmatch för Sporting, och var
samtidigt aktuell för Portugals U17-landslag.

Ronaldo upptäcktes först av Liverpool FC:s dåvarande manager Gérard Houllier.
Ronaldo var då bara sexton år gammal, varför Liverpool slutligen beslöt sig för
att inte värva honom, eftersom han var för ung och behövde utvecklas ytterligare
som spelare. Sommaren 2003, när Sporting besegrade Manchester United på Estádio
José Alvalade i Lissabon, blev Uniteds spelare så imponerade av Ronaldo att de
uppmanade Sir Alex Ferguson att värva honom.

Ronaldo blev Manchester Uniteds första portugisiska spelare någonsin när han kom
till klubben den 12 augusti 2003 för 12,24 miljoner pund. Han önskade få nummer
28 på ryggen (samma tröjnummer som han haft i Sporting), eftersom han inte ville
ha press på sig att leva upp till förväntningarna anknutna till tröjnummer 7,
vilket tidigare burits av legender som George Best, Bryan Robson, Eric Cantona
och David Beckham. Ferguson insisterade dock att han skulle bära nummer 7.

Ronaldo gjorde sin debut för United då han hoppade in efter 60 spelade minuter i
en hemmavinst mot Bolton Wanderers och gjorde Uniteds tusende Premier League-mål
den 29 oktober 2005 i en 4–1-förlust mot Middlesbrough. Den 10 april 2007 gjorde
han sina två första Champions League-mål i kvartsfinalmatchen mot AS Roma där
Manchester United vann med 7–1. Han gjorde sammanlagt 10 mål i samtliga
turneringar och blev framröstad till FIFPro Special Young Player of the Year
både år 2005 och 2006 av Uniteds fans. Han gjorde sitt femtionde mål i karriären
för Manchester United (totalt 23 under säsongen 2006/2007) mot rivalerna
Manchester City FC, då United vann sin första Premier League-titel på fyra år.
Ronaldo belönades under året med 14 individuella priser och utmärkelser. Det
främsta av dessa var att han blev framröstad till ligans bästa spelare, vilket
han återigen utsågs till säsongen 2007/2008.

Trots att rykten cirkulerade i mars 2007 att Real Madrid var villiga att betala
omkring 80 miljoner euro (54 miljoner pund) för Ronaldo, valde han att stanna i
United och skrev den 13 april 2007 på ett nytt femårskontrakt med klubben som
innebar 120 000 pund i veckan och gjorde honom till den högst betalade spelaren
i lagets historia.

Säsongen 2007/2008 började för Ronaldo med ett rött kort efter en skallning på
Portsmouth FC:s Richard Hughes under Uniteds andra match för säsongen. Han
bestraffades med tre matchers avstängning. Ronaldo gjorde sedan det enda målet i
en bortamatch mot Sporting Lissabon i Champions League och sköt även vinstmålet
i returmötet i Manchester, vilket gjorde att United låg etta i gruppen. Efter
sina framgångar med både klubb och landslag under året 2007 blev han nominerad
till Le ballon d'or där han kom på andra plats i omröstningen med 277 poäng.
Vinnaren blev Kaká på 444 poäng. När FIFA utsåg världens bästa fotbollsspelare
år 2007 var Ronaldo återigen en av de tre spelare som blev nominerade. Där
slutade han trea - Kaká vann även denna utmärkelse.

Ronaldo gjorde sitt första hattrick för Manchester United i en 6–0-vinst mot
Newcastle United på Old Trafford den 12 januari 2008, vilket ledde till att
United klättrade upp till toppen av ligatabellen. I Champions League-finalen
2007/2008 den 21 maj 2008 mot ligarivalerna Chelsea gjorde Ronaldo matchens
första mål efter 26 minuter. Chelsea kvitterade dock i den 45:e minuten och
matchen slutade 1–1 efter övertid och tvingades att avgöras på straffar där
Ronaldo missade sin straff, vilket satte Chelsea i överläge, men John Terry
halkade och missade även han, och Manchester United vann straffläggningen med
6–5. Ronaldo gjorde totalt 42 mål under säsongen 2007/2008, 31 av dem i Premier
League, åtta i Champions League och tre i FA-cupen. För sitt ihärdiga målgörande
belönades han både med Le ballon d'or och guldskon och blev då den första
yttermittfältaren som vunnit priset.

Efter säsongen 2007/2008 sades det att Ronaldo skulle vara på väg till den
spanska klubben Real Madrid, men den 6 augusti satte Ronaldo själv stopp för den
affären, när han berättade att han trivdes bra i Manchester United och ville
stanna och vinna fler titlar med laget.

I juni 2009 stod det klart att Manchester United hade accepterat ett rekordbud
från Real Madrid på 80 miljoner pund (ca 1 miljard kronor) för Cristiano
Ronaldo. Den 26 juni 2009 bekräftade Real Madrid att Ronaldo hade skrivit på ett
sex år långt kontrakt som skulle börja gälla den 1 juli. Övergångssumman blev
den högsta som dittills betalats för en fotbollsspelare. Ronaldo valde
tröjnummer 9 då nummer 7, som han bar i Manchester United, bars av Real Madrids
lagkapten Raúl och nummer 17, som Ronaldo hade i det portugisiska landslaget,
bars av Ruud van Nistelrooy. Enligt obekräftade uppgifter skulle Ronaldo tjäna
cirka 2,7 miljoner i veckan i den spanska klubben med en 25-procentig löneökning
varje säsong.

Klockan 21.00 svensk tid den 6 juli hälsades Ronaldo välkommen på Santiago
Bernabéu-stadion i Madrid av närmare 80 000 åskådare. Ronaldo berättade att han
var glad för flytten och förklarade för fansen och TV-tittarna att det hade
varit en dröm sedan barnsben att spela för Real Madrid. Under de två första
timmarna efter presentationen såldes 15 Ronaldo–tröjor i minuten, till ett
sammanlagt värde av cirka 1,70 miljoner kronor (då en matchtröja kostar runt 940
kronor).

Den 28 juli 2009 gjorde Ronaldo sitt första mål för Real Madrid på straff i en
träningsmatch mot ecuadorianska LDU Quito som Real Madrid vann med 4-2 i
försäsongsturneringen Peace Cup. Den 29 augusti 2009 spelade Ronaldo sin första
La Liga-match och gjorde mål på straff mot Deportivo La Coruña när Real Madrid
vann med 3-2. Han gjorde även mål i sin andra ligamatch, mot Espanyol, efter att
ha kommit in som avbytare för Karim Benzema i den 66:e minuten. I Real Madrids
gruppspelsmatch i Champions League mot FC Zürich på bortaplan den 15 september
gjorde Ronaldo två mål på frisparkar. Real Madrid vann matchen med 5-2 efter att
Raúl, Higuaín och Guti även gjort mål. När Real Madrid besegrade Xerez med 5-0
den 20 september stod Ronaldo återigen för två mål, varav det första kom redan
efter 45 sekunder. Det blev även mål för Ronaldo i ligamatchen mot Villarreal
den 23 september. Hans svit att göra mål i alla ligamatcher bröts i matchen mot
Tenerife den 26 september. I en ligamatch mot Mallorca den 5 maj 2010 gjorde
Ronaldo sitt första hattrick i Real Madrid. När Raul lämnade Real Madrid
sommaren 2010 var det Ronaldo som fick ta över tröjnummer 7.

Ronaldo gjorde 4 mål mot Racing Santander den 23 oktober 2010, när Real Madrid
vann med 6-1.

Än så länge har Ronaldo spelat alla minuter i ligan för Real Madrid säsongen
2010/2011 och det var 26 mars 2011. Den 16 april 2011 gjorde Ronaldo sitt första
mål på straff mot Barcelona i en match i ligan. Matchen slutade 1–1 mellan
rivalerna, och det bröt Real Madrids svit mot Barcelona. Den 20 april 2011
gjorde Ronaldo matchens enda mål mot Barcelona i finalen av spanska cupen, i och
med det vann Real Madrid spanska cupen efter 18 år. Säsongen 2010/2011 gjorde
Ronaldo 40 mål av Reals 102 mål i La Liga, och han gjorde totalt 53 mål under
hela säsongen, men det räckte inte för att komma före Lionel Messi som hade
gjort 43 mål i ligan och totalt 56 mål under hela säsongen.[källa behövs]

Ronaldo debuterade för det portugisiska landslaget i augusti 2003, i en
1–0-vinst mot Kazakstan. Sitt stora internationella genombrott fick han i EM
2004 på hemmaplan, där han stod för två mål och två assist sammanlagt, ett mål
mot Grekland (som vann turneringen) i gruppspelet och ett mål i semifinalen mot
Nederländerna. Han blev även uttagen till "team of the tournament" (turneringens
bästa lag). Samma år representerade han även Portugal i Sommar-OS 2004.

Ronaldo gjorde näst flest mål (7) i kvalet till VM 2006 i Tyskland, och gjorde
sitt första VM-mål mot Iran på en straff.

Under en kvartsfinalmatch mot England den 1 juli 2006 blev Wayne Rooney,
Ronaldos lagkamrat i Manchester United, utvisad för att ha stampat försvararen
Ricardo Carvalho på foten. Engelsk media spekulerade i att Ronaldo hade påverkat
domaren Horacio Elizondos beslut genom att klaga aggressivt, varefter han sågs
blinka till den portugisiska bänken efter Rooneys utvisning. Efter matchen
försäkrade Ronaldo att Rooney var en vän och att han inte hade pressat Elizondo
att utvisa Rooney. Den 4 juli klargjorde Elizondo att det röda kortet berodde på
Rooneys stampning och inte på Ronaldos synpunkter på det.

Den arga reaktionen från engelsk press gjorde att Ronaldo funderade på att lämna
United. Han berättade till det spanska sportmagasinet Marca att han önskade
flytta till Real Madrid. Som svar på spekulationen skickade sir Alex Ferguson
den assisterande portugisiske tränaren Carlos Queiroz att prata med Ronaldo i
hopp om att han skulle ändra sig. Ronaldo valde slutligen att stanna i United
och skrev på ett nytt femårigt kontrakt i april 2007.

Dagen efter sin tjugoandra födelsedag var Ronaldo lagkapten för Portugal för
första gången, i en vänskapsmatch mot Brasilien den 6 februari 2007.

Ronaldo gjorde åtta mål i kvalet till EM 2008, men lyckades bara göra ett mål i
turneringen fram till Portugal slogs ut i kvartsfinalen. Portugal slogs ut av
Tyskland som slutade tvåa i turneringen. Cristiano Ronaldo och Portugal fick
kritik efter sina insatser i EM.

Ronaldo var med i VM 2010 för Portugal. Han gjorde bara ett mål under
turneringen. Det var mot Nordkorea då Portugal vann med 7-0 - den största
vinsten under turneringen. Portugal tog sig till åttondelsfinal och fick där
möta Spanien, men förlorade med 0-1 efter mål av David Villa.

Cristiano Ronaldo är en dribblingskicklig spelare. Han är vidare mycket snabb,
skjuter bra, bra huvudspelare och en mycket skicklig frisparks och straffskytt.
Med tanke på att Ronaldo inte spelar som centerforward är han extremt målfarlig,
vilket till exempel visades genom att han säsongen 2010/2011 blev den andra
spelaren efter Lionel Messi att slå Hugo Sanchez och Telmo Zarras rekordnotering
på 38 ligamål i La Liga under en säsong.[källa behövs] Under säsongen 2011/2012
hade Ronaldo fram till 22 mars gjort 33 mål.. Ronaldo avslutade ligasäsongen med
46 mål, en makalös siffra men som ändå inte räckte till skytteligaseger då
Lionel Messi gjorde 50 mål. Real Madrid vann ändå ligan.

I december 2013 medverkade Ronaldo vid premiärvisningen av museet Museu CR7, som
skapats till hans ära i hemstaden Funchal på Madeira.

Museet invigdes av regionen Madeiras president Alberto João Jardim. De utställda
föremålen är pokaler, medaljer, minnessaker och ett stort antal foton samt en
avbild i vax i naturlig storlek.

Cristiano Ronaldos föräldrar är Maria Dolores dos Santos Aveiro och José Dinis
Aveiro. Fadern dog när Ronaldo var 19 år. Han har en äldre bror, Hugo, och två
äldre systrar, Elma och Liliana Cátia.

I juli 2010 meddelade Ronaldo att han hade fått en son. Moderns identitet hölls
dock hemlig och han har meddelat att han ensam har vårdnad om barnet.



https://sv.wikipedia.org/wiki/Belgien

Belgien, formellt Konungariket Belgien (nederländska: Koninkrijk België,
franska: Royaume de Belgique, tyska: Königreich Belgien), är en konstitutionell
monarki i Västeuropa. Belgien gränsar mot Frankrike, Tyskland, Luxemburg och
Nederländerna. Belgien är en av grundmedlemsstaterna i Europeiska unionen och är
säte för EU:s högkvarter, samt flera andra stora internationella organisationer
som Nato.[nb 1] Belgiens yta uppgår till 30 528 km² och befolkningen till
omkring 11 miljoner människor. Landet är den gränsöverskridande kulturella
gränsen mellan german- och latineuropa och är hem till två huvudsakliga
språkliga grupper, den nederländska, mestadels flamländare och fransktalande,
främst valloner, plus en liten grupp av tysktalande. Belgiens två största
regioner är det nederländskspråkiga Flandern i norr och de fransktalande sydliga
regionen Vallonien. Huvudstadsregionen Bryssel, officiellt tvåspråkig, är en
mestadels fransktalande enklav inom den flamländska regionen. En liten
tyskspråkig gemenskap finns i östra Vallonien. Belgiens språkliga mångfald och
tillhörande politiska och kulturella konflikter återspeglas i den politiska
historien och dess komplexa regeringssystem.

Historiskt ingick de nuvarande länderna Belgien, Nederländerna och Luxemburg i
ett område som kallades Nederländerna och som täckte en något större yta än
dagens Beneluxländer. Regionen kallades Belgica på latin efter den romerska
provinsen Gallia Belgica som omfattade mer eller mindre samma område och som i
sin tur var uppkallad efter den keltiska folkstammen belgierna som bebodde
området. Från slutet av medeltiden fram till 1600-talet var det ett välmående
centrum för handel och kultur. Från 1500-talet fram till belgiska revolutionen
1830, när Belgien avskiljdes från Kungariket Förenade Nederländerna, utkämpades
många slag mellan europeiska makter på hela Belgiens yta, vilket gör att det har
kallats "Europas slagfält", ett rykte som stärktes genom båda världskrigen.

Vid dess självständighet deltog Belgien ivrigt i industriella revolutionen och
under 1900-talet hade Belgien ett antal kolonier i Afrika. Den andra halvan av
1900-talet präglades av uppkomsten av kommunala konflikter mellan flamländarna
och fransktalande som underblåstes av kulturella skillnader å ena sidan och en
asymmetrisk ekonomisk utveckling av Flandern och Vallonien, å andra sidan. Dessa
fortfarande aktiva konflikter har orsakat långtgående reformer av den tidigare
enhetliga belgiska staten till en federal stat som kan leda till en delning av
landet.

Namnet 'Belgien' härstammar från Gallia Belgica, en romersk provins i den
nordligaste delen av Gallien som beboddes av belgier (belgae). Historiskt
inbegreps Belgien, Nederländerna och Luxemburg i begreppet Nederländerna, som
täckte ett något större område än dagens Benelux. Från slutet av medeltiden till
1600-talet var det ett välmående centrum för handel och kultur. Från 1500-talet
till den belgiska revolutionen 1830 utkämpades många slag mellan europeiska
makter på Belgiens område. Efter att det blivit självständigt deltog Belgien
ivrigt i industriella revolutionen, vilket genererade välstånd och även
efterfrågan på råvaror. Det senare var en faktor under tiden för dess afrikanska
kolonier.

Belgien var under medeltiden, tillsammans med bland annat nuvarande
Nederländerna, en del av det Tysk-romerska riket. Det nuvarande nederländska
språket räknades då som inte mer än lågtyska dialekter. Sedan Nederländerna som
habsburgska arvländer tillfallit den spanska kronan utbröt småningom uppror, och
Nederländerna lyckades frigöra sig från det spanska väldet. När Belgien omkring
femton år efter Napoleonkrigen blev självständigt, till följd av Belgiska
upproret 1830, utgjordes grunden för statsbildningen av att större delen av
nuvarande Belgien beboddes av romerska-katoliker och till del av franskspråkiga
valloner, medan nuvarande Nederländerna huvudsakligen var reformert och utan
franskspråkig minoritet. Leopold I (1831-1865) av Sachsen-Coburg valdes 4 juni
1831 till kung. Han besteg tronen den 21 juli, vilket sedan dess är Belgiens
nationaldag.

Under det koloniala tidevarvet var även Belgien i besittning av ett mindre antal
kolonier, i första hand Belgiska Kongo med näraliggande Ruanda-Urundi (nuvarande
Rwanda och Burundi). Belgien hade genom flamländarna under 1700-talet ett
kortlivat och föga framgångsrikt ostindiskt kompani. Det belgiska styret av
kolonierna, framförallt Kongo, kantades av brutalitet och exploatering av
människor och naturtillgångar. Kolonialtiden i Kongo har bland annat skildrats i
Joseph Conrads bok Mörkrets hjärta (1902).

Enligt beräkningar reducerades befolkningen i Kongo under perioden 1885 till
1908 med mellan 10 och 13 miljoner som en direkt eller indirekt följd av
koloniseringen, som skedde under överinseende av kung Leopold II.

Under 1950-talet började avkoloniseringen och Kongo blev självständigt 1960.
Banden till Kongo och Afrika finns emellertid kvar. Det bor bland annat många
personer med rötterna i kolonierna i dagens Belgien. Vid samma tid som
avkoloniseringen började det stora engagemanget inom EG/EU där Belgien var ett
av grundarländerna. Belgiens huvudstad Bryssel är EU:s maktcentrum. År 1958 var
Bryssel värd för världsutställningen och man skapade Atomium.

Belgiens geografiska läge skapade nya arbetstillfällen i efterkrigstidens
Europa. Bland annat etablerade Volvo en fabrik i Gent.

Belgien är i huvudsak ett slättland, som har kust mot Engelska kanalen och
gränsar på landsidorna till Nederländerna, Tyskland, Luxemburg och Frankrike.
Belgiens högsta punkt ligger 694 meter över havet och kallas Signal de Botrange.

Det böljande låglandet i norr övergår västerut i Flanderns bördiga marskland som
avgränsas av dyner mot havet. De centrala delarna är ett platåland som i sydöst
höjer sig i Ardennernas skogklädda berg. De stora floderna, Schelde med bifloder
i nordväst och Meuse i öst, är segelbara långa sträckor och är viktiga
transportleder, liksom nätet av kanaler som binder samman de största städerna.
Landet har ett regnrikt kustklimat med milda vintrar.

Belgien är en konstitutionell monarki som efter andra världskriget utvecklades
ifrån en enhetsstat till en federation. Sedan övergången till ett federalt
statsskick 1993 består federationen av 6 enheter: 3 regioner (Flandern,
Vallonien, Bryssel) och 3 språkgemenskaper (den nederländsktalande, den
fransktalande, den tysktalande). Den federala staten ansvarar för försvar,
rättsväsende och socialförsäkringar. Regionerna ansvarar för kommunikationer,
infrastruktur, och vissa ekonomiska frågor. Språkgemenskaperna ansvarar för
kultur, utbildning och språkpolitik. Länen och kommunerna ansvarar för lokala
frågor.

Belgien har ett federalt parlament, bestående av två kamrar, en senat och en
representantkammare.

Senaten består av 98 direktvalda politiker och 21 representanter tillsatta av de
3 språkgemenskapernas parlament, 10 koopterade senatorer samt som självskrivna
ledamöter monarkens barn, för närvarande prins Philippe, prinsessan Astrid och
prins Laurent, som i praktiken inte utövar sin rösträtt.

Representantkammaren består av 150 ledamöter valda enligt ett proportionellt
valsystem från 11 valkretsar. Belgien har, precis som till exempel Australien,
obligatoriskt valdeltagande, vilket leder till att den har ett av världens
högsta valdeltaganden.

Den federala regeringen, formellt utsedd av Belgiens monark, måste åtnjuta
representantkammarens förtroende för att bestå (parlamentarism), och den leds av
Belgiens premiärminister. Antalet personer som talar nederländska och franska
bland regeringens ministrar måste vara lika, detta beskrivs av den Belgiska
Konstitutionen. Monarken har de jure omfattande maktbefogenheter, men har efter
den sedvänja som växt fram de facto begränsad makt. Den verkliga makten ligger
hos premiärministern och landets delstatsregeringar. Rättssystemet bygger på
Code Napoléon.

Under 1800-talet behandlade den frankofila politiska och ekonomiska eliten den
nederländskspråkiga befolkningen som andra klassens medborgare. Vid slutet av
1800-talet och under stora delar av 1900-talet utvecklades den flamländska
rörelsen för att motverka denna situation. En mycket känslig fråga är att delar
av denna rörelse, liksom den vallonska Rexrörelsen och ekonomiska ledare i
landet, inte var osympatiska till den tyska ockupationen under andra
världskriget. Efter andra världskriget blev Belgiens politik mer och mer
dominerad av frågan om de två språkgrupperna. Spänningarna mellan grupperna
ökade och själva den belgiska statens enhet ifrågasattes. Genom konstitutionella
reformer på 1970- och 1980-talen regionaliserades enhetsstaten och blev en
federation med tre nivåer, den federala, den regionala och den
språkgemenskapliga. Politiska institutioner för dessa nivåer skapades som en
kompromiss för att minimera de språkliga, kulturella, sociala och ekonomiska
spänningarna.

Belgiens politiska institutioner är komplexa. Den politiska makten är främst
organiserad runt behovet att representera de olika språkgrupperna i landet.
Sedan 1970 har de större nationella belgiska politiska partierna splittrats upp
i separata delar för att inrikta sig specifikt på de olika språkgrupperna. Inom
varje grupp tillhör de större partierna tre stora politiska familjer: liberal
höger, mittenpolitisk kristdemokrati och socialdemokrati. Bland de mindre
partierna finns bland annat två gröna partier och (speciellt i Flandern),
nationalistiska partier och partier från extremhögern. Under 1990-talet växte
sig det separatistiska politiska partiet Vlaams Blok (senare Vlaams Belang) till
ett av de största i Flandern. Politiken påverkas av diverse lobbygrupper, som
fackföreningar och företagsgrupper.

Belgiens föregående konung, Albert II, efterträdde Baudouin I 1993. Efter 1999
års val fick premiärminister Guy Verhofstadt (Öppna VLD) uppdraget att bilda
regering och skapade en koalitionsregering bestående av sex partier, från de
liberala, socialdemokratiska och gröna blocken. Denna regering blev känd som
"regnbågsregeringen" och var den första regeringen sedan 1958 utan
representation från kristdemokraterna. Efter 2003 års val fick Guy Verhofstadt
fortsätta som premiärminister och skapade en koalition bestående av de fyra
liberala och socialdemokratiska partierna, efter att de gröna förlorade de
flesta av sina mandat i valet 2003.

I parlamentsvalet den 10 juni 2007 tappade dock Guy Verhofstadts koalition
mellan liberaler och socialister mark till förmån för de flamländska
kristdemokraterna CD&V, under ledning av Yves Leterme. Leterme utropade sig som
vinnare inför anhängare viftande med flamländska, inte belgiska, flaggor. Efter
nio månaders segdragna regeringsförhandlingar (under vilka Verhofstadt först
ledde en expeditionsministär och därefter en interimsregering) tillträdde
Leterme som premiärminister den 20 mars 2008. Den tvåspråkige Leterme, vars far
är vallon, har byggt sin politiska karriär i Flandern och sa i ett uttalande
2006 att de fransktalande i Vallonien saknar den "intellektuella kapaciteten"
att lära sig nederländska.

Den nya koalitionsregeringens främsta utmaning var att infria Letermes vallöften
om maktöverlåtelse till landets regioner. Premiärministern hade utlovat en plan
för hur detta skulle ske, till den 15 juli 2008. Men då Leterme misslyckades med
att få ihop en dylik överenskommelse så lämnade han samma dag in sin
avskedsansökan till kungen. Albert II, vägrade dock att acceptera Letermes
avskedsansökan och bad tre veteranpolitiker att hjälpa denne att lösa landets
regeringskris. I december 2008 erbjöd sig Leterme att avgå ytterligare en gång
efter krisen kring försäljningen av Fortis. I detta läge accepterades hans
avgång och den flamländska kristdemokraten Herman Van Rompuy svors in som
premiärminister den 30 december 2008.

Efter att Herman Van Rompuy tillträtt som ordförande för Europeiska rådet
övertog Yves Leterme premiärministerposten och svors in den 22 april 2010.
Leterme lämnade ännu en gång in sin avskedsansökan till Albert II, efter att en
av koalitionens partner, OpenVLD, lämnat regeringen. Kungen accepterade
regeringens avskedsansökan och nyval sattes till den 13 juni.

Nya parlamentsval hölls i Belgien den 13 juni 2010. Störst framgångar i valet
rönte flamländska separatistiska N-VA och blev därmed det största partiet i både
Flandern och hela Belgien. Det socialistiska partiet PS blev det största partiet
i Vallonien och huvudstaden Bryssel.

Den 17 juni 2010 bad kung Albert II den flamländske separatistledaren Bart De
Wever, ledare för Ny-Flamländska Alliansen, att undersöka möjligheterna att
bilda regering. Förhandlingarna kollapsade dock återkommande gånger och inte
förrän den 6 december 2011 kunde en ny belgisk regering tillträda under ledning
av den franskspråkige socialistledaren Elio Di Rupo. Belgien hade då letts av en
expeditionsministär under 541 dagar vilket är världsrekord i regeringskris.

I dess index över pressfrihet för år 2010 rankade Reportrar utan gränser Belgien
som nummer 14 av 178 länder.

Belgien är medlem i både Nato och EU. Belgien har avskaffat värnplikten och den
belgiska försvarsmakten består numera endast av yrkessoldater. Fredsstyrkan är
40 000 soldater. I reserven ingår 60 000 soldater.

I den belgiska armén - Landcomponent eller Composante Terre - ingår 26 000
soldater (varav 1 500 kvinnor). Den består av 3 mekaniserade brigader, 1
fallskärmsjägarbrigad och 3 helikopterbataljoner.

De viktigaste markstridsplattformarna är 150 stridsvagnar Leopard 2, 150
spaningspansarbandvagnar Scimitar, 270 pansarskyttebandvagnar YPR-765, 300
pansarbandvagnar M-113, 200 pansarbandvagnar Spartan och 110 bandkanonvagnar
M109 haubits.

I den belgiska marinen - Marinecomponent eller Composante Maritime - ingår 2 600
soldater (varav 270 kvinnor). De viktigaste sjöstridsplattformarna är tre
fregatter, fyra minfartyg och nio minröjningsfartyg.

De belgiska och nederländska marinerna är underställda en gemensam
sjöstridsledning i Den Helder, Nederländerna.

I det belgiska flygvapnet - Luchtcomponent eller Composante Air - ingår 11 500
soldater (varav 800 kvinnor). Den viktigaste flygstridsplattformen är 90
Lockheed Martin F-16 Fighting Falcon. Dessutom finns 11 Lockheed Martin C-130
Hercules transportflygplan.

Den belgiska militära sjukvårdstjänsten - Medische Component eller Composante
Médicale - bildar en egen försvarsgren med 1 250 soldater i fredsorganisationen.

Belgien har ett komplext styrelseskick som verkar på olika nivåer med tre
federala gemenskaper indelade efter de tre officiella språken i landet. Samtliga
gemenskaper har sina egna regionala parlament och regionala regeringar som
stiftar lagar inom de områden det regionala styret delegerats. Flamländska
gemenskapen är djupt integrerad med regionen Flandern och har gemensamma
institutioner.

I Bryssel finns har de franska och flamländska gemenskaperna en egen regional
representation och ett samarbetsorgan för gemensamma frågor. De tre
gemenskapskommissionerna är:

Förutom de tre federala gemenskaperna är landet även indelat i tre federala
regioner. De två största av regionerna Flandern och Vallonien är i sin tur
indelade i vardera fem provinser. Före införandet av federalt styre utgjorde
provinserna den huvudsakliga indelningen av Belgien, och före 1995 var
exempelvis Brabant en provins innan den delades upp mellan de tre regionerna.
Regionen Bryssel saknar provinsindelning.

I Flandern överförde regionen när den bildades omedelbart sina befogenheter till
den Flamländska gemenskapen och detta innebär att gemenskapens parlament och
regering företräder även regionen. Bryssel, Vallonien sina egna parlament och
regeringar skilda från de federala gemenskaperna.

Den federala regionen Bryssel har 19 kommuner. Huvudstaden Bryssel är en av
kommunerna i regionen.

Baarle-Hertog, en av kommunerna i provinsen Antwerpen, utgör delvis ett system
av exklaver omgivet av Nederländskt territorium.

Jordbruket är högavkastande men spelar mindre roll för landets ekonomi.
Stadsbebyggelsen breder ut sig alltmer och den odlingsbara ytan minskar.
Områdena innanför kusten i nordost är de bördigaste. Boskapsskötsel
(mejeriprodukter) och trädgårdsodling (frukt, grönsaker) är betydelsefulla
näringar.

I Belgien är tjänstesektorn dominerande och står för minst 70 % av landets
totala BNP . Förutom tjänstesektorn spelar industrin också en stor roll för
landets ekonomiska utveckling då landet har genomgått en väldigt snabb
industrialiseringsprocess. De viktigaste exportvarorna för landet är främst
livsmedel, bilar och textilier . Belgien är även beroende av import och måste
importera över 80 % av de råvaror som behövs för att kunna driva landets
industri .

Koltillgångarna i söder och det centrala läget var också en förutsättning för
industrialiseringen. Två näringar har sedan gammalt dominerat i Belgien,
nämligen textilindustrin i Flandern och gruvindustrin i Vallonien.

Tack vare det geografiska läget och det goda transportnätverket, kan Belgien
effektivt driva handel med andra länder, främst inom EU:s marknad . Utländska
företag har också satsat på att driva sina företag i just Belgien .

Trots den till synes goda ekonomin har landet också stött på problem. På
1990-talet kämpade Belgien med arbetslöshet och budgetunderskott. Här uppgick
statsskulden till 135 % av BNP. Tack vare svångremspolitiken minskade
statsskulden och budgetunderskottet och till slut kvalificerade Belgien sig för
ett medlemskap i EMU, 1999 . År 2002 gick landet med i den europeiska
valutaunionen, och bytte från francs till euro .

Landets ekonomi hade stabiliserat sig i början av 2000-talet men stötte återigen
på problem 2007 i samband med den globala krisen. Statsskulden ökade åter och
2011 låg den på 103 % av BNP . Finanssektorn i landet drabbades hårt men Belgien
klarade sig bra i förhållande till övriga länder inom EU-zonen tack vare det
snabba agerandet från statens sida när de nationella bankerna fick problem. Även
det statliga stödet till arbetsmarknaden förhindrade en större ökning av
arbetslösheten.

Från 1100-talet upplevde Flandern en ekonomisk storhetstid genom
vävnadsindustrin i Gent, Brygge och Ypern och handeln blomstrade under
medeltiden i städer som Bryssel och Antwerpen. Förutom tyger är spetsar och
mattor välkända produkter. Textilindustrin finns kvar i Gent och Verviers, men
minskar i betydelse.

En kraftig nedgång har drabbat järn- och stålverken i Vallonien. De har varit
knutna till koldistrikten i regionen som har gamla anor i metallhantering.
Vallonska smeder hämtades på 1600-talet till de svenska järnbruken. I
stålkrisens spår har gruvorna i söder lagts ned, men Liège och Charleroi är
alltjämt viktiga centra för tung industri. Nya satsningar, bl.a. med utländskt
kapital som attraherats av EU, har gjorts i Flanderns kuststäder (varv, bil- och
maskintillverkning).

Antwerpen, känt för sin diamantslipning, har idag stor olje- och kemisk
industri, och i Brysselområdet finns bl.a. livsmedelsindustri. Belgien har många
multinationella företag. Det äldsta, och största, inhemska företaget var Société
Générale de Belgique som bildades redan 1822 och existerade till 2003. Belgiens
beroende av utrikeshandeln är mycket stort.

Med drygt 340 invånare per km² har Belgien den näst högsta befolkningstätheten i
Europa, efter Nederländerna (frånräknat några mikrostater). Räknat till ytan
storleksmässigt sett kommer Belgien på 34:e plats av de 48 staterna i Europa.

Belgien ligger på kulturgränsen mellan det germanska och det latinska Europa.
Landets två största regioner är det nederländskspråkiga Flandern i norr, som har
58% av befolkningen, och det franskspråkiga Vallonien i söder med 32%.
Brysselregionen, som officiellt är tvåspråkig, är en mestadels franskspråkig
enklav inom den flamländska regionen och har 10% av befolkningen. En liten
tyskspråkig gemenskap finns i östra Vallonien. Belgiens språkliga mångfald och
de politiska och kulturella konflikter som har anknytning till denna avspeglas i
Belgiens politiska historia och dess komplexa politiska system.

Sedan Belgiens tillkomst 1830 har franska varit det dominerande kulturspråket
men landet blev formellt tvåspråkigt 1898. Den gamla spänningen mellan de
flamländska och de vallonska områdena skärptes åter på 1980-talet och bröt ut i
öppna oroligheter. Till de språkliga och kulturella motsättningarna kom nu också
ekonomiska (Vallonien upplevde en ekonomisk tillbakagång, Flandern klarade sig
bättre).

Belgien har tillsammans med grannlandet Frankrike en rik tradition av tecknade
serier, se bland andra Tintin, Smurfarna, Finn och Fiffi och Lucky Luke.

1200- och 1300-talens litteratur odlades främst i Flandern och Brabant. Ett
slags motsvarighet till de tyska mästersångarna, Rederijkers, tävlade i flera
städer under 1400- och 1500-talen i lyrik och drama. Religionskrigen i slutet av
1500-talet medförde att Amsterdam övertog Antwerpens roll som kulturcentrum, och
de södra delarna av Nederländerna kom under bl.a. spanskt och franskt styre att
hamna i en långvarig kulturskugga som varade ända till staten Belgiens
självständighet 1830. Därefter präglades den flamländska litteraturen av
nationalism och historiskt medvetande, medan de franskspråkiga författarna
hämtade inspiration ur både det flamländska och det franska kulturarvet. Bland
1800-talets författare på flamländska respektive franska kan nämnas Prudens van
Duyse och Charles de Coster, medan sekelskiftets viktigaste är den
franskspråkige Maurice Maeterlinck. Av framträdande namn i den belgiska
1900-talslitteraturen kan nämnas dramatikern Michel de Ghelderode, Henri Michaux
(även konstnär), Hugo Claus och Georges Simenon.

I den belgiska konsten efter självständigheten 1830 avspeglas landets kulturella
förbindelser med Frankrike och det flamländska arvet av folklighet och
fantasteri. Under 1800-talets slut fick Constantin Meunier internationell
uppmärksamhet genom sina arbetarskildringar i skulptur och måleri. Det
fantastiska draget finns i Félicien Rops makabra teckningar och framför allt hos
James Ensor, en av det moderna Belgiens första stora målare och en föregångare
till expressionismen och surrealismen. Georges Vantongerloo var som skulptör och
målare en av neoplasticismens pionjärer och en av grundarna av konstnärsgruppen
De Stijl 1917. Surrealismen i måleriet fördes vidare av Paul Delvaux och René
Magritte, som målade vardagliga föremål i bisarra kombinationer. Stort
inflytande fick den flernationella gruppen Cobra (1948–51) där belgarna Pierre
Alechinsky och Corneille ingick. Influerad av surrealismen spelade Marcel
Broodthaers stor roll för måleriet under 1960- och 70-talen med sina verk fyllda
av bokstavs- och talsymbolik.

Under medeltiden var Flandern ett musikaliskt centrum i Europa genom de s.k.
nederländska skolorna (bl.a. Josquin des Prez, Orlando di Lasso). Efter
självständigheten 1830 blommade musiklivet åter upp med en livlig konsert- och
operaverksamhet. Det största namnet under 1800-talet var flamländaren César
Franck. Sångaren och visdiktaren Jacques Brel var också flamländare.

Sandra Kim, Toots Thielemans och sopranen Ulrich Wimmer, boende i Sverige,
erbjuder lite av det belgiska musiklivet. Kända musikevenemang: Drottning
Elisabeths musiktävling och Rock Werchter.

I dagsläget är Belgien, vid sidan av Nederländerna ett av de mer framstående
länderna inom modern dansmusik. Kända belgiska akter inom detta område är till
exempel Kate Ryan, Ian van Dahl, Stromae och Lasgo. Ett antal kända synthband
såsom Front 242 och Vomito Negro kommer också från landet.

Belgien är känt för pommes frites, som man menar är belgiska från början. Dessa
säljs på många håll i gatustånd och serveras ofta med majonnäs. Landet är även
känt för våfflor, belgisk choklad, belgiskt öl och skaldjur. Som Belgiens
egentliga nationalmaträtter betraktas waterzooi (kyckling eller fisk med
strimlade grönsaker i en buljongbaserad sås) och carbonnade flamande /
stoofvlees (flamländsk köttgryta på nötkött marinerat i mörkt öl). Mycket
vanligt är också moules frites / mosselen-friet som är kokta musslor serverat
med pommes frites. Grodlår är också mycket vanligt förekommande i Belgien och
serveras ofta med vitlök och tomater.

Blomman Lyktmalva (Abutilon megapotamicum) har kallats Belgiens flagga med
anledning av att blommans tre delar har färger som liknar dem i Belgiens flagga:
svart (ståndarna) — gult (kronbladen) — rött (hyllet).



https://sv.wikipedia.org/wiki/Tysklands_herrlandslag_i_fotboll

Det tyska herrlandslaget i fotboll (även känt som DFB-Elf, Adler, Deutsche
Nationalmannschaft eller Nationalelf) är ett av de mest framgångsrika med fyra
VM-guld och tre EM-guld. Tyskland har dessutom nått ytterligare fyra VM-finaler
och tre EM-finaler.

Fotbollen kom till Tyskland 1874 och började utvecklas under 1890-talet med
flera regionala förbund och serier. Berlin och Karlsruhe tillhörde de tidiga
fotbollsstäderna under en period där fotbollen av många sågs som något otyskt,
till skillnad från gymnastiken som utvecklats under Friedrich Ludwig Jahn. Men
sakteliga ökade antalet fotbollsutövarna och spred sig till olika
samhällsklasser. Det tyska fotbollsförbundet Deutscher Fussball-Bund (DFB)
grundades 1900 och inofficiella landskamper genomfördes i liten skala.

1908 spelade Tyskland sin första officiella A-landskamp mot Schweiz. Tyskland
förlorade och skulle under de första landslagsåren ha blandade framgångar.
Allteftersom blev det tyska spelet bättre men första världskriget gjorde att
fotbollen fick läggas åt sidan och efter kriget var Tyskland till en början
utestängt från internationellt spel.

Fotbollens popularitet i Tyskland växte gigantiskt fram till 1930-talet då
fotbollen var den klart största sporten. De stora lagen under denna period var
lokalrivalerna SpVgg Fürth och 1. FC Nürnberg från Bayern, Hamburger SV och
något senare Schalke 04 från Ruhrområdet. 1928 var landslaget återigen med i en
turnering då man deltog i OS i Amsterdam där man åkte ut mot blivande mästarna
från Uruguay.

De första framgångarna för Tyskland som fotbollslandslag kom under 1930-talet. I
Italien-VM 1934 tog Tyskland tog sin första medalj. Den unge anfallaren Edmund
Conen blev lagets skyttekung med fyra mål. Andra profiler i laget var Schalkes
Fritz Szepan, Karl Hohmann, Ernst Lehner och Tysklands meste landslagsman under
flera decennier Paul Janes.

Misslyckandet i OS 1936 gjorde att Sepp Herberger tog över landslaget efter Otto
Nerz. När så Tyskland annekterade Österrike slogs landslagen samman. Österrike
var då ett av de bästa, men det visade sig svårt att förena spelare och olika
spelstilar.

VM i Frankrike 1938 blev ett misslyckande där laget åkte ut redan i första
omgången. De efterföljande åren och under kriget utarmades fotbollen av
naziregimen som ville lägga den populära sporten under sig. Många spelare
kallades in i kriget och trots att fullt krig härjade runt om i Europa spelade
Tyskland landskamper fram till 1942 - dock i regel bara mot motståndare från
ockuperade länder alternativt bundsförvanter till Tyskland. Bland länder som
spelade krigstida landskamper mot Tyskland fanns bland annat Bulgarien,
Böhmen-Mähren, Danmark, Italien, Rumänien, Jugoslavien, Schweiz, Slovakien,
Sverige och Ungern.

1950 spelade Tyskland återigen landslagsfotboll då landslaget mötte Schweiz i
Stuttgart och vann med 1–0. Tyskland hade delats i två stater och Östtysklands
fotbollslandslag spelade sina första landskamper 1953. Västtyskland under Sepp
Herberger kvalificerade sig genom kvalspel för VM i Schweiz 1954 med lagkaptenen
Fritz Walter som den stora stjärnan. Västtyskland vann VM 1954 efter en
överraskande finalseger mot storfavoriterna och dåtidens giganter Ungern med
3–2. Till finalen tog sig laget via segrar mot bland andra Turkiet, Jugoslavien
och Österrike. VM-finalen i Bern har blivit en verklig klassiker och har en
central roll i den tyska fotbollshistorien. I finallaget spelade Toni Turek,
Hans Schäfer, Jupp Posipal, Werner Liebrich, Werner Kohlmeyer, Horst Eckel,
Ottmar Walter, Fritz Walter och Helmut Rahn, Karl Mai och Max Morlock. Bragden
skedde dessutom genom att man tog in en ungersk 2–0-ledning. Matchhjälte blev
Helmut Rahn som sköt in segermålet i slutet av matchen. Segern kallas "Das
Wunder von Bern" (Undret i Bern).

1958 tog sig Västtyskland till semifinal när VM spelades i Sverige. I
semifinalen på Ullevi i Göteborg slogs Tyskland ut av hemmalaget Sverige i en
stökig match. Tyskland fick bland annat Erich Juskowiak utvisad och förlorade
med 1–3. I bronsmatchen förlorade ett reservbetonat tyskt lag mot Frankrike med
3–6.

1962 åkte Västtyskland ut VM:s kvartsfinal mot Jugoslavien vilket ledde till
nytänkande. I förbundsrepubliken skapades en rikstäckande liga - Bundesliga -
efter år av diskussioner. Den nya ligan höjde nivån på tysk fotboll. Samtidigt
blommade nya stjärnor ut som tillhörde de största namnen i tysk fotbolls
historia: Franz Beckenbauer, Wolfgang Overath, Sepp Maier var några av de tyska
världsspelare som slog igenom på 1960-talet. Det västtyska landslaget nådde
VM-final 1966 men föll i en klassisk final mot England på Wembley.

Vid Mexiko-VM var laget tillbaka i storform efter ha misslyckats nå EM-slutspel
1968. De ovan nämnda spelarna fanns kvar och därtill hade Västtysklands kommande
största målskytt genom tiderna tillkommit sedan VM 1966 - Gerd Müller. Müller
öste in mål och blev Mexiko-VM:s skyttekung med 10 mål samtidigt som hela laget
gjorde väl ifrån sig. I laget fanns även teknikern Reinhard Libuda och
VM-veteranerna Uwe Seeler och Milan-proffset Karl-Heinz Schnellinger. Tyskarna
vann samtliga gruppspelsmatcher, en bedrift som bara 2006 års VM-lag upprepat. I
kvartsfinalen vände tyskarna ett 0–2-underläge mot England och vann efter
förlängning med 3–2. I semifinalen gjorde kapten Beckenbauer och laget en ny
stormatch mot Italien, en batalj som kommit att kallas århundradets match
slutade dock med tysk förlust (3–4).

Västtyskland, med storstjärnor som Franz Beckenbauer, Günter Netzer och Gerd
Müller dominerade under årtiondet landslagsfotbollen. I laget fanns även en av
världens främsta målvakter i Sepp Maier, Hans-Georg Schwarzenbeck som var
Beckenbauers drabant i försvaret, den ettrige ytterbacken Berti Vogts och
offensiva ytterbacken Paul Breitner. Stommen i laget bestod av spelare från de
två storklubbarna FC Bayern München och Borussia Mönchengladbach som vid samma
tid även hade stora framgångar i Europa i klubblagsspel.

En milstolpe på Tysklands väg mot storhet var landslagets första vinst på
engelsk mark när England besegrades på Wembley i EM-kvartsfinalen 1972. Laget
vann senare hela EM och sedan också hemma-VM 1974, en bedrift endast Frankrikes
fotbollslandslag (VM 1998 och EM 2000) och Spaniens fotbollslandslag (EM 2008
och VM 2010) lyckats med genom historien. Det västtyska landslagets framgångar
och spelidé påverkade hela världsfotbollen med libero som utmärkande lagdel.

I VM 1974 mötte landslaget för första och enda gången grannen Östtyskland. I det
första gruppspelets sista match möttes lagen i Hamburg och DDR vann överraskande
med 1-0 efter mål av Jürgen Sparwasser. Västtyskland kom senare igen och tog sig
till final i hemma-VM efter tre raka segrar. I en av VM:s bästa matcher slog man
Sverige med 4-2. Finalplatsen säkrades via en 1-0-seger mot Polen i Frankfurt på
en vattensjuk plan. I finalen slog man ett starkt nederländskt lag efter mål av
Paul Breitner på straff och Gerd Müller med 2-1 efter att ha legat under med 0-1
redan efter två minuter. Beckenbauer lyfta den nya VM-trofén inför 74 000 på
Olympiastadion i München.

Storhetstiden fick för många sitt slut i EM-finalen 1976 då det tyska laget
förlorade mot Tjeckoslovakien på straffar. Straffläggningen avgjordes när Uli
Hoeness sköt över målburen.

I VM-slutspelet 1978 slutade Västtyskland sexa vilket sågs som ett misslyckande.
Laget förlorade bland annat mot Österrike med 2-3 och vann bara en match under
turneringen. Laget saknade bland annat Beckenbauer och Breitner från
världsmästarlaget fyra år tidigare. Efter misslyckandet i Argentina-VM 1978
byggdes ett nytt lag upp. En ny generation spelare skulle Västtyskland tillbaka
till toppen. Den nye förbundskaptenen Jupp Derwall, som under många år varit
assisterande förbundskapten, mönstrade nu ett lag med profiler som Harald
Schumacher, Ulrich Stielike, Hans-Peter Briegel och Karl-Heinz Rummenigge och
turneringens stora utropstecken: Bernd Schuster. I EM-finalen 1980 slogs Belgien
tillbaka med 2–1 efter två mål av Horst Hrubesch.

Förväntningarna inför VM i Spanien 1982 var stora där de regerade europamästarna
var en av favoriterna efter ett imponerade kval med idel segrar. Turneringen
skulle trots medaljframgång bli ett spelmässigt och mediamässigt fiasko, då
landslaget stundtals totalsågades i tysk media. Efter en oväntad förlust i
öppningsmatchen, 1–2 mot Algeriet, (en av VM-historiens största sensationer)
gick Västtyskland vidare efter 1–0 mot Österrike i den sista gruppspelsmatchen.
Detta var en match man spelat på ett resultat där de båda tysk-talande lagen
skulle gå vidare på Algeriets bekostnad. I semifinalen manglade sedan målvakten
Harald Schumacher brutalt ned Frankrikes Battiston vilket på nytt skapade svarta
rubriker. Detta gjorde att lagets framgångar hamnade i skymundan: Västtyskland
vann VM-historiens första straffläggning i semifinalen och var åter i final. I
finalen var dock Västtyskland numret för litet mot Italien som blev
världsmästare efter en klar 3–1-seger.

Den senare delen av Derwall-eran kantades inte bara av den PR-mässigt
misslyckade VM-turneringen 1982 utan fortsatte med ett illa spelat EM-kval där
tyskarna förlorade två gånger mot Nordirland. Först efter en knapp 2–1-seger mot
Albanien gick laget via målskillnad till EM-slutspel. I EM åkte man sedan ut
redan i gruppspelet. I ett sent skede förstärktes truppen med nya spelare, bl a
med det stora utropstecknet Rudi Völler som nu kom fram som Västtysklands nye
skyttekung. Det stormade i landslaget mellan stjärnorna och Bernd Schuster som
valde att stå utanför landslaget. Efter EM 1984 tog gamle storspelaren Franz
Beckenbauer över som förbundskapten (eller Teamchef som hans officiella titel
var då han saknade tränarlicens). Efter en första tid med framgång i VM-kvalet
och VM-silver 1986, dock med fortsatta inre stridigheter, byggde Beckenbauer upp
ett nytt landslag.

Det nya laget med nykomlingar som Jürgen Kohler, Jürgen Klinsmann och Thomas
Hässler bredvid de redan etablerade Lothar Matthäus, Andreas Brehme och Pierre
Littbarski nådde semifinal när EM hölls i Västtyskland 1988. Beckenbauers och
landslagets stora stund skulle istället komma vid VM i Italien 1990.

Västtyskland nådde för tredje gången i rad VM-finalen, detta i ett reprismöte på
finalen 1986 då Argentina åter stod för motståndet. Laget fick sin revansch och
sin tredje VM-titel efter ett sent segermål av Andreas Brehme på straff då Rudi
Völler hade fallit lätt efter en brytning av Nestor Sensini i det argentinska
straffområdet. Västtyskland hade tagit sig igenom turneringen med storsegrar
under gruppspelet och imponerat med segrar mot bland annat regerande
europamästarna Nederländerna och rivalen England på sin väg mot finalen.

Efter VM-finalen klev Beckenbauer tillbaka och istället tog assistenten tillika
världsmästaren från 1974 Berti Vogts över. Vogts hade meriter som förbundskapten
för Västtysklands framgångsrika ungdomslandslag och som taktikuppläggare under
VM 1990. Vogts nådde EM-finalen i Sverige 1992 men Tyskland föll överraskande
mot Danmark.

Vogts slussade som förbundskapten för det nu återförenade Tyskland in spelare
från det tidigare DDR där Matthias Sammer skulle bli den mest framgångsrika i
landslaget. VM i USA 1994 blev en besvikelse där ett ålderstiget landslag åkte
ut i kvartsfinalen mot Bulgarien (1–2). Innan slog man Bolivia(1–0) och Sydkorea
(3–2) i gruppen utan att imponera. I matchen mot Sydkorea stod det först 3–0
till Tyskland men koreanerna reducerade två gånger och det blev 3–2. Mot Spanien
spelade man 1–1. I åttondelsfinalen slog man ut Belgien med 3–2.

1996 tog Tyskland EM-guld i England med ett till delar nytt landslag. Matthias
Sammer fick fullt förtroende som libero och var i sitt livs form. Därtill fanns
Andreas Köpke som säker målvakt, ytterbackstalangen Christian Ziege,
anfallsstjärnan Jürgen Klinsmann med flera som göt nytt liv i landslaget efter
misslyckande i USA-VM. Det skulle därtill bli en reservspelare som avgjorde
EM-finalen: Oliver Bierhoff gjorde både Tysklands kvittering och segermål på
golden goal i förlängningen. Detta var Berti Vogts största ögonblick som
förbundskapten: trots att laget var skadedrabbat gick Tyskland hela vägen efter
seger mot hemmanationen England i semifinalen.

De senaste åren hade landslaget utstått hård kritik efter tidiga sortier ur VM-
och EM-slutspel. 1998 kvalade Tyskland in till VM. Man slog Iran och USA med 2–0
vareda och fick 2–2 mot Jugoslavien. Anmärkningsvärt var att Tyskland låg under
med 0–2 innan man gjorde 2–2. I åttondelsfinalen slog man ut Mexiko med 2–1. I
kvartsfinalen var man chanslösa mot blivande bronsmedaljörerna Kroatien, 0–3.
Misslyckandet förde med sig att Berti Vogts kort efteråt avgick och flera av de
gamla storspelarna sedan VM-guldet 1990 slutade i landslaget.

Vogts efterträdare blev Erich Ribbeck. Valet föll på honom efter att flera
tränarprofiler tackat nej till jobbet, tränare som Ottmar Hitzfeld, Franz
Beckenbauer, Otto Rehhagel m.m. Valet på Ribbeck fick mycket kritik från media.
Hans start var heller inget vidare med en seger, två oavgjorda och två
förluster. Ribbeck tog sedan beslutet efter allt hårdare kritik att spela med
libero, med Lotthar Matthäus på positionen. Tyskland kvalificerade sig till slut
för EM 2000 men i själva slutspelet misslyckades laget. I den första matchen
gick det hyfsat då man spelade 1–1 mot Rumänien. Tyskland orkade bara med ett
mål i turneringen i just öppningsmatchen mot Rumänien. Tyskland besegrades med
0–1 av England i den andra matchen. I den sista matchen förlorade man med 0–3
mot Portugal. Tyskland slutade sist i gruppen.

Ribbeck fick sparken med omedelbar verkan och fotbollsförbundet höll ett
krismöte timmarna efter agerandet. Under mötet utsågs Christoph Daum som ny
förbundskapten och den gamle storspelaren Karl-Heinz Rummenigge fick uppdraget
att leda en projektgrupp för att satsa på tysk ungdomsfotboll (på ett värde av
cirka 65 miljoner kronor). Daum stod fortfarande under kontrakt med Bayer
Leverkusen, som hindrade honom från att ta över direkt. Gamle landslagsspelaren
Rudi Völler fick uppdraget att leda laget under de resterande 10 månader som
Daum hade kvar i sitt kontrakt med Bayer Leverkusen.

Under kvalet till VM 2002 hade tyskarna stora problem. Völlers första tid gick
bra, med bland annat en seger borta mot England med 1–0 i den sista landskampen
på gamla Wembley. Efter segern mot England läckte det ut rykten om att Christoph
Daum missbrukade narkotika och anklagelser om förskingring och bedrägeri
riktades mot honom. Daum gjorde ett drogtest som var positivt. Omgående
flyttades Daum till ett behandlingshem och kunde då inte fullfölja sina planer
som förbundskapten, och Völler fick fortsätta permanent, även om det egentligen
var mot hans vilja. Resultaten började gå utför, och Tyskland genomgick en av
sina värsta förluster någonsin i 1–5 debaklet hemma mot England. Efter matchen
mot England lyckades Tyskland inte slå Finland och var tvungna att extrakvala
mot Ukraina. Man tog sig till VM efter 1–1 och 4–1 mot Ukraina.

Överraskande tog sig Tyskland till VM-final där Brasilien väntade. Det tyska
laget var utdömt av de flesta experter men visade sig slagkraftigt genom ett
taktiskt och disciplinerat spel. Under Rudi Völler växte ett nytt landslag fram
där spelare som Torsten Frings, Bernd Schneider och Michael Ballack fick sina
internationella genombrott tillsammans med nya ansikten som Christoph Metzelder,
Gerald Asamoah och Miroslav Klose med flera. Detta till trots var det tydligt
att bredd saknades. Inför turneringen skadades spelare som Sebastian Deisler,
Mehmet Scholl och Jens Nowotny.

Landslaget kunde inte knyta an till framgångarna i VM 2002 utan hade stora
problem att kvalificera sig till EM i Portugal 2004. I Portugal gick laget inte
vidare från gruppspelet. Tyskland tog nu 2 poäng, men det räckte inte till mer
än en tredjeplats i gruppen och förbundskapten Rudi Völler avgick. Völlers gamla
anfallskamrat, världsmästaren 1990 Jürgen Klinsmann tog över sedan flera tränare
(bland annat Ottmar Hitzfeld) hade tackat nej till jobbet. Klinsmann genomförde
en stor generationsväxling inför VM-slutspelet på hemmaplan 2006. Tyskland var
som arrangör direktkvalificerat och Klinsmann kunde i lugn och ro bygga upp sitt
nya lag.

I VM 2006 vann Tyskland gruppen efter segar mot Costa Rica (4–2), Polen (1–0)
och Ecuador (3–0). I åttondelsfinalen svarade Sverige för motståndet. Tyskland
vann matchen med 2–0 efter två tidiga mål av Lukas Podolski. I kvartsfinalen
ställdes tyskarna mot Argentina. Efter full tid och förlängning var ställningen
1–1, sedan Miroslav Klose nickat in en sen kvittering, och matchen gick till ett
avgörande genom straffläggning. Tyskland vann sedan Jens Lehmann räddat 2
straffar. Semifinalen gick mot blivande världsmästarna Italien. Det var en
händelserik men länge mållös match, som inte avgjordes förrän efter 117 spelade
minuter när Fabio Grosso gjorde 1–0 efter hörna. Ytterligare ett mål kom i den
120:e minuten då Del Piero nätade. Tyskland missade därmed finalen. I
bronsmatchen vann laget 3–1 mot Portugal. Efter VM tackade Klinsman för sig. Ny
förbundskapten blev hans assistent Joachim löw.

Under turneringen talades det mycket om att detta nya tyska landslag med sina
framgångar hade skapat en "positiv patriotism" i Tyskland, en företeelse som
alltsedan andra världskriget varit närmast tabu i den allmänna politiska
debatten i Västtyskland och senare Tyskland. Tyska flaggor användes på ett
avslappnat sätt för att fira landslagets framgångar under turneringen.

Förväntningarna var stora inför EM 2008 i Österrike och Schweiz till skillnad
från de två tidigare EM-turneringarna 2000 och 2004. Nu såg det tyska laget ut
att ha en bra chans att avancera långt. I kvalet tog man övertygande en första
plats, däribland en 13-0 vinst mot slagpåsarna San Marino vilket är den största
vinsten någonsin i ett EM-kval. Däremot uppstod det vissa frågetecken. Lehmann
hade spelat ytterst lite under säsongen i Arsenal och stötepelaren Bernd
Schneider försvann långtidsskadad. Christoph Metzelder laborerade med en skada.
Schweinsteiger och Podolski hade blandat och gett den senaste tiden. Till EM
kraftsamlades laget.

Tyskland hade inlett turneringen med seger mot Polen med 2–0 men sedan förlorat
mot Kroatien och Bastian Schweinsteiger blivit utvisad. Avancemanget säkrades
via en uddamålsseger mot värdlandet Österrike efter mål av Michael Ballack på
frispark. I kvartsfinalen slog man ut Portugal med 3–2 i en underhållande match.
I en rafflande semifinal mötte man Turkiet. I en svängig match kunde Tyskland
avgöra i matchens slutminuter genom Philipp Lahms 3–2-mål. Tyskland kom inte upp
i normal standard i finalen mot ett starkt Spanien som vann rättvist.

Inför VM-slutspelet 2010 skadade sig lagets kapten Michael Ballack. Många såg
detta som ett stort avbräck men ett rött molnungt(?) tyskt lag skulle överraska
många med sitt framgångsrika offensiva spel under turneringen. I
inledningsmatchen vann laget med 4–0 mot Australien. Efter 0–1 mot Serbien tog
man sig vidare via en 1–0-seger mot Ghana. Segermålet gjordes av Mesut Özil som
skulle utvecklas till en av turneringens utropstecken och bli den stora
offensiva kreatören i det tyska laget.

Tyskland vann VM-brons i Sydafrika 2010, efter att bland annat ha slagit ut
England (4–1) och Argentina (4–0), innan man i semifinalen föll mot blivande
världsmästarna Spanien med 0–1 och sedan i bronsmatchen vann med 3–2 över
Uruguay. I det tyska laget saknades Ballack men nya spelare som Mesut Özil,
Manuel Neuer, Thomas Müller och Sami Khedira fick sina internationella
genombrott. Müller blev VM:s skyttekung med fem mål. Bastian Schweinsteiger togs
ut i Fifas VM-lag.

Tyskland kvalificerade sig som gruppetta till EM i Polen och Ukraina. Laget hade
efter det framgångsrika VM:et i Sydafrika stora förhoppningar och förväntningar
på sig att göra en framgångsrik turnering.Tyskland hade hamnat i dödens grupp
tillsammans med Portugal, Holland och Danmark. Tyskland besegrade Portugal med
1-0 i den första gruppspelsmatchen via Mario Gomez sena mål. Sedan blev det
ytterligare två segrar. Först i matchen mot Holland där Mario Gomez stod för
båda målen och de vann med 2-0 och sedan i matchen mot Danmark där det blev
vinst med 2-1 och Lukas Podolski gjort första målet och sedan avgjorde Lars
Bender i den 80:e minuten. I kvartsfinalen besegrades Grekland med 4-2, Philipp
Lahm, Sami Khedira, Miroslav Klose och Marco Reus gjorde målen. I semifinalen
blev det stopp mot Italien, som vann över Tyskland med 2-1 sedan Mario Balotelli
gjort båda de italienska målen före paus och tyskarnas reducering kom sent genom
Mesut Özil på straff i den 92:a matchminuten. Tyskland har under de senaste åren
spelat 4-2-3-1.

VM 2014 i Brasilien var ett mästerskap att minnas från tyskt håll. Tyskland
mötte i gruppspelet Portugal, Ghana och USA. Laget inledde med 4–0 mot Portugal
där Thomas Müller stod för tre av målen samt att Mats Hummels nickade in ett
mål. I andra matchen mötte Tyskland Ghana där matchen slutade 2-2 efter mål av
Mario Götze och Miroslav Klose. I den avslutande gruppspelsmatchen mot USA vann
laget med 1–0 och det var Thomas Müller som satt sitt fjärde mål i turneringen.
I åttondelsfinalen vann laget över Algeriet med 2–1 efter förlängning. Matchen
var hård och tajt men Tyskland kunde till slut vinna med 2-1 efter att alla mål
kom i förlängningen efter mål av Andre Schürrle och Mesut Özil. Kvartsfinalen
mot Frankrike vann Tyskland med matchens enda mål gjort på nick av Mats Hummels
efter en bra frispark av Toni Kroos. I semifinalen ställdes Tyskland mot
hemmanationen Brasilien som hade gått bra i turneringen, dock utan Neymar och
Thiago Silva i denna match. Många trodde det skulle bli en jämn match men
Tyskland vann med hela 7-1. Miroslav Klose gjorde sitt andra mål i turneringen
och blev därmed VM:s bästa målskytt genom tiderna med totalt 16 mål på fyra
turneringar. I finalen fick Tyskland möta Argentina som slog ut Nederländerna i
den andra semifinalen. Matchen blev jämn och det fanns chanser att göra mål
under ordinarie tid men matchen gick till förlängning där Mario Götze avgjorde
matchen och tog Tyskland till sitt fjärde VM-guld.

Tyskland kom till EM som en ut av de stora favoriterna och man imponerade också
direkt. Efter ett gruppspel som startade med 2-0 seger över Ukraina efter mål av
Mustafi och Schweinsteiger. Sedan kryssade man mot Polen (0-0) och vann sista
matchen mot Nordirland med 1-0 efter mål av Gomez. I åttondelsfinalen väntade
sedan Slovakien som Tyskland inte hade några problem med alls. 3-0 efter
Boateng, Gomez och Draxlers mål och det var också bud på fler mål. I
kvartsfinalen skulle Tyskland få ett stort prov då de skulle möta Italien som
hade slagit ut Spanien med 2-0. Matchen blev jämn men i den 65:e minuten kunde
Mesut Özil sätta in ledningsmålet för Tyskarna, men Italien skulle inte ge upp
utan kvitterade till 1-1 på straff genom Leonardo Bonucci. Matchen gick till
straffar och i den 9:e straffomgången kunde Jonas Hector avgöra för Tyskland.
För att ta sig till final behövde man nu besegra värdnationen Frankrike som hade
växt genom Turneringen. Tyskland hade mest spel men efter en straff precis före
paus kunde Antoine Griezmann skjuta in 1-0 för värdlandet, efter det kom inte
Tyskland tillbaka och på slutet fastställde Antoine Griezmann slutresultatet
till 2-0. I Tysklands lag blev Jerome Boateng, Joshua Kimmich, och Toni Kroos
med i EM-elvan. Målvakten Manuel Neuer gjorde också en bra turneringen och
släppte bara in 3 mål varav två mål på straff.

Tyskland deltog med sitt A-landslag i OS 1912 och 1936. Sedan följde
OS-deltagande 1952, 1956, 1972 (som värdnation), 1984 och 1988. 1912 nådde
Tyskland inte långt, men laget noterade sin största seger genom tiderna efter
16–0 mot Ryssland. 1936 tillhörde tyskarna favoritlagen efter VM-bronset 1934
men kunde inte alls leva upp till förväntningarna hemma i Berlin utan blev
utslagna mot Norge (0–2) tidigt i cupturneringen.

Vid OS i Helsingfors 1952 företrädde Västtyskland hela Tyskland och nådde
semifinal. 1972 storsatsade tyskarna i sitt hemma-OS men dåtidens amatörregler
gjorde att förbundet inte kunde mönstra sitt bästa lag. Senare OS-turneringar
har varit U23-turneringar. Den största framgången kom 1988 då Västtyskland tog
brons i Seoul. 2004 misslyckades Tyskland att kvalificera sig för OS i Aten
efter att Tysklands U21-landslag i fotboll misslyckats i U21-EM.

Tysklands förste förbundskapten var Otto Nerz som bland annat ledde laget vid VM
1934 och 1938. Han efterträddes av Sepp Herberger som ledde landslaget fram till
1942 då allt landslagsspel ställdes in. 1950 återupptogs landslagsverksamheten
och Herberger blev förbundskapten igen. Herberger ledde laget till VM-guld 1954
samt i ytterligare två VM-turneringar. Hans efterträdare Helmut Schön ledde
laget i fyra VM-turneringar och blev världsmästare 1974 och europamästare 1972.
Derwall tog över 1978 och ledde landslaget till EM-guld 1980. Ofta har
förbundskaptenen ersatts av den assisterande förbundskaptenen vilket varit
fallet med Schön, Derwall, Vogts och Löw.

Sepp Herberger verkade de facto som förbundskapten från och med 1936 men blev
officiellt utsedd 1938.

Följande spelare är uttagna till landskamperna mot Polen den 4 september och
Skottland den 7 september i EM-kvalet.

Hemma Tysklands matchställ har sedan lång tid tillbaka haft samma
färgkombination med en vit tröja tillsammans med svarta byxor. Det härstammar
från Kejsardömet Tysklands och Preussens flaggor där vitt och svart ingick i
båda. Färgerna kan återfinnas i dåtidens tyska flagga. Sedan 1988 har tyska
landslaget använt sig alltmer av den tyska flaggans färger, med tydliga detaljer
i rött, gult och svart vilket bland annat kan ses i de tröjor i vilka
Västtyskland vann VM 1990. Tröjornas design har förändrats kraftigt genom åren i
fråga om skärning och detaljer. Vartannat år lanseras en ny tröjmodell. På
vänster sida i brösthöjd finns de fyra stjärnor som markerar Västtysklands och
Tysklands fyra VM-guld.

Borta Den traditionella tyska bortatröjan har bestått av grön tröja och vita
byxor tillsammans med gröna strumpor i olika variationer. 2002 valdes denna bort
och i stället kom en ny tröja i svart och antracit. 2003 ändrades bortastället
på nytt till en tröja i helsvart tillsammans med vita shorts. Tyskland spelade
2004-2010 i röd överdel med vita alternativt röda shorts innan man återigen
började med en svart bortatröja. 2014 använder landslaget en svartröd tröja som
andratröja.



https://sv.wikipedia.org/wiki/Bruce_Springsteen

Bruce Frederick Joseph Springsteen, även kallad The Boss, född den 23 september
1949 i Long Branch i New Jersey, är en amerikansk rockmusiker, sångare,
gitarrist och låtskrivare.

Springsteen har gett ut 25 album som sålts i över 120 miljoner exemplar, och de
flesta har blivit kritikerrosade med ett par undantag i början av 1990-talet.
Han har under sina turnéer för det mesta spelat tillsammans med bandet E Street
Band men han har även turnerat ensam och med andra musiker. Springsteen har i
sina låttexter tagit pulsen på det amerikanska samhället och visat på dess
svagheter, där de utsatta människor som hamnat på baksidan av den amerikanska
drömmen sällan kan ta sig ur sitt elände. En del låtar handlar även om hans egen
uppväxt i New Jersey och om brusten kärlek. Låtarna har en stor variation mellan
glada rocklåtar och vemodiga och nedstämda ballader. Bland hans utmärkelser
finns en Oscar (1993), Polarpriset (1997) och en plats i Rock and Roll Hall of
Fame (1999).

Bruce Springsteen föddes på Monmouth Memorial Hospital i Long Branch i New
Jersey och växte upp i Freehold i en amerikansk arbetarklassfamilj tillsammans
med fadern Douglas, modern Adele Zirilli och systrarna Virginia och Pamela.
Fadern arbetade som bussförare och modern som sekreterare. Springsteen blev
uppfostrad som katolik.

Springsteen gifte sig den 13 maj 1985 med fotomodellen och skådespelerskan
Julianne Phillips och skilde sig 1989. Den 8 juni 1991 gifte han om sig med
Patti Scialfa, en av medlemmarna i E Street Band, efter att de varit tillsammans
i tre år. Tillsammans med Patti Scialfa har han barnen Evan James (son, född 25
juli 1990), Jessica Rae (dotter, född 30 december 1991) och Sam Ryan (son, född
5 januari 1994). Jessica är en hästhoppare som är med i världsrankingen, och som
representerat USA i sporten.

Springsteen fick sina tidiga musikaliska influenser från psykedelisk rock och
Motown, bland annat från Sam and Dave.

Efter high school flyttade Springsteen till New York för att försöka slå igenom
med folkmusik. När inte det lyckades återvände han till Asbury Park i New
Jersey, där han spelade med The Castiles (1965–1968), The Earth (1968–1969),
Steel Mill (1969–1971) och Dr Zoom And The Sonic Boom (1971). Och när han blev
inkallad till att tjänstgöra i Vietnamkriget ska han tagit avstånd från detta
genom att antyda psykiska problem. Hans pappa hade svårt att acceptera detta och
det tog flera år att förlåta sin son för att inte göra sin plikt för landet.

1971 bildade han The Bruce Springsteen Band som han spelade med till 1972, och
1974 bildades Bruce Springsteen & The E Street Band.

1973 gav Springsteen ut två album, Greetings From Asbury Park, N.J. och The
Wild, The Innocent & The E Street Shuffle. Skivorna blev kritikerrosade och The
Wild, The Innocent... utsågs till "Årets bästa album" av musiktidningen Rolling
Stone. Efter en konsert den 9 maj 1974 i Boston i Massachusetts, fällde The Real
Paper-krönikören Jon Landau det klassiska uttalandet Jag såg rockens framtid och
dess namn är Bruce Springsteen.

Trots att de två första skivorna blev kritikerrosade sålde de inte i någon
större omfattning. I januari 1975 gav sig bandet ut på turné och två månader
senare gick de in i studion för att spela in albumet Born to Run. Springsteen
fick problem redan med den första låten de spelade in, "Thunder Road", så han
kallade in Jon Landau som fick ge synpunkter på låten. Springsteen tog till sig
synpunkterna och Jon Landau var sedan med och producerade hela skivan. Ett långt
samarbete med Jon Landau hade därmed inletts och Landau blev slutligen
Springsteens manager och skivproducent.

Born to Run blev Bruce Springsteens stora genombrott. Den 27 oktober 1975
hamnade han på Time Magazines och Newsweeks förstasidor. Samarbetet mellan
Springsteens och Landau sågs dock inte med blida ögon av hans dåvarande manager
Mike Appel på skivbolaget CBS. Appel hävdade att han ägde rättigheterna till
Bruce Springsteens låtar. Under den tvist som följde fick inte Springsteen spela
in skivor. Istället turnerade han i princip oavbrutet i två år. När det väl
löste sig gick han in i studion igen och påbörjade arbetet med ett nytt album.

1978 släpptes albumet Darkness on the Edge of Town. Albumet var mörkare än Born
to Run och Bruce Springsteen sjöng om familjeförhållanden och orättvisor. Hans
politiska och livsfilosofiska åsikter speglas i de flesta av låttexterna och
många fans anser att detta är Springsteens genom tiderna bästa album. Låtar som
"Badlands" och "The Promised Land" är två av de mest spelade låtarna på hans
konserter de följande decennierna. Den efterföljande turnén begränsade sig till
USA och Kanada. Bruce blev känd för sina energiska konserter och drog fulla hus
var han än spelade.

The River släpptes 1980 och med det vände sig Springsteen till den breda massan.
"Hungry Heart" blev hans första stora hitsingel och det sägs att Springsteen
skrev låten för The Ramones men att Jon Landau övertalade honom att behålla den
för sig själv. Rocklåtarna blev mer renodlade och detta fortsatte även på
albumet Born in the U.S.A. 1984 som blev hans största försäljningsframgång.
Titellåten "Born in the U.S.A." var en samhällskritisk skildring av USA och
Vietnamkriget, vilket missförstods av president Ronald Reagan som använde låten
i sin valkampanj. "Dancing in the Dark" blev den största hiten på albumet och i
videon till låten dansar Courteney Cox med Springsteen. Detta inslag använde han
sig av på den efterföljande turnén när en ung flicka på varje konsert fick komma
upp på scenen för att dansa med honom.

Mellan The River och Born in the U.S.A. släpptes Nebraska 1982, ett soloalbum
där han endast ackompanjerades av gitarr och munspel. Albumet fick positiv
respons, men han gav sig inte ut på turné förrän Born in the U.S.A. hade
släppts.

Trippel-CD:n (fem lp-skivor) Bruce Springsteen & E Street Band Live 1975-1985
blev en summering av Springsteens karriär så långt. Liveskivan speglade några av
de egenskaper som var specifika för hans konserter; de stora variationerna i
låtarna, svängningarna mellan vemodiga ballader och häftiga rocklåtar,
samklangen med publiken, de långa, personliga talen mellan låtarna om bland
annat hans relation till sin far, och den instrumentala kraften hos E Street
Band.

1984 kom Patti Scialfa med i E Street Band och 1985 gifte Bruce sig med Julianne
Phillips. Dessa två kvinnor är de som haft störst betydelse för hans privata
liv. Äktenskapet med Phillips kom i gungning i ett tidigt skede och 1987
släpptes albumet Tunnel of Love som till stor del handlar om relationer mellan
män och kvinnor. Under Tunnel of Love turnén blev Springsteen & Scialfa ett par.
Någonting som uppmärksammades väl i media eftersom Springsteen och Phillips då
ännu inte hade gått ut med att de separerat.

1985 deltog han även i låten "We are the World" som var en del av
välgörenhetsprojektet USA for Africa där han bland annat sjunger en duett med
Stevie Wonder.

Springsteen upplöste E Street Band 1989 och började en period med olika kompband
både på skivor och på turnéer. 1992 släppte han två album samtidigt, Human Touch
och Lucky Town. Många fans anser att det är de två svagaste skivorna Bruce har
gett ut och försäljningssiffrorna var måttliga. De enda medlemmarna från E
Street Band som medverkade på dessa album var Roy Bittan ,som medverkade till
att skriva musiken på ett antal låtar på de båda albumen, och Patti Scialfa.

Springsteen tog till sig fansens besvikelse vilket han gav uttryck för när han
blev invald i Rock and Roll Hall of Fame 1999. Han passade då också på att tacka
sin far med en tydlig anspelning på albumen Human Touch och Lucky Town.

En konsert i MTVs serie Unplugged gavs ut på skiva. Unplugged-idén är
ursprungligen att spela in akustiska konserter med band som annars är
"elektriska", men då detta koncept i Springsteens fall inte skulle vara särskilt
unikt gjorde han istället tvärtom; skivan fick helt enkelt namnet (MTV) Plugged
och är en intim och varm inspelning med klubbkänsla, och innehåller flera
livetolkningar som inte finns på andra skivor förutom den just då aktuella
repertoaren från Lucky Town/Human Touch.

1995 återförenades E Street Band för inspelningen av extramaterial på albumet
Greatest Hits. Inspelningen dokumenterades på DVD:n Blood Brothers. Strax
därefter släppte Springsteen The Ghost of Tom Joad, ett akustiskt soloalbum som
inte mottogs av kritikerna lika positivt som hans första soloalbum Nebraska.

1998 gavs en föraning om en återförening av E Street Band när albumet Tracks
släpptes, ett album med fyra CD-skivor. Året efter släpptes 18 Tracks. 1999 kom
den officiella återföreningen av E Street Band och de gav sig ut på en stor
världsturné som varade i över ett år och avslutades med tio utsålda konserter i
Madison Square Garden i New York. Turnén resulterade i en TV-inspelad konsert
med tillhörande DVD och album som släpptes 2001, Live in New York City.

2002 släppte Springsteen sitt första album med E Street Band på 18 år, The
Rising, som producerades av Brendan O'Brien. Albumet, som till största delen var
en reflektion över 11 september-attackerna, rosades av såväl kritiker som fans
och betraktades som Springsteens "återkomst". Titellåten "The Rising" spelades
mycket i radio och albumet blev hans bäst säljande på 15 år. En stor turné
inleddes och även om hans popularitet hade sjunkit på många ställen i USA behöll
han fortfarande greppet om fansen efter kusterna. Bland annat satte han
försäljningsrekord när han spelade tio utsålda konserter på utomhusarenan Giants
Stadium i New Jersey.

Under dessa konserter tackade Bruce alla fans som kommit långväga och som
besökte flera av konserterna. Den sista konserten avslutade han med "Jersey
Girl", en låt av Tom Waits som är mycket populär i New Jersey. Risingturnén
avslutades med tre utsålda konserter på Shea Stadium i New York. Springsteen
blev av med sin poliseskort efter den andra kvällen sedan han spelat "American
Skin (41 Shots)", en låt som skrevs efter en verklig händelse då polisen sköt en
svart man. Bob Dylan var överraskningsgäst på konserten och de båda framförde
låten Highway 61 Revisited tillsammans.

Under 2000-talet har Bruce Springsteen varit en ambassadör för New Jersey och
för att åter ge liv åt Asbury Park. Han har hållit årliga julkonserter där för
att bland annat stödja den lokala affärsrörelsen och organisationer i området.
Konserterna är för det mesta riktade till de gamla trogna fansen som känner till
hans tidiga låtar som till exempel "E Street Shuffle" och "Thundercrack", låtar
som yngre fans inte alltid känner igen. Före sina turnéer repeterar han och
bandet ofta i Asbury Park och hans mest trogna fans brukar samlas utanför för
att lyssna på vad som kan bli en kommande konsert.

Vid Grammygalan 2003 spelade Springsteen The Clashs "London Calling" tillsammans
med Elvis Costello, Steve Van Zandt och Dave Grohl för att hedra Joe Strummer.
Springsteen och Clash betraktades under en period som rivaler om att ge ut de
största skivboxarna när dubbel-LP:n The River och trippel-LP:n Sandinista!
släpptes.

2004 offentliggjorde Springsteen att han och E Street Band skulle delta i den
politiska Vote for Change-turnén tillsammans med John Fogerty, Dixie Chicks,
R.E.M., Jurassic 5 och andra musiker. Alla konserter skulle hållas i stater som
utgjorde tungan på vågen i det kommande valet för att stödja MoveOn.org och
uppmana människor att rösta mot George W. Bush. Den sista konserten hölls i
Washington, D.C. med många av artisterna tillsammans. Flera dagar senare höll
Springsteen en liknande konsert i New Jersey när opinionsundersökningar hade
visat att rösterna var väldigt jämnt fördelade. Medan Springsteen tidigare hade
spelat för saker han trodde på, som till exempel mot kärnkraft, för
vietnamveteraner, Amnesty International var detta första gången han spelade för
att stödja en presidentkandidat, vilket ledde till både negativa och positiva
omdömen. Hans låt "No Surrender" blev John Kerrys kampanjsång, men kampanjen
blev ändå inte lyckosam för Kerry som förlorade valet.

Springsteens album Devils & Dust släpptes 26 april 2005 och spelades in utan E
Street Band. Det är ett lågmält och till stora delar akustiskt album i samma
anda som Nebraska och The Ghost of Tom Joad men det är fler instrument med. En
del av materialet skrevs nästan tio år tidigare under, eller strax efter, Tom
Joad-turnén. Springsteen hade framfört en del av låtarna tidigare men de hade
aldrig släppts på skiva.

I samband med att albumet släpptes gav sig Springsteen ut på en soloturné. De
flesta konserterna såldes ut på kort tid. Till skillnad från sin soloturné på
1990-talet spelade han på denna turné flera instrument, bland annat piano,
elpiano, pumporgel, banjo, elgitarr, akustisk gitarr och munspel. Under en del
låtar använde han sig även av synthesizer som spelades av en tekniker bakom
scenen. Under turnén spelade han bland annat "Reason to Believe", "The Promised
Land" och Suicides "Dream Baby Dream".

2006 kom Springsteen med We Shall Overcome: The Seeger Sessions, ett coveralbum
i en helt annan stil än tidigare album. På albumet tolkar Springsteen gospel,
folkmusik och blueslåtar från olika kompositörer men huvudsakligen den
vänsterpolitiskt aktiva folkmusikern Pete Seeger. På albumet medverkar endast
Soozie Tyrell och Patti Scialfa från E Street Band. Albumet är även olikt
Springsteens andra album på så sätt att det till stor del är inspelat i
informell form, ungefär som en "jam". Albumet har överlag fått mycket bra
kritik, och Springsteen har med albumet hittat nya lyssnare, kanske på bekostnad
av en del gamla fans. Albumet har dock sålt till guldplatta i USA med över
600 000 sålda exemplar.

Även i samband med detta album begav sig Springsteen ut på turné; Bruce
Springsteen with The Seeger Sessions Band Tour. Turnén startade i april 2006 i
Asbury Park och inkluderade USA och Europa. I samband med höstturnén gavs en ny
version av albumet We Shall Overcome: The Seeger Sessions ut; American Land
Edition. Albumet innehåller, förutom de låtar som ingår i We Shall Overcome: The
Seeger Sessions även fem extraspår, extra videoinnehåll, dokumentärinnehåll med
mera.

Både 2007 och 2009 släpptes nyinspelade studioalbum med E Street Band, Magic och
Working on a Dream. I slutet av 2010 släpptes albumet The Promise, en
sammanställning av tidigare outgivna låtar från Darkness on the Edge of Town.
Springsteens 17:e studioalbum, Wrecking Ball, gavs ut 2012.

Springsteens första steg mot en egen stil, under 1960-talets slut, togs med Bob
Dylan och folkmusikvågen som förebild. Han lanserades också från början som
singer/songwriter, den etikett som skivindustrin ville sälja skivor med i
kölvattnet av Dylans succéer. Springsteen har hela tiden haft en bärande lyrik
som ligger nära Dylans, och berättelsen om hans musikaliska utveckling är
berättelsen om hans berättelser, inte om musiken som bär fram dem. Däremot
dröjde det två decennier efter skivkontraktet innan han släppte bandet;
Springsteen förblev länge i allt väsentligt trogen elektrisk musik och fullstort
band. De två första skivornas stundom kaotiska musik ersattes på Born to Run med
en enklare, mer slagkraftig R&B. Det var fortfarande lyriken som bar musiken,
men den fick här ett helt annat stöd av bandet som då hade fått sin mogna form i
och med att Max Weinberg tagit plats och gett slagverket ett annat driv, och i
och med att gitarr, saxofon och keyboard drev gemensamt istället för den
tidigare friare estetiken.

Darkness on the Edge of Town och The River renodlade samma musikstil, även om
Springsteen hade fått större självförtroende i sitt budskap och framförande.
Born to Runs "Magic Rat" och mystiska hjältar på dammiga vägar byttes på
Darkness on the Edge of Town mot ett anonymt "jag" som söker mörkret. På The
River var självbiografin och förankringen i det liv Springsteen växt upp med
helt öppen; "Independence Day" om uppbrottet och brytningen med fadern, och
titellåten The River om besvikelse över att drömmar dör med tiden, likaväl som
den bejakande Hungry Heart, är alla enkla att förstå och tro på. Born in the USA
var på så sätt slutprodukten på den delen av Springsteens karriär - renare
linjer, tydligare låtuppbyggnad och mer lättförståeliga (vissa skulle säga
banalare) texter. I någon mån var historierna på skivan en aning mer
konstruerade men det uppvägdes delvis av att bandet och musiken fortfarande
kunde slipas ett steg till.

Nebraska utgjorde, redan innan Born in the USA, en början på Springsteens väg
mot en röst efter att han uttömt de historier som växt upp tillsammans med
honom. På den akustiska skivan sökte han ett berättarsätt som kunde bära även de
historier som var på ett helt annat sätt uppdiktade. The Ghost of Tom Joad var
en fortsättning på samma sökande efter en ny röst.

På The Rising behövde Springsteen inte längre dikta, historierna kom återigen
spontant ur känslorna efter World Trade Center-attacken. Samtidigt knöt han där
ihop sitt ursprungliga berättarsätt med den röst han sökt på Nebraska och Tom
Joad. Efter The Rising hade också ett erkännande inför berättarröstens och
budskapets vikt blivit tydligare. 2006 släpptes en skiva med Pete
Seeger-tolkningar, åtföljt av en turné.

Springsteen betraktas sällan som någon särskilt driven instrumentalist. De enda
instrument han själv använder sig av är gitarr, munspel och ibland piano
(undantaget Devils and Dust-turnén, där han spelade åtskilliga andra
instrument). Med E Street Band har i allmänhet bandets gitarrister, Steven Van
Zandt och Nils Lofgren, större instrumentalt ansvar än Springsteen själv, som
koncentrerar sig på sången. Trots det kan man notera att han har en ganska unik
gitarrstil, kännetecknad av monotona, drivande solon. Solopartier är dock inte
någon viktig del i Springsteens musik, snarare är det arrangerade
harmonipartier. Med E Street Band på scen bärs detta i huvudsak av saxofonisten
Clarence Clemons och förstegitarristen, i andra hand av keyboard (Roy Bittan,
Danny Federici).

Springsteen fick tidigt rykte om sig som extrem live-artist, framför allt genom
de långa konserterna. Hans andra framträdande utanför Nordamerika var i
Konserthuset i Stockholm på turnén efter Born to Run. Konserten blev snabbt
mytomspunnen och många historier berättas om den - en av dem[vem?] berättar om
hur Springsteen som ville ut och göra ett fjärde extranummer stoppades av Max
Weinberg som höll upp sina blödande händer. En musikkritiker[vem?] har
reflekterat att om alla som påstår att de var där verkligen hade varit det
skulle inte ens tio konserthus ha räckt till.

Från och med Born in the USA-turnén blev Springsteen en av de stora artisterna
som så gott som uteslutande framträdde på idrottsarenor utomhus. Senare sökte
sig Springsteen själv i någon mån tillbaka till mindre format.

Trots mycket långa turnéer som av nödvändighet går till stor del på rutin har
Springsteen vägrat överge idén att varje konsert ska vara unik. Inför Born in
the USA-turnén ska bandet ha repeterat in över 100 låtar, och Springsteen själv
förberedde sig med intensiv konditions- och styrketräning.

Springsteen använder sig aldrig av förband. Istället brukar det spelas vad han
själv kallar "Walk-in music" innan konserterna börjar, det vill säga låtar av
andra artister som han väljer ut ska spelas. Springsteen själv var 1973 förband
åt jazzpopgruppen Chicago där Chicagos team skruvade ner volymen och stängde av
videoskärmarna. Resultatet blev att Bruces musik endast hördes som en svag
krusning på långt håll. På grund av dessa arbetsförhållanden förklarade han
managern Mike Appel att han aldrig mer skulle vara statist i något annat bands
superstjärneturné. Han svor därefter att aldrig göra om det och att aldrig
utsätta någon annan för det. Under turnén till "Ghost Of Tom Joad" plattan så
använde han sig av artisten John Wesley Harding två gånger som förband, men har
också varit allt

Springsteens musik har i viss mån tolkats även av andra musiker. Manfred Mann's
Earth Band fick en hit med "Blinded By the Light" (från Springsteens första
skiva) 1976. Bandet fick även hits med "For You" och "Spirit in the Night".

Nästa större Springsteenhit av en annan artist blev Patti Smiths inspelning av
"Because the Night" på hennes album Easter 1978. Smith och Springsteen skrev
låten tillsammans.

Efter att Springsteen blivit en megastjärna började allt fler av hans låtar att
dyka upp i andra artisters repertoar. En av de mest uppmärksammade covers av
Springsteen-låtar hittills blev Johnny Cashs inspelning av "Johnny 99" 1983.
Även Pointer Sisters version av "Fire" samt Natalie Coles version av "Pink
Cadillac" är bland de mer kända coverversionerna.

Ronald Reagans försök att utnyttja den otroliga popularitet Springsteen åtnjöt
med Born in the USA, och Springsteens åtföljande offentliga dementi av
eventuella Reagan-sympatier var inte det första steget i Springsteens
omvärldsengagemang, han hade tidigare bland annat engagerat sig på scen i
kärnkraftsfrågan. Senare har han allt mer gjort sin röst hörd i olika frågor och
tar ofta upp diskussioner på sin webbsida - kontroversen om Dixie Chicks är ett
exempel, då Springsteen tog countrygruppen i försvar efter att de blivit hårt
kritiserade för ett kritiskt uttalande om USA:s dåvarande president George W.
Bush. Inför presidentvalet i USA 2004 tog Springsteen för första gången även
officiellt ställning i en valrörelse då han med Vote for Change-turnén försökte
förmå folk att rösta mot den sittande presidenten George W. Bush, vilket dock
inte hindrade Bush från att gå segrande ur valet.

I samband med orkanen Katrina i augusti 2005 hörde Springsteen till dem som
kritiserade Bushs adminisitration för att inte ha agerat i tillräcklig
utsträckning. Med The Seeger Sessions Band spelade han in låten "How Can a Poor
Man Stand Such Times and Live", ursprungligen skriven efter börskraschen 1929,
med tre nyskrivna verser om katastrofen i New Orleans.

I januari 2009 spelade Springsteen på Barack Obamas installation som USA:s
president.

Den 22 juli 2012 spelade Bruce Springsteen tillsammans med Steven Van Zandt vid
minneskonserten för offren i terrorattentaten i Norge 2011. Låten som spelades
var en akustisk version av "We Shall Overcome".

Någon antikommersiell inställning kan man inte tala om i Springsteens fall, men
däremot en klar avsaknad av kommersialisering. Han har konsekvent avstått från
att låta filmer använda hans musik som säljande soundtrack. Musiken i
Philadelphia och Dead Man Walking är undantag, där musiken är särskilt skriven
för filmen.

En liknande inställning har Springsteen till musikvideo - videon ska helst inte
försöka "berätta om" textens budskap på nytt sätt (Springsteen anser att sången
är tillräcklig i sig själv), och han vill heller inte lägga in en helt ny
handling ovanpå den som finns i själva sången. Därför har Springsteen tämligen
konsekvent föredragit liveföreställningar, även om han ursprungligen inte
gillade att det var studioversioner av låtarna som hördes, i kontrast med
konsertbilderna. I musikvideon till Brilliant Disguise och senare i den
prisbelönade Streets of Philadelphia använder Springsteen en teknik särskilt
utvecklad med detta i åtanke; det är inspelningen som hörs på skivan som
faktiskt visas i videon, inspelad med dold mikrofon.

Ända tills efter Born in the USA fanns inga officiella live-inspelningar att
tillgå för fans, vilket sörjdes särskilt eftersom det allmänt ansågs att
konserterna var av så hög klass. En stor bootleg-industri växte också upp, där
inte bara inspelningar av i stort sett varje konsert kunde köpas, utan ibland
också inspelningar av repetitioner eller stulna studioband. När Tracks kom ut
var åtskilliga av de "tidigare icke utgivna" låtarna i själva verket välkända
bland många fans.

Springsteens smeknamn bland fansen, The Boss (jämför "The King" - Elvis), är väl
etablerat. Han hittade själv på smeknamnet då han 1971 tillsammans med bland
andra Garry Tallent, Danny Federici och Steve Van Zandt spelade Monopol med
hemmagjorda regler som innefattade mutor i form av godis mellan deltagarna. Han
gjorde det så framgångsrikt att gav sig själv smeknamnet The Boss. Enligt honom
själv är dock den verkliga anledningen till smeknamnet att han var den som efter
spelningarna delade ut gaget till de övriga bandmedlemmarna, som därför kallade
honom The Boss.

Springsteen själv gillade inte att smeknamnet nådde allmänheten i början på
1970-talet, då han ansåg att endast en mindre krets av band och vänner hade rätt
att kalla honom det. Senare i karriären har han accepterat det och smeknamnet
förekommer ofta i samband med recensioner och konserter. Han har själv många
gånger jämfört sin stjärnstatus med hur han själv som ung såg på Elvis och
berättat om sitt och Steve Van Zandts försök att få träffa Elvis.

Fansen har också en särskild gimmick som bara hörs på Springsteen-konserter:
publiken ropar unisont ett långt, utdraget "Bru-u-u-u-ce", vilket på en annan
konsert skulle tas som buande.

¹ Antal olika låtar som Springsteen har spelat under turnéerna. ² Spellistor
saknas för en del konserter, varför antalet är osäkert.



https://sv.wikipedia.org/wiki/Wikipedia

Wikipedia (WP) är en wiki och ett mångspråkigt webbaserat uppslagsverk med i
huvudsak fritt och öppet innehåll som utvecklas av sina användare (ofta benämnda
wikipedianer). Wikipedia lanserades den 15 januari 2001 av Jimmy Wales och Larry
Sanger och är det mest besökta uppslagsverket på Internet. Sedan december 2016
är Wikipedia rankad som nummer fem av Alexa bland alla webbplatser. Wikipedia
drivs av den icke-vinstinriktade stiftelsen Wikimedia Foundation med stöd av
privata donatorer. Projektet bygger på wikiprogramvaran MediaWiki, som är
uteslutande fri och har öppen källkod.

Wikipedia finns tillgänglig på många olika språk; 243 språkversioner hade i maj
2016 minst ett tusen artiklar, och 13 språk hade då fler än en miljon artiklar.
Den engelskspråkiga versionen var då störst, med över fem miljoner artiklar, 827
miljoner redigeringar sedan start, 132 000 aktiva bidragsgivare under den
senaste månaden och 28 miljoner användaridentiteter. Därefter följde
svenskspråkiga Wikipedia, de cebuanospråkiga, tyska, nederländska och franska
versionerna, ordnade i storlek efter antal artiklar.

Totalt innehöll Wikipedia samma månad 39 miljoner artiklar, och den
svenskspråkiga versionen har just nu 3 784 330 artiklar.[a] Svenskspråkiga
Wikipedia innefattar emellertid en stor andel (2,2 miljoner, noterat maj 2016)
robotskapade artiklar och var samma månad bara på tolfte plats sett till antal
redigeringar, på femtonde plats sett till antal aktiva bidragsgivare under en
månad och på artonde plats sett till antal användaridentiteter.

Wikipedia grundades 15 januari 2001 av internetentreprenören Jimmy Wales och
filosofen Larry Sanger, båda knutna till Wales internetföretag Bomis. De hade
under år 2000 försökt starta uppslagsverket Nupedia, vilket dock begränsades av
strikta krav på skribenterna. Genom att använda wikitekniken, det vill säga en
sökbar webbplats där sidorna enkelt och snabbt kan redigeras av besökarna,
lyckades man få igång skrivandet. Wikipedia var från början enbart
engelskspråkigt, men 15 mars 2001 togs initiativet till flera språk. Först ut
var tyska, tätt följt av katalanska och japanska. Dessa tre var i gång före
utgången av mars. Den 11 maj 2001 lades ytterligare nio stora språk till. Före
utgången av 2001 fanns Wikipedia på 18 språk. Engelskspråkiga Wikipedia har hela
tiden varit störst och hade år 2012 över fyra miljoner artiklar.

Namnet "wikipedia" myntades av Larry Sanger och är en sammanslagning av wiki,
som är hawaiiska och betyder snabb och encyclopedia, från grekiskans enkyklios
paideia, ordagrant "rundad bildning" eller "kunskaper som formar en krets", i
betydelsen "allmänbildning"..

Svenska var det andra "mindre" språk (efter katalanska) som fick en egen
Wikipedia, och första redigeringen gjordes 23 maj 2001 av användaren LinusTolke.
Den äldsta bevarade startsidan för Svenskspråkiga Wikipedia är från 10 juli
2001. Svenskspråkiga Wikipedia var dock i stort sett inaktiv till november 2002.

Många studenter, journalister, författare, forskare, med flera yrkeskategorier,
hämtar dagligen uppgifter från Wikipedia, där snabbheten är en stor fördel
jämfört med att leta i litteratur och forskningsartiklar. Sökmotorer som Google
leder ofta till Wikipedia och driver webbtrafik till Wikipedia.
Wikipediaartiklar anses emellertid främst användbara för att hitta andra mer
auktoritativa källor snarare än som informationskälla till egna publikationer.

Wikipediaartiklar har mycket varierande kvalitet. Wikipediaartiklars
trovärdighet vilar mycket på dess källor och på att ett stort antal personer
granskar och bidrar till artiklarna, medan andra uppslagsverk vilar på att dess
författare är experter som anses vara auktoriteter på sina områden. En
Wikipediaartikels tillförlitlighet kan bedömas bland annat genom att studera
artikelns historik, som framgår av forskningsresultat nedan. En Wikipediaartikel
som stämmer in på följande påståenden har således sannolikt hög trovärdighet:

Dessa kriterier gör att den engelska språkversionen av Wikipedia (som har flest
skribenter, flest artiklar och i allmänhet längre artiklar förutom om svenska
förhållanden) bör ha fler trovärdiga artiklar än den svenska. Detta är också en
vanlig uppfattning bland svenska läsare.

Det är tillåtet att direkt kopiera stora delar av artiklarna eller enstaka
bilder till en egen publikation, förutsatt att man publicerar den under samma
licens som Wikipedia, CC BY-SA (en bild kan ligga under annan öppen licens), och
anger källa till artikeln så som licensen kräver. Referat av och korta citat
från Wikipedia är tillåtna enligt citaträtten som från vilken som helst annan
källa.

Källförteckningens källbeskrivning kan exempelvis utformas enligt följande om
man använder Harvardsystemet som referenssystem:

Vid IEEE- och Vancouversystemet kan källbeskrivning formateras enligt följande
(om källan är nummer 2 i källförteckningen):

Alla versioner av sidorna på Wikipedia sparas. Därmed är det möjligt att länka
till just den version av en artikel man använt. En länk till arkivversionen
tillhandahålls i artiklarnas vänstermarginal.

Den funktionsprincip som ligger till grund för projektet kallas wiki (hawaiiska
för snabbt). Wikiprincipen avser att det går snabbt att hitta artiklar, att det
är enkelt att ändra och länka samman artiklar, att publiceringen inte fördröjs
av redaktionell granskning och godkännande samt att det går snabbt att
återställa ändringar till en tidigare version av artikeln. En wiki är en
webbserver och databasserver som möjliggör för ett stort antal människor att
tillsammans redigera webbsidor via webbgränssnitt, och innefattar funktioner för
artikelhistorik och versionshantering. En wiki har således stora likheter med
ett webbpubliceringssystem. Viktiga skillnader är att i en wiki lagras sidorna i
en icke-hierarkisk struktur, vilket underlättar sökning och länkning, samt att
en wiki saknar funktioner för att hantera linjeorganisationens arbetsflöden och
beslutsgång för godkännande av publicering.

Wikipedia använder sig av den fria wikiprogramvaran MediaWiki som är licensierad
under GNU General Public License (GPL). Serverklustren finns (sedan januari
2013) i delstaten Virginia och har även speglade data i servrar i Amsterdam,
Nederländerna. Från början använde Wikipedia en annan wikiprogramvara,
UseModWiki, som också är licensierad under GPL.

Wikipedias artiklar redigeras vanligen genom att man använder wikikod
(wikitext), som är ett kompakt märkspråk. För nybörjare och andra som inte vill
eller kan använda märkspråk finns sedan sommaren 2013 ett alternativt och
enklare redigeringsgränssnitt – VisualEditor. VisualEditor nås genom att välja
fliken Redigera ovanför artikeln, medan wikikoden redigeras genom att välja
Redigera wikitext. Båda metoderna kan användas för att wikifiera artikeln, det
vill säga för att infoga länkar till andra artiklar, fotnoter, kategorier,
bilder, rubriker, tabeller och annan typografisk formatering.

Wikikod används även för att skapa mallar med innehåll som kan återanvändas i
flera olika artiklar, exempelvis faktarutor, navigationsrutor och
kvalitetsvarningar, och vars utformning kan anpassas med hjälp av olika
parametrar. Mer komplicerad kodning av artiklar och mallar kan även göras i
märkspråken html (för avancerad layout) och TeX (för matematiska formler och
notskrift) samt programspråket Lua (för att skapa programmoduler som kan
användas i avancerade mallar, och som körs på Mediawikiservern). Inloggade
användare kan anpassa sitt användargränssnitt genom att välja mellan olika skal
(stilmallar), och genom att aktivera olika finesser (program skrivna i språket
Javascript och som lagras på Mediawikiservern men körs lokalt i användarens
webbläsare).

Bilder och andra mediafiler lagras i allmänhet i databasen Wikimedia Commons,
som är gemensam för alla Wikimedia-projekten, och kan användas också av
utomstående. En del projekt, såsom finsk- och engelskspråkiga Wikipedia, har
dessutom egna filer som inte kan användas i andra projekt; medan innehåll på
Commons förutsätts vara fritt, tillåts i dessa projekt även proprietär media på
basen av fair use (återgivningsrätt).

Länkar mellan språkversionerna (språklänkar eller interwikilänkar) lagras sedan
2013 centralt på databasen Wikidata istället för att läggas in med wikikod i
varje språkversion av varje artikel. På Wikidata kan även siffror, namn och
annan kvantitativ data (motsats till löpande text) lagras gemensamt för alla
språkversioner. Syftet med det är att kunna länka in uppgifterna i faktarutor,
tabeller, med mera. Data som är gemensamma för många språkversioner behöver på
så sätt bara uppdateras på ett ställe, och visionen är att listor och tabeller
ska kunna genereras och översättas automatiskt.

Wikipedias användargränssnitt är ursprungligen utformat för webbläsare på
persondatorer med relativt stora skärmar, men idag kan Wikipediasidor även läsas
och redigeras från handhållna enheter såsom mobiltelefoner. Redan 2004
möjliggjorde Wapediatjänsten tillgång från mobiltelefoner via så kallade
WAP-sidor (webbliknande teknik avsedd för mobiltelefoner med piltangenter och
små skärmar). I juni 2007 lanserades en.mobile.wikipedia.org, ett officiellt
webbgränssnitt avsett för mobila plattformar med enkla webbläsare. 2009 öppnades
en nyare version, en.m.wikipedia.org avsedd för smartmobiler såsom
Symbian-telefoner, iPhone och Android.

Wikipedia är även tillgängligt via spelkonsoler som Playstation 3, Nintendo Wii
och Xbox 360. Där kan man ladda ner databasdumpar av åtminstone engelskspråkiga
Wikipedia, men det är då den vanliga webbversionen av uppslagsverket och ingen
speciellt utvecklad version.

Wikipedia kan redigeras av vem som helst. Detta gör att encyklopedin är beroende
av ett stort antal välmenande skribenter som på frivillig basis håller efter den
lilla grupp av skribenter som på olika sätt ställer till problem. Det sätt genom
vilket materialet på Wikipedia skapas leder även till problem då felaktig och
vinklad information kan läggas till. Grundtanken är dock att de flesta användare
är intresserade av att bevara och skydda Wikipedia och att dessa därför snabbt
kommer att återställa efter klotter och bidrag som inte anses hålla tillräckligt
hög standard. Arbetssättet bygger även på idén att samarbete och diskussion
mellan alla användare leder till att gruppen i helhet utvecklas och att
konsensus om vad som räknas som neutralt kan uppnås även i svårare frågor.
Grundtankarna går alltså tvärt emot idén om att publiceringen av kunskap bör
begränsas till en liten grupp utvalda och speciellt kunniga personer som
producerar material i en hierarkisk arbetsdelning.

En del användare förespråkar att man inför granskade versioner av artiklar,
alltså märker versioner som har bedömts som tillförlitliga av etablerade
användare. Det skulle då vara den versionen som i första hand syns för
oregistrerade läsare.

Innehållet i Wikipedia omfattas av juridiska skäl av lagstiftningen (särskilt
lagen om upphovsrätt) i Virginia där Wikipedias servrar[b] numera befinner sig.
Utöver detta är Wikipedias redaktionella principer sammanfattade i de så kallade
"fem pelarna", och många policyer och riktlinjer syftar till att utforma
innehållet på lämpligt sätt. Även dessa regler finns lagrade i wiki-form, och
Wikipedia-skribenter kan skriva och revidera dessa policyer och riktlinjer.
Dessa riktlinjer och policyer tillämpas genom att Wikipedia-skribenterna kan ta
bort, märka eller ändra artikelmaterial som inte uppfyller dem. De regler som de
icke-engelska utgåvorna av Wikipedia har baseras ofta på en översättning av
reglerna på den engelskspråkiga Wikipedia och skrivs i Sverige utifrån lokala
svenskspråkiga diskussioner.

Wikipedia är också en Internetgemenskap. Som sådan har den utvecklat en egen
kultur och egna traditioner, och de sammanfattas i fem grundprinciper:

Förutom samarbetet och diskussioner online, arrangeras olika sorters fysiska
träffar mellan Wikipediaanvändare. I USA finns exempelvis Great American Wiknic,
en årlig Wikipediaträff som under sommaren anordnas i flera amerikanska städer.

Ibland samlas Wikipedia-användare lokalt till olika specialevenemang med syftet
att bidra till projektet, exempelvis genom att ägna en dag åt fotografering av
ett område ("fotosafari"). Lokalt anordnas ofta mindre och informella träffar på
exempelvis något kafe eller pub. På svenskspråkiga Wikipedia kallas dessa möten
ofta Wikifika respektive Wikipub.

Wikipedias trovärdighet, både jämfört med andra uppslagsverk och andra
specialiserade källor, kan analyseras på olika sätt, bland annat genom
blindtester av experter, genom statistik, genom analys av historiska mönster och
genom att analysera styrkor och svagheter i wikimodellen. På Wikipedia finns
ingen redaktion utan allt arbete utförs av mestadels anonyma frivilliga, vilket
kan förväntas påverka tillförlitligheten negativt. Å andra sidan finns det fler
som kan rätta felen.

En tidig studie som genomfördes av IBM under 2003, visade att "vandalism
åtgärdas ofta extremt fort – så fort att de flesta användare aldrig ser dess
verkan", och drog slutsatsen att Wikipedia hade "oväntat effektiva
självåterställande egenskaper".

På engelskspråkiga Wikipedia gjordes en undersökning 2007 som visade att ca fem
procent av det som skrivs på Wikipedia är klotter men att det har tagits bort
inom en mediantid på 14 minuter, men i enstaka fall kan ligga kvar i flera år
utan att upptäckas. Risken att den artikelversion man läser innehåller klotter
beräknades till cirka 0,004 procent.

En undersökning som publicerades 2005 i tidskriften Nature visar att när det
gäller artiklar om vetenskapliga ämnen var engelskspråkiga Wikipedia nästan lika
korrekt som Encyclopædia Britannica. Wikipedia hade också ungefär samma antal
allvarliga fel i artiklarna. Uppgifterna har ifrågasatts av Encyclopædia
Britannica.

I en jämförelse utförd av Svenska Dagbladet 2006 där nio experter granskade
varsin av nio artiklar mellan Nationalencyklopedin och svenskspråkiga Wikipedia
var Nationalencyklopedin bäst i sex fall och Wikipedia var bäst i tre fall.
Statens medieråd skrev (i en icke daterad artikel) att "De stickprov som gjorts
visar dock på små skillnader. Där NE vinner i tillförlitlighet vinner Wikipedia
i aktualitet. Man ska dock tänka på att vissa texter på Wikipedia bara är
påbörjade medan andra kan vara betydligt mer utvecklade än innehållet i NE."
Ungefär ett år senare togs formuleringen om tillförlitlighet och aktualitet bort
i en senare version av artikeln.

Den 24 oktober 2005 publicerade brittiska The Guardian en artikel med titeln
”Can you trust Wikipedia?” ('Kan man lita på Wikipedia?') där en panel av
experter ombads granska sju artiklar som berörde deras specialområden och
betygsätta artiklarna med 0-10 poäng. Alla artiklarna fick mellan 0 och 8 poäng,
men de flesta fick mellan 5 och 8 poäng.

Däremot tolereras inte avsiktlig vandalism. Användare som kontinuerligt förstör
artiklar kan utestängas från framtida deltagande i projektet genom att en
administratör blockerar deras användarkonto eller IP-adress. En tidig studie
gjord av IBM visade att vandalism i genomsnitt tas bort mycket snabbt, men i
enstaka fall kan ligga kvar mycket länge. En annan tidig studie som mätte
sidvisningar på engelskspråkiga Wikipedia med felaktigt vandaliserat innehåll
kom fram till att 42 procent av allt klotter eller vandalism återställdes innan
det hunnit ses av icke inloggade användare.

Ett annat beteende som ofta ses som ett problem är bidragsgivare som använder
flera användarnamn utöver sitt egentliga i vilseledande syfte. Dessa kallas sock
puppets eller marionetter.

Wikipedia har anklagats för att ha en tendens att täcka vissa ämnen
oproportionerligt i förhållande till hur viktigt ämnet är. I en intervju med The
Guardian sade Dale Hoiberg, Encyclopædia Britannicas chefredaktör, om
engelskspråkiga Wikipedia:

Intervjun publicerades 26 oktober 2004. 28 mars 2005 hade artikeln om kinesisk
konst blivit tre gånger så stor som den om orkanen Frances, underartiklar ej
inräknade, och artikeln om Tony Blair var 50 % större än den om Coronation
Street. Wikipedias förespråkare pekar på sådana exempel för att visa att
vinklingarna kommer att bli mindre med tiden, medan motståndare anser att just
dessa artiklar fick extra uppmärksamhet på grund av intervjun, och att ökningen
inte gäller alla artiklar.[källa behövs]

År 2006 listade hemsidan wikipedia-watch.org ett dussintal plagieringar gjorda
av redaktörer på den engelska versionen av Wikipedia. Jimmy Wales som varit med
och grundat Wikipedia sade i detta sammanhang: "Vi måste hantera sådana
händelser på fullaste allvar, utan nåd, eftersom denna typ av plagiering strider
till 100 % mot alla våra grundläggande principer.

Wikipedia har kritiserats för att tillåta sexuellt innehåll i sina artiklar,
bland annat bilder och filmer av onani och ejakulation samt även foton från
pornografiska filmer i flera artiklar.

Kritik har också riktas emot att sexuellt innehåll visas för frikostigt på
Wikipedia och att bilderna är för lättåtkomliga för barn som eventuellt använder
Wikipedia i sitt skolarbete.

Exempelvis visas det kontroversiella originalomslaget till albumet Virgin Killer
av bandet Scorpions på engelska Wikipedia. Omslaget föreställer en naken
minderårig flicka. 2008 blockerades artikeln under fyra dagar av de flesta av
Storbritanniens internetleverantörer. Detta efter att den rapporterats som
barnpornografi av ”The Internet Watch Foundation”, en ideell organisation som
letar efter olagligt innehåll på Internet och samarbetar med bland annat
brittisk polis. De ansåg då att införandet av bilden i artikeln var ”smaklöst”.

Efter att Wikipedias grundare Larry Sanger pekat ut vad han ansåg vara fall av
barnpornografi i Wikipedias bildbank Wikimedia Commons, tog Wikipedias andra
grundare Jimmy Wales hastigt bort flera bilder med sexuellt innehåll, inklusive
sakligt material, utan att konsultera användarna i stort. Detta har han fått
kritik för och har nu frivilligt gett upp en del av de privilegier han haft som
grundare.

Under 2007 utvecklade CalTech-studenten Virgil Griffith webbtjänsten
"WikiScanner" som samkör flera register. Därigenom upptäcktes det att olika
organisationer, till exempel CIA, Vatikanen och Astra Zeneca redigerat vinklat i
artiklar som rörde deras respektive områden. Generellt betraktades företagens
beteende som dåligt, medan Wikiscanner spåddes få stor betydelse för att
övervaka kvaliteten på Wikipedia.

WikiScanning-historien uppmärksammades av The Independent, som fastslog att
många censureringar, som gjorts på en rad Wikipediaartiklar av användare med
egenintresse, hade upptäckts:

Wikipedia har kritiserats för att ha löst definierade krav på vilka ämnen som
anses vara tillräckligt kända att det är relevanta för uppslagsverket och kan få
egna artiklar utan att raderas. Författaren Nicholson Baker skrev i The New York
Review of Books att diskussionen kring vad som är relevant är så kontroversiell
att ingen kan bilda sig en klar uppfattning och hävdade att artiklar om ämnen
som borde vara relevanta lätt raderas.

Wikipedia har kritiserats för att en liten grupp människor står för den största
delen av innehållet.

Wikipedia har fått kritik för att avsaknaden av expertutlåtande försvagar
kvalitén. När nya bidrag görs till Wikipedia handlar det ofta om små delar eller
delar av en sida som ej utsätts för granskning. Hög- och lågkvalitetsändringar
kan då blanda sig i samma artikel. Till exempel sade historikern Roy Rosenzweig:
"Rent generellt är själva skrivandet Wikipedias akilleshäl. Grupper skriver
sällan bra och bidragen på Wikipedia är ofta av ojämn kvalitet som beror på att
meningar och stycken skrivna av olika personer har sammanfogats."

Informationen i en artikel på Wikipedia kan vara 100 % korrekt men den kommer
ofta från översättningar av Wikipedia på andra språk som i sin tur kan komma
från en tidigare översättning. Detta gör att den blir svårläst och dåligt
formulerad. Givetvis finns det risk att informationen också blir felaktig. Att
många artiklar uppstår på detta sätt är mindre bra.

Bibliotekarien Philip Bradley säger i en intervju med The Guardian i oktober
2004 att "Det huvudsakliga problemet är bristen på auktoritet. Med tryckta
publikationer måste utgivaren se till att den information denne publicerar är
sanningsenlig då deras levebröd hänger på det."

Encyclopædia Britannicas före detta chefredaktör Robert McHenry och Paul Vallely
har även de noterat att Wikipedias läsare inte kan veta vem som skrivit artikeln
de läser - den kan vara skriven av någon som inte är en expert på ämnet. McHenry
har också framfört att Wikipedia faller på att den säger sig vara en
encyklopedi, ett ord som inger en auktoritet och pålitlighet som är oförenligt
med koncepten öppenhet och wiki.

Larry Sanger, Nupedias förre chefredaktör, har i en intervju med Kuro5hin sagt
att ett av Wikipedias stora problem är den "anti-elitism" som finns.

Wikipedia ber användarna att verifiera innehållet genom att uppge och
kontrollera källor. Dessa kan i praktiken vara bloggar, och ibland kan det visa
sig att en artikel på Wikipedia verifieras genom att innehållet kontrolleras mot
en källa, som i sin tur har använt Wikipedia som källa utan att uppge detta. I
en magisteruppsats har det visat sig att över 90 procent av de gymnasieelever
som ingick i undersökningsgruppen ser förekomsten av källor som det främsta
kriteriet i bedömningen av en artikels tillförlitlighet. Ett betydligt mindre
antal elever, bara två procent, tycker att författaren till artikeln är viktig.
Detta skiljer sig därför markant från andra uppslagsverk, där till exempel en
aktad författare eller forskare kan anses som en trovärdig källa.

I "Cult of the Amateur – How Today’s Internet is Killing Our Culture and
Assaulting Our Economy", berättar IT-entreprenören Andrew Keen om sitt missnöje
med Wikipedia. Han menar att de amatörer som skriver på sidan växer på bekostnad
av forskare och experter. Detta bidrar till en disharmoni när webben utvecklas
och författaren får ett samspel med publiken. Gränsen mellan amatör och expert
suddas ut då amatörernas bloggar eller redigeringar inte alltid är
kvalitetssäkrade, utan helt enkelt det som blir det mest intressanta och som då
hörs mest. Han menar dock inte att det är den öppna tekniken, där alla är
välkomna som användare som är problemet, utan själva implementeringen - det
krävs en balansgång mellan öppenheten och auktoriteten.

I examensarbetet I mötet mellan tradition och förändring – Om Wikipedia som
encyklopedi diskuterar man Wikipedia som fenomen och de möjligheter och de
problem som webbplatsen förmedlar. Man diskuterar uppfattningar och teman som
omgärdar encyklopedibegreppet för att därigenom förstå Wikipedias problem.
Analysen lyfter fram idéer och tankar om begreppet encyklopedi och vad Wikipedia
är och vill vara; Wikipedia står för något nytt som kan upplevas utmanande och
som väcker kontroverser. Wikipedia utmanar de gamla värdena om hur information
skall samlas in, utvärderas och göras tillgänglig då Wikipedias idé grundas på
användares deltagande i utformandet av information.

I bokkapitlet "Wikipedianer: om Wikipedia i undervisningen" i antologin
"Pedagogiskt arbete i teori och praktik: om bibliotekariens roll för studenters
och doktoranders lärande" (red. Birgitta Hansson & Anna Lyngfelt) skriver
högskolebibliotekarien Jan Hjalmarsson om hur Wikipedia kan användas i högre
utbildning för att träna studenterna i att jämföra källor, diskutera och
problematisera olika typer av digitala källor. Han beskriver hur han har arbetat
med Wikipedia i undervisningen inom etnologiämnet på Södertörns högskola, och
hur studenterna fick en uppgift som innebar att skulle skriva/redigera artiklar
på Wikipedia om olika för etnologiämnet relevanta vetenskapliga begrepp som
t.ex. subkultur, motkultur, genus och intersektionalitet. Ett annat exempel på
hur studenterna kan arbeta med Wikipedia inom ramen för sina högskolestudier
beskrivs i artikeln "Bildning för vår tids bibliotek" skriven av Karin Grönvall
och Jan Hjalmarsson där de lyfter fram ett samarbete med ämnet marinarkeologi på
Södertörns högskola.

Den globala enkätundersökningen Wikimedia General User Survey 2009 genomfördes
under hösten 2008 bland besökare av 21 språkversioner av Wikipedia, främst den
engelska, tyska och spanska versionen, dock ej den svenska versionen. Deltagarna
i enkäten var boende i 228 olika länder. 1,14% var från Sverige. Av enkätsvaren
var 35% Wikipediaförfattare (i huvudsak icke regelbundna bidragsgivare), medan
65% läste Wikipedia utan att bidra. 0,98% var dessutom administratörer. 12,8% av
författarna och 31,2% av läsarna var kvinnor. Deltagarna var i åldrarna 10 - 85
år. Medelåldern bland författarna var 26,8 år, och bland läsarna 25,3 år.
Gällande högsta examen som Wikipediaförfattarna hade uppnått hade 4,6%
doktorerat, 15,1% hade högst uppnått masters/magisterexamen, 28,4% högst
kandidatexamen, 33,4% endast gymnasieexamen, och 12,4% endast grundskoleexamen.
Enligt en artikel i DN är bara drygt 10 procent av de som bidrar till Wikipedia
kvinnor.

I en studie bland Internetanvändare som genomfördes under 2007 av Hitwise
(australiskt marknadsundersökningsföretag) och som även återgavs i tidningen
Time, fann man att Wikipedias besökare var nästan jämnt fördelade mellan män och
kvinnor men att 60% av alla redigeringar gjordes av män.

I konferensartikeln "Talk before you Type: Coordination in Wikipedia" har
artiklarnas diskussionssidor undersökts. Författarna har klassificerat sidorna i
elva olika kategorier: koordinering av redigering, fakta som saknas, klotter,
policy och riktlinjer, länkar till interna Wikipediaresurser (andra
diskussionssidor), "off topic", omröstningar, granskning för
artikelrekommendation, "infobox", bilder och övrigt. Författarna menar att en
del strategisk planering av artikelredigering sker genom diskussionssidorna. I
en tidigare artikel hade samma författare presenterat diskussionssidorna som en
arena enbart för konfliktlösning. Författarna hävdar också att samtalet i
diskussionssidorna är formaliserat (vissa etikettregler finns, som att signera
sina inlägg) och policydrivet (referenser till riktlinjerna förekommer ofta).

En beskrivande studie som analyserade engelskspråkiga Wikipedias policyer och
riktlinjer fram till september 2007 identifierade en del intresseväckande
statistik:

Wikipedia gör det möjligt att redigera anonymt. De som redigerar måste inte
uppge sin identitet, eller ens en e-postadress. En studie från 2007 vid
Dartmouth College av franskspråkiga och nederländska Wikipedia, pekar på att i
motsats till det förväntade sociala mönstret, var de som redigerade anonymt
några av de mest produktiva bidragsgivarna av innehåll med hög klass.
[förtydliga]

Förklaringen till detta[förtydliga] skulle enligt forskarna ligga i att
förutsättningarna för att producera det som man kan kalla för ”allmän egendom”
(collective goods) är så annorlunda vad gäller Wikipedia, jämfört med andra
sammanhang. Det anses allmänt bland sociologer att det behövs en kritisk massa
när en heterogen grupp med individer med både olika förutsättningar och
motivation ska komma igång med att producera ”allmän egendom”.

Forskarna valde 1 000 bidrag av registrerade användare och 1 000 bidrag av icke
registrerade användare slumpmässigt ur vardera språkgrupp (av totalt mer än
87 000 bidrag den 1 mars 2005).[förtydliga]

I en studie utförd av forskare från University of Washington och HP Labs har man
försökt analysera redigeringskrig och konflikter i engelskspråkiga Wikipedias
datadump från 2006:

Forskare vid Carnegie Mellon University har utifrån en mängd statistik försökt
skapa en modell för att förstå och förutsäga administratörsval på
engelskspråkiga Wikipedia. I modellen har de tagit in flera faktorer som i olika
utsträckning påverkade resultatet av valet. Bland annat kunde de visa att
antalet artikelredigeringar påverkade väldigt lite, men att policy- och
projektredigeringar höjde chanserna från 1,8 % till 17-19 % per 1 000
redigeringar. De visade även att aktivitet i inom olika områden och att skriva
redigeringssammanfattningar ökade chanserna att bli vald, medan medverkan i
medlingsärenden över lag sänkte chanserna. Modellen använde dock rätt trubbiga
mått på aktiviteten och forskarna konstaterar att man bör analysera vad
administratörerna gör mer exakt.

Några exempel på faktorer: (Värden inom parentes är inte statistiskt
säkerställda)

I studien The Work of Sustaining Order in Wikipedia: The Banning of a Vandal
undersöks hur automatiserade och halvautomatiserade verktyg i kombination med
samarbete bekämpar vandalism. Den visar på att sådana verktygs användning ökar i
en omfattning som få tidigare har uppmärksammat. Studien inkluderar en
fallstudie och ger en inblick i om hur snabbt en envis klottrares bidrag
återställs och hur klottraren sedan blockeras.

I studien Wikipedians are born, not made: a study of power editors on Wikipedia
från 2009 bekräftar Katherine Panciera m.fl. tidigare undersökningar som visar
att en relativt liten grupp användare står för en stor del av redigeringarna och
för en stor del av det material som blir kvar i artiklarna. Författarna visar
att dessa användare går att känna igen från deras första tid på Wikipedia, bland
annat genom att de gör flera redigeringar per dag. Dessa användare hänvisar
också ofta till Wikipediaprojektets normer, såsom att skriva från en neutral
utgångspunkt. Författarna föreslår olika åtgärder för att öka andelen användare
som stannar och förblir produktiva.

I avhandlingen Frihetens rike: wikipedianer om sin praktik, sitt produktionssätt
och kapitalismen (Uppsala universitet, 2015) undersöker Arwid Lund hur
wikipedianer ser på sin roll som bidragsgivare till uppslagsverket.
Frågeställningarna rör även synen på Wikipedias roll i samhället, i ljuset av
kapitalistiska och kommunistiska infallsvinklar. Avhandlingen baseras på ett
antal djupintervjuer med både tillfälliga och mer etablerade svenskspråkiga
wikipedianer.



https://sv.wikipedia.org/wiki/Marco_Polo

Marco Polo, född 15 september 1254, död 8 januari 1324 i Venedig, var en
venetiansk upptäcktsresande, som reste till Asien. Sammanlagt tillbringade han
24 år i Asien. Han var inte den förste europé som reste till Kina, men han var
den förste som gav detaljerade skildringar av det av mongolerna styrda Kina och
angränsande länder.

Frågan om Marco Polos ursprung är omdiskuterad. En vanlig uppfattning är att han
föddes i Venedig. Det finns emellertid uppgifter som gör gällande att Marco Polo
föddes i staden Korčula på ön med samma namn i nuvarande Kroatien som på
1200-talet tillhörde Republiken Venedig. I Korčula (Curzola på italienska) stad
kan man besöka det som sägs vara Marco Polos födelsehus och än idag finns
familjemedlemmar av italiensk börd i staden som bär efternamnet Polo (ett mycket
vanligt italienskt och venetianskt efternamn).

Marco Polos far Niccolò (venetianska Nicolò), och farbror Maffeo (Maffio), var
venetianska köpmän av adlig börd. Från 1253 till 1269 gjorde bröderna en resa
öster ut mot Kina och 1265 träffade de Khubilai Khan, ståthållare över
Mongoliet, norra Kina och Tibet, sonson till Djingis khan och grundare av
Yuandynastin, som välvilligt mottog dem. Han lät bröderna återvända som sina
sändebud till påven, med en anhållan om att denne skulle sända bildade män till
khanen för att undervisa hans folk i kristendom och västerlandets kultur.

År 1269 återkom bröderna till Venedig och Marco Polo såg sin far för första
gången. År 1271 startade fadern och hans bror nästa resa till Asien och Kina,
åtföljda av Marco Polo (då endast 17 år), en äventyrlig färd som Marco senare
dokumenterar i sin bok. Till följd av att påvligt interregnum rådde (tid mellan
två påvar) avreste de utan representanter från påvestolen. När de hunnit till
Cilicien kom två dominikanmunkar ikapp dem, utsända av den nyvalde påven
Gregorius X. Dessa vände dock snart om.

Från Ajas i Cilicien färdades de resande över Mardin, Mosul och Bagdad till
Ormus vid Persiska viken, därifrån norrut genom Persien, Kirman, Khorasan, Balch
och Badaksjan, uppför Oxus genom Wachan till Pamir, ett namn som förekommer
först i Marco Polos bok. Först under 1800-talet skildras dessa trakter åter av
europeiska resande.

Från Pamirs högland färdades de ned till Kashgar, och fortsatte förbi Jarkhand
till Chotan, trakter som förblev nästan helt okända för Europa ända till
1860-talet. Från Chotan kom de till trakten kring sjön Lob, som sedan återsågs
först 1871 av den ryske forskningsresanden Nikolaj Przjevalskij. Därifrån
färdades de genom Gobiöknen, eller Loböknen som Marco Polo kallar den, till
Tangut (området i yttersta nordvästra Kina på ömse sidor om den stora muren).

Till slut nådde de khanens sommarresidens Changtu (Xanadu) våren 1275. Khanen
mottog dem hjärtligt, och den unge Marco vann till den grad khanens gunst att
han i 17 år användes dels i förvaltningen, dels som diplomatisk representant vid
beskickningar i olika trakter av khanens rike. Därmed fick han tillfälle att
lära känna större delen av Kinas land och folk samt angränsande länder.

Under tiden samlade resenärerna rikedomar som de avsåg föra hem, men khanen
ville inte lyssna till förslag om hemresa. Resan blev slutligen av 1286 när
Persiens khan Argun, en sonson till Khublais broder Hülegü, förlorade sin
favoritgemål genom döden. Före sin död hade hon uttryckt sin önskan att hennes
plats skulle tas av en mongolisk kvinna. Tre ambassadörer sändes till hovet i
Cambuluc för att be om en brud, och för sin återresa önskade dessa att få
använda sig av venetianernas erfarenheter och fick khanens tillåtelse att få dem
som följeslagare. Prinsessan Cocachin blev denna brud, och färden gjordes till
sjöss förbi Sumatra, Ceylon och Indien till Persien. Venetianerna fortsatte
sedan till Venedig och anlände i slutet av 1295 efter 24 års bortovaro.

Efter hemkomsten till Venedig känner man inte till Polos öden förrän då han för
Venedigs räkning var befälhavare på ett venetianskt fartyg utrustat med en Blida
i ett krig mot Genua. Han var med stor sannolikhet tillfångatagen under en
mindre strid 1296 och inte under slaget vid Curzola 1298. Detta sista påstående
beror på en senare tradition från 1600-talet som skrevs av Rustichello.
Rustichello som skrev riddarromaner även känd som Kusticiano var från Pisa, han
var medfånge under ett år och tecknade ner Marcos resor.

Om Polos öden efter fångenskapen är inte mycket känt. Hans testamente, förvarat
i San Marcos bibliotek i Venedig, är bevittnat 9 januari 1324, och sannolikt dog
han under året, eftersom flera dokument anger att han i juni 1325 varit död
någon tid.

Polo var den förste europé som skildrade Fjärran östern. Han var den förste
under medeltiden som framförde säkra uppgifter om det kristna riket i Abessinien
(Etiopien) och om den halvkristna ön Socotra, och som, om än vagt, kunde berätta
om Zanzibar och Madagaskar.

Han beskrev Kinsai (Hangzhou), södra Kinas präktiga huvudstad, på den tiden
världens största stad med dess milslånga gator, oöverskådligt torg och stora
mängd broar över dess kanaler. Han skildrade den rika kryddmarknaden i Zaiton
vid Fukiensundet (sannolikt nuvarande Changchou) och öriket Zipangu, där ädla
metaller fanns i sådant överflöd att det kungliga palatset var täckt med
guldplåt.

Dessa berättelser lockade Columbus, som förde ett latinskt exemplar av Polos bok
med sig. Marco Polos bok fick stor spridning under medeltiden, men inte så stor
som till exempel John de Mandevilles påhittade reseskildringar, som också de
inspirerade Columbus.

Den portugisiske jesuiten Bento de Góis inspirerades av Polos berättelser om ett
kristet rike i öst, och reste på tre år 650 mil genom Centralasien för att hitta
riket. Han fann det aldrig, men avslutade sin resa vid kinesiska muren i Kina år
1605, och bevisade att Polos Cathay var samma rike som det Matteo Ricci kallade
"Kina".

Ursprungstexten från fängelset i Genua skrevs år 1295 eller 1298 eller1299 på
dålig franska med inslag av italienska och finns inte bevarad. De i dag
existerande verken är baserade på en avskrift av ursprungstexten. Man känner
till 143 handskrivna manuskript på olika språk, vars texter avviker från
varandra vad gäller innehåll och omfattning. Det är tänkbart att Marco Polo
under sin livstid gjort tillägg till nya versioner där även tidigare stycken kan
ha utelämnats.1559 utkom en tryckt version av Giambattista Ramusio som är
baserad bland annat på i dag förlorade manuskript och tros vara mycket lik
ursprungstexten. En annat viktigt manuskript skrivet 1470 hittades 1932 i
domkyrkobiblioteket i Toledo som innehåller skildringar som saknas i övriga
manuskript.

Ett manuskript på dålig franska som skrevs på 1300-talet tillhörande
Bibliothèque nationale i Paris offentliggjordes av Geografiska sällskapet i
Paris 1824. Den handskrift som utgavs av Gauthier med geografiska och historiska
kommentarer under titeln "Le livré de M.P." (2 bd, Paris, 1865), anses vara
baserad på en av Polo själv granskad och från större språkfel rättad text. Till
en handskriftsgrupp av samma värde räknas även det manuskript som idag finns i
Kungliga biblioteket i Stockholm, som Adolf Erik Nordenskiöld i ordagrant
faksimil utgav ("Le livré de M. P. Facsimile d'un manuscrit du XIV:e siècle",
1882) och som ursprungligen tillhörde franske kungen Karl V:s (1364-1380)
bibliotek och senare ägdes av drottning Kristina.



https://sv.wikipedia.org/wiki/Ingvar_Carlsson

Gösta Ingvar Carlsson (tidigare stavat Karlsson), född 9 november 1934 i Borås
församling, Älvsborgs län, är en svensk politiker som var socialdemokratisk
partiordförande 1986–1996 samt Sveriges statsminister 1986–1991 och 1994–1996.

Carlsson var riksdagsledamot 1965–96 för Stockholms läns valkrets (fram till
1970 i andra kammaren), utbildningsminister 1969–1973, konsultativt statsråd
1973 och 1982–1986 (bostadsminister 1973, vice statsminister 1982–86 och från
1985 även miljöminister), bostadsminister 1973–1976, statsminister 1986–1991 och
1994–1996.

Ingvar Carlsson är son till lagerarbetaren Olof Karlsson (1888–1947) och
textilarbeterskan Ida Johansson (1893–1976) samt bror till två äldre bröder.
Carlsson växte upp i Borås och blev medlem i SSU. Efter att ha blivit diplomerad
företagsekonom 1955 fortsatte han med universitetsstudier vid universitet i Lund
som 1958 avslutades med en pol.mag.-examen.

Han började i statsrådsberedningen där han var sekreterare åt statsminister Tage
Erlander 1958–1960. Efter studier vid Northwestern University i Evanston,
Illinois 1960–1961 blev han 1961 (–1967) ordförande i SSU och riksdagsledamot
1965. Han var, tillsammans med Olof Palme, känd som en av "Erlanders pojkar". I
Regeringen Palme I var han utbildningsminister och bostadsminister. I Regeringen
Palme II fungerade han som statsråd med ansvar för framtidsfrågor och var mellan
1985 och 1986 Sveriges miljöminister.

Han är gift sedan 1957 med bibliotekarien Ingrid Carlsson, född Melander 1934,
med vilken han har två döttrar.

Några dagar efter mordet på Olof Palme 1986 valdes Carlsson till ny partiledare
och statsminister. Tillsammans med finansminister Kjell-Olof Feldt kunde
regeringen förvandla ett budgetunderskott på 90 miljarder SEK till ett överskott
på några hundra miljarder, vilket ledde till stora investeringar och rekordlåg
arbetslöshet. Som statsminister kunde han också genomdriva en omfattande reform
av skattesystemet. Men Sveriges ekonomi försämrades alltmer i slutet av
1980-talet.[källa behövs] Detta ledde till kritiserade besparingsåtgärder och
den socialdemokratiska regeringens avgång i februari 1990. Underlag för en
borgerlig regering fanns vid denna tid inte, så Carlsson bildade kort därefter
ny regering, med aktivt stöd av vänsterpartiet och passivt stöd av
centerpartiet.

Den fortsatt försämrade ekonomin i Sverige ledde till förlust för
socialdemokraterna i riksdagsvalet 1991.

Efter tre år med borgerlig regering och valseger i valet 1994 kunde Carlsson
åter bilda regering. Denna lade fokus på att sanera de svenska statsfinanserna,
och uppdraget gavs till den nytillträdde finansministern Göran Persson.
Regeringsperioden blev tuff och den fick hård kritik från fackorganisationer och
partimedlemmar för alla besparingar och skattehöjningar som gjordes.

I augusti 1995 meddelade Ingvar Carlsson att han ville avgå som partiordförande
och svensk statsminister. Den naturliga efterträdaren ansågs länge vara
dåvarande jämställdhetsminister och vice statsminister Mona Sahlin. Men till
följd av Tobleroneaffären, som började i oktober, tog hon tillbaka sin
kandidatur och avgick även senare ur regeringen. Den 5 december 1995
presenterade valberedningen finansminister Göran Persson till ny
partiledarkandidat. Han valdes den 15 mars följande år på Socialdemokraternas
partikongress till Socialdemokraternas partiordförande, och den 22 mars 1996
till ny statsminister.

Ingvar Carlsson satt som ordförande i den utredning som efter
Göteborgskravallerna 2001 skulle utreda händelseförloppet. Deras rapport
överlämnades till regeringen den 14 januari 2003. Ingvar Carlsson är chef för
FN:s oberoende Rwanda-kommission. Ingvar Carlsson är ordförande i Stiftelsen
Bergmancenter på Fårö.

Ingvar Carlsson är stor supporter av fotbollslagen IF Elfsborg och Wolverhampton
Wanderers.



https://sv.wikipedia.org/wiki/Det_sjunde_inseglet

Det sjunde inseglet är en svensk dramafilm från 1957 regisserad av Ingmar
Bergman med bland andra Max von Sydow, Bibi Andersson, Nils Poppe, Gunnar
Björnstrand, Inga Landgré och Bengt Ekerot i rollerna. Filmen handlar om en
medeltida riddares (Sydow) resa genom ett pesthärjat landskap, och ett
symboliskt schackparti mellan honom själv och Döden, som har kommit för att ta
hans liv. Bergman utvecklade filmen från sin egen pjäs Trämålning från 1954.
Titeln syftar på ett avsnitt ur Uppenbarelseboken, som används både i början av
filmen och mot slutet, som inleds med orden "Och när Lammet bröt det sjunde
inseglet, uppstod i himmelen en tystnad som varade vid pass en halv timme." (Upp
8:1) Referatet hänvisar till "Guds tystnad" som är ett viktigt tema i filmen.

Filmen anses vara en stor bioklassiker världen över, och hjälpte Bergman att
etablera sig som regissör även internationellt. På IMDbs lista över de 250 bästa
filmerna någonsin ligger Det sjunde inseglet på plats 127 (30 augusti 2014). Av
alla filmer som Bergman gjorde var denna en av hans egna favoriter.

Filmen utspelar sig i mitten av 1300-talet under digerdöden. En riddare,
Antonius Block (von Sydow), och hans väpnare, Jöns (Björnstrand) återkommer till
Sverige efter att ha deltagit i korståget till det heliga landet. Digerdöden
sprids genom landet, och människor lever i skräck för att drabbas av den
fruktade epidemin. Riddaren anfräts av religiösa grubblerier och när Döden
(Ekerot) dyker upp för att hämta honom ber han om att få spela ett parti schack
för att skjuta upp det oundvikliga.

Riddaren och Jöns kommer så småningom fram till en liten gråstenskyrka där
Albertus Pictor (Olsson) själv är i full färd att måla dödsdansen på en av
kyrkans väggar. Jöns diskuterar pesten med målaren, men Riddaren Block vänder
sig till en präst i biktstolen. Riddaren berättar för prästen om hur han spelar
schack med Döden och avslöjar sin strategi, bara för att upptäcka att prästen är
döden själv, gömd i skuggorna. Kort därefter beger sig Jöns till en övergiven
gård för att leta efter vatten. Den enda överlevande på gården är en piga
(Lindblom). Han får pigan att följa med honom och riddaren på deras färd.

I en by där de båda sällskapen hamnar har prästerna funnit en ung kvinna skyldig
till den härjande farsoten. De menar att hon har haft kontakt med Djävulen och
därför ska brännas för häxeri. Riddaren försöker få kontakt med henne – han tror
att om han bara kan få kontakt med Djävulen kan han även få kontakt med Gud och
på så sätt få vetskap om Guds existens. Riddaren önskar utföra en god gärning
innan döden hinner upp honom. I mötet med skådespelarfamiljen får han också
chansen.

Filmen grundar sig i en pjäs. Bergman skrev pjäsen Trämålning under 1953–1954
för eleverna vid Malmö Stadsteaters elevskola. Från början var den menad som en
ren övningspjäs och byggde på ett antal monologer, bland annat en där Döden
spelar schack med en stum riddare. Denna spelades först upp som radioteater 21
september 1954. Den 18 mars året därpå sattes pjäsen upp på Malmö stadsteater,
vid båda tillfällena var det Bergman själv som stod för regin.
Stockholms-premiären skedde redan den 16 september 1955 på Dramaten, denna gång
i regi av Bengt Ekerot. Bergman har berättat att han skrev filmen för att
besvärja sin dödsrädsla. Därför ville han ge döden en huvudroll, varpå han fick
vara med, personifierad, redan från början. Han lät sig då inspireras av den
medeltida målningen Döden spelar schack i Täby kyrkas innertak, målad av
Albertus Pictor. Målningen föreställer en riddare som spelar schack med Döden
och arbetsnamnet för filmen var just Riddaren och Döden. Även scenen där Döden
sågar ned det träd som gycklargruppens ledare, Jonas Skat, sitter i är influerat
av en kyrkomålning. Enligt Internet Movie Database hämtade Bergman även
inspiration från Akira Kurosawas filmer när han skrev manus till Det sjunde
inseglet.

Den slutgiltiga titeln anspelar på Uppenbarelseboken, närmare bestämt åttonde
kapitlet som i svenska biblar är rubricerat Det sjunde sigillet bryts, eller i
utgåvor av 1917 års översättning "De sju inseglen". Delar av texten läses två
gånger i filmen i inledningsscenen och i den näst sista scenen, då riddarens
hustru, Karin (Landgré) läser högt ur bibeln. I bibeln bryter Jesus sju stycken
sigill för att slutligen kunna möta och bekämpa Djävulen. För varje sigill
släpper dock Djävulen ut en olycka över jorden. Bakom det fjärde sigillet döljer
sig döden själv som sprider pesten i världen. Även Gunnel Lindbloms enda replik,
"Det är fullbordat" har en koppling till bibeln, då orden även är Jesus sista
ord på Golgata enligt Joh 19:30.

Filmen spelades in mellan den 2 juli och 24 augusti 1956. Inledningsscenen där
Max von Sydow träffar Döden och spelar schack spelades in vid Hovs hallar på
Bjärehalvön. Scenen var från början tänkt att spelas in på Alvaret på Öland.
Eftersom Hovs Hallar ligger i fel riktning för att det ska förekomma en
soluppgång över havet spelades sekvensen in när solen gick ned. Utöver denna
scen spelades även smultronmåltiden med gycklarfamiljen och dödsdansen i
silhuett mot horisonten in vid Hovs Hallar. Den sistnämnda scenen var en
improvisation som spelades in på några minuter med ett par passare och turister
som skådespelare. 25 år senare återkom Max von Sydow till platsen för en annan
stor filmroll – ballonglyftet i Ingenjör Andrées luftfärd av Jan Troell är också
inspelat här.

Resterande scener spelades in i ateljé i Gamla Filmstaden i Solna. Fotografen,
Gunnar Fischer, har förklarat att utomhusscenerna skapade en rad problem på den
tiden; bland annat var det både svårt och tidskrävande att släpa ner den 100 kg
tunga kameran till stenstranden. Med tanke på den tidens tekniska begränsningar
menar Fischer att det knappast är förvånande att så många filmer på den tiden
spelades in i studion. Det tog endast 35 dagar att spela in filmen; Bergman hade
lyckats få klartecken från SF efter att Sommarnattens leende, vilken haft
premiär året innan, oväntat vunnit pris vid Filmfestivalen i Cannes och blivit
en internationell framgång.. Det sjunde inseglet skulle i sin tur komma att få
ett kritikerpris i Cannes, delat med Andrzej Wajdas Kanal.

Även en del utomhusscener inklusive häxbränningen spelades in på Filmstadens
bakgård. Trots att man försökte undvika att Råsundas bostadshus kom med i bild
så syns de ändå i vissa scener.

Filmen hade premiär den 16 februari 1957 på Röda Kvarn i Stockholm. Filmen gick
under de kommande åren upp på biografer i Frankrike, Italien, Finland, USA,
Belgien, Brasilien, Grekland, Danmark, Hong Kong, Västtyskland, Australien och
Japan.

Recensionerna var mestadels positiva, de flesta nästintill översvallande, men
det fanns en eller två som var mycket negativa. Expressen sammanfattade filmens
mottagande som att Bergman prisades som en konstnär men smutskastades som
författare. John Landqvist, professor i litteraturvetenskap, menade att Bergman
hade plagierat Strindberg, medan författaren (och blivande filmregissören)
Vilgot Sjöman kom till sin väns försvar. Han menade i Tidsspegeln att Bergman
var en stor diktare och kallade Det sjunde inseglet för: "det främsta historiska
dramat i Sverige sedan Strindberg skrev Folkungasagan". Den recensent som
kritiserade filmen hårdast var Hanserik Hjertén i Arbetaren. Han kallade filmen
för "ett misslyckande". Internationellt mottogs filmen med nästan universellt
beröm. Den franske regissören Eric Rohmer beskrev Det sjunde inseglet som "en av
de vackraste filmer som någonsin gjorts" och den amerikanska filmkritikern
Andrew Sarris kallade filmen för ett "existentiellt mästerverk". Filmen startade
en livlig pressdebatt i vilken bland annat Johan Landquist, Marianne Höök, Ivar
Harrie, Hanserik Hjertén, Arne Ericsson och Paul Patera deltog.

Vid filmfestivalen i Cannes 1957 fick Bergman juryns specialpris (delat med
Andrzej Wajdas Kanal som handlar om det polska upproret mot tyskarna i Warszawa
hösten 1944). Filmen nominerades även till Guldpalmen. I Cinema Writers Circle
Awards i Spanien 1962 vann filmen pris för både bästa film och bästa regi. Av
Folket i Bild 1957 mottog filmen två silverstatyetter varav en var tillägnad
Gunnar Björnstrand. Av Svenska Filmsamfundet blev filmen 1957 utsedd till bästa
film i kritikeromröstning i SFS:s årsbok.

Filmen kom snabbt att ses som början på ett nytt skede i Bergmans filmskapande,
den betecknar både hans verkliga internationella genombrott på bred front och
övergången till ett skede där hans filmer fick mer idédramatisk prägel och där
han knappast längre behövde oroa sig för avslag på sina filmmanus. Det är också
den första film där han samarbetar med Max von Sydow; denne skulle snabbt bli en
central skådespelare som Bergman kom att skriva många roller för. Marianne Höök
har kommenterat att von Sydow med sin kärva auktoritet och sin naturliga men
stillsamt dramatiska diktion var den skådespelare Bergman behövde för att gå i
närkamp med tragiska och existentiella ämnen, både på teaterscenen och på film:
"här hade han sin Peer Gynt, sin Misantrop, sin Faust". Samtidigt innebär detta
fynd att Bergman under några år slutar göra filmer om kvinnor och att hans bana
som framgångsrik och säker komediregissör i stort sett är över.

Filmens inledande scen där riddaren inleder ett parti schack med döden har
parodierats i flera andra filmer, till exempel i trailern till Monty Pythons
galna värld, i komedi-parodin Yrrol av Lorrygänget, och i komedin Bill & Teds
galna mardrömsresa där Bill och Ted spelar bland annat Sänka skepp, Cluedo,
fotbollsspel och Twister mot Döden (spelad av William Sadler). I en reklam för
Manpower som visades på TV i slutet av 1990-talet anspelar man också på filmen,
då Bergman (spelad av Robert Gustafsson) föreslår att Döden ska få en tårta i
ansiktet, varpå filmteamet hotar med att ringa till "Nisse på Manpower" om han
inte visar mer ångest i filmen. Referenser till filmen finns även i
actionkomedin, Den siste actionhjälten, där Döden kliver ut ur bioduken och
startar kaos i salongen.

Filmen syns också i Håkan Bråkan, SVT:s julkalender från 2003 baserad på Anders
Jacobsson och Sören Olssons verk, där Håkan tittar på filmen, även en tecknad
version av filmen förekommer.

Om Liemannen kommer för att hämta en döende sim i The Sims 3 så kan en annan sim
spela schack med honom för att kanske kunna rädda livet på den döende simmen.

I det återkommande inslaget Cheating Death With Dr. Stephen T. Colbert D.F.A i
den nu nedlagda serien Colbert Report ses Stephen Colbert spela schack mot
döden.



https://sv.wikipedia.org/wiki/Facebook

Facebook är ett socialt medium eller en social nätverkstjänst som grundades i
februari 2004 och drivs och ägs av Facebook, Inc. I mars 2013 hade Facebook mer
än 1,1 miljard aktiva användare. Användarna kan skapa en personlig profil, lägga
till andra användare som vänner och utbyta meddelanden, samt få automatiska
meddelanden när någon postar meddelanden eller media på deras profil. Dessutom
kan användare ansluta sig till intressegrupper, som exempelvis arbetsplats,
skola eller universitet. Facebook har fått sitt namn efter de fotokataloger som
i USA delas ut till studenter av universitetens administration, vars syfte är
att hjälpa studenterna att lära känna varandra bättre.

Facebook grundades 2004 av Mark Zuckerberg och hans college-rumskamrater Eduardo
Saverin, Dustin Moskovitz och Chris Hughes. Till en början begränsades
registreringen på webbplatsen till endast Harvardstudenter, men utökades senare
till några andra universitet och öppnades successivt för studenter vid övriga
universitet i USA och Kanada, high school-studenter, och slutligen till
allmänheten först i USA och senare i resten av världen.

År 2009 rankade Compete.com Facebook som den mest använda sociala nättjänsten i
hela världen i antalet aktiva användare per månad, före Myspace. Quantcast
uppskattar att Facebook har 135,1 miljoner unika besökare varje månad endast
från USA. Enligt Social Media Today uppskattas det i april 2010 att 41,6 procent
av den amerikanska befolkningen har ett Facebook-konto.

Facebook har blivit bannat av regeringar i följande länder: Nord Korea, Iran,
Kina, Kuba, Bangladesh, Egypten, Syrien, Mauritius, Pakistan och Vietnam.

I Sverige är Facebook på egen hand en viktigare nyhetskälla än TV, radio och
dagspress för unga mellan 16 och 25 år.

Mark Zuckerberg startade Facemash, föregångaren till Facebook, den 28 oktober
2003, medan han gick på Harvard som andraårsstudent. Enligt studenttidningen The
Harvard Crimson kunde webbplatsen jämföras med Hot or Not. På webbplatsen
användes fotografier från de nio studenthusen där två bilder ställdes bredvid
varandra för att låta användaren jämföra vem som var "hetast". För att
åstadkomma detta lyckades Zuckerberg hacka de skyddade områdena i Harvards
datornät och kopierade studenthusens privata ID-bilder. Harvard hade vid den
tiden inte en elevkatalog. Facemash lockade 450 besökare och 22 000
bildvisningar de första fyra timmarna.

Länken till webbplatsen spred sig snabbt över hela Harvard, men lades sedan ner
av skolans administration. Zuckerberg anklagades av administrationen för
sekretessbrott, upphovsbrott, och kränkning av den personliga integriteten. Han
riskerade relegering, men anklagelserna lades ner. Zuckerberg ägnade sommaren åt
att bygga ett studiesocialt hjälpmedel för konsthistorieutbildningen genom att
lägga upp 500 augusteiska bilder på en webbplats. Bredvid bilden fanns en liten
bildkommentar. Han öppnade upp webbplatsen till sina klasskamrater, och folk
började dela sina anteckningar.

I januari 2004 började Zuckerberg skriva kod för en ny webbplats. Den 4 februari
samma år lanserade han "Thefacebook", ursprungligen beläget på webbadressen
"thefacebook.com". Sex dagar efter att webbplatsen lanserades anklagades
Zuckerberg av de tre Harvardstudenterna Cameron Winklevoss, Tyler Winklevoss och
Divya Narendra för att avsiktligt ha vilselett dem att tro att han skulle hjälpa
dem att bygga ett socialt nätverk kallat HarvardConnection (sedermera ConnectU),
medan han i stället tog deras idéer och skapade en konkurrent. De tre klagade
till Harvard Crimson, och tidningen började göra en undersökning. De tre lämnade
sedan in en stämningsansökan mot Zuckerberg.

Registreringen på webbplatsen var ursprungligen begränsade till endast
studerande vid Harvard. Inom den första månaden var mer än hälften av
studenterna vid Harvard registrerade på tjänsten. Eduardo Saverin (ekonomi),
Dustin Moskovitz (programmerare), Andrew McCollum (grafiker) och Chris Hughes
hjälpte Zuckerberg att vidareutveckla webbplatsen. I mars 2004 utökade
registreringsmöjligheterna till Stanford, Columbia och Yale. Därefter öppnades
det för övriga Ivy League-skolor, Boston University, New York University och
MIT, för att sedan gradvis omfatta de flesta universitet i Kanada och USA.

Facebook bolagiserades under sommaren 2004. Företagaren Sean Parker, som
tidigare hade rådgivit Zuckerberg, blev företagets VD. I juni 2004 flyttade
företaget till Palo Alto i Kalifornien. Den fick sin första investering senare
samma månad från PayPalgrundaren Peter Thiel. Företaget tog bort "the" från sitt
namn efter att man anskaffat sig domännamnet "facebook.com" 2005 för 200 000
USD.

Facebook lanserade en high school-version i september 2005, vilket Zuckerberg
ansåg vara det mest logiska steget i utvecklingen. Detta kom senare att
vidareutvecklas till att företagsanställda i flera stora företag, däribland
Apple och Microsoft, fick chansen att registrera sig. Den 26 september 2006
öppnades Facebook för alla personer som är över 13 år och har en giltig
e-postadress.

Den 24 oktober 2007 meddelade Microsoft att man hade köpt 1,6 procent av
Facebook för 240 miljoner USD. Detta gjorde att bolaget värderades till
motsvarande 15 miljarder USD. Med Microsofts köp ingick även rättigheterna att
annonsera internationellt på Facebook. I oktober 2008 meddelade Facebook att
deras internationella huvudkontor skulle ligga i Dublin i Irland. I september
2009 sades det för första gången att Facebook hade ett positivt kassaflöde. I
november 2010 listades företaget på SecondMarket, och Facebooks värde uppgavs
som 41 miljarder USD. Detta gjorde att de överträffade eBay och det blev det
tredje största webbaserade företaget i USA efter Google och Amazon. Facebook har
identifierats som en möjlig kandidat för en börslistning senast 2013.

Trafiken till Facebook har ökat stadigt efter 2009. Fler människor besökte
Facebook än Google den 13 mars 2010 i USA. Den 22 september 2011 inleddes
Facebook ett samarbete med Spotify som innebär att om en användare har kopplat
sitt konto till Facebook kan användarna lyssna på låtarna direkt i Facebook och
låtarna som användarna lyssnar på visas även i loggen. Samma dag berättades
också att användarna kommer lättare få tillgång till tidigare inlägg och kunna
lägga till äldre händelser genom en "tidslinje".

De största aktieägarna av Facebook är[när?] Mark Zuckerberg 24 procent, Accel
Partners 10 procent, Digital Sky Technologies 10 procent, Dustin Moskovitz
6 procent, Eduardo Saverin 5 procent, Sean Parker 4 procent och Peter Thiel
3 procent. Adam D'Angelo, CTO och vän till Zuckerberg, avgick i maj 2008.
Rapporter hävdade att han och Zuckerberg började gräla och att han inte längre
var intresserad av något delägarskap i bolaget.

Microsoft är Facebooks exklusiva partner för hostning av bannerannonsering.
Enligt internetmarknadsundersökningsföretaget comScore samlar Facebook in lika
mycket data från sina besökare som Google och Microsoft, men betydligt mindre än
Yahoo. Under 2010 började Facebooks säkerhetsgrupp att arbeta för att minska
riskerna för att användarnas privatadata ska läcka ut. Den 6 november 2007
lanserade Facebook Facebook Beacon, vilket var ett försök att visa reklam
baserat på vad en användares vänner har gjort för inköp. Facebook Beacon blev
dock ingen succé.

Facebook har i regel en lägre klickfrekvens ("CTR") för annonser än de flesta
större webbplatser. För bannerreklam har Facebook en femtedel av klickfrekvensen
jämfört med webben som helhet. Detta innebär att en mindre andel av Facebooks
användare klickar på annonser än på många andra stora webbplatser. Medan till
exempel Google-användare klickar på den första annonsen för sökresultaten i
genomsnitt 8 procent av tiden (80 000 klick per miljon sökningar), så klickar
Facebook-användare på annonser i genomsnitt 0,04 procent av tiden (400 klick per
miljon sidor). Att skräddarsy annonser och reklam för att tjäna pengar är
vanligt på Facebook.

Sarah Smith, som var Facebooks Online Sales Operations Manager, har bekräftat
att framgångsrika reklamkampanjer kan ha klickfrekvenser så låg som 0,05 procent
till 0,04 procent, och att CTR för annonser brukar falla inom två veckor. Det
konkurrerande sociala nätverket Myspaces CTR är ungefär 0,1 procent, vilket är
2,5 gånger bättre än Facebooks men fortfarande låg jämfört med många andra
webbplatser. Facebooks låga CTR kan kanske förklaras med att Facebooks användare
är mer tekniskt kunniga och därför använder annonsblockeringsprogram för att
dölja annonser. Användarna är yngre och är därför bättre på att ignorera
reklambudskap. Det går även att jämföra med Myspace där användarena tillbringar
mer tid att bläddra igenom innehållet medan man på Facebook tillbringar sin tid
med att kommunicera med vänner, och därav inte lägger sin tid på att
uppmärksamma reklamen.

Facebook börsnoterades i maj 2012 på Nasdaq. De närmaste dagarna efter
introduktionen föll aktien och många handlare upplevde tekniska problem som
gjorde att de av misstag köpte fler aktier än avsett, vilket när de sedan sålde
bidragit till kursfallet. Flera stämningar har riktats mot Facebook, Nasdaq och
Morgan Stanley och börsnoteringen ska utredas av den amerikanska
finansinspektionen.

Ett skräddarsytt datacenter med 38 procent lägre strömförbrukning jämfört med
befintliga datacenter öppnades i april 2011 i Prineville, Oregon.

I Luleå ska 3 stycken serverhallar byggas på Porsön enligt detaljplanen. Första
serverhallen tas i bruk i slutet av 2012. Varje byggnad blir 300 x 100 meter
vilket innebär en totalyta på cirka 90 000 m². 30 stycken dieselaggregat på 8 MW
per styck ska hantera eventuella elavbrott. Stora bränslecisterner ska grävas
ned i marken på området. Elförbrukningen beräknas till 1,70 * 1015 joule per år
(473 * 106 kWh) Dieselaggregaten ska provköras 1-2 timmar varje dag vilket
kräver tillstånd enligt miljöbalken för den typen av bränslehantering, säger
miljöskyddsenheten vid länsstyrelsen i Norrbotten till TT. Ett naturskyddsområde
finns i närheten. Driftbuller skall isoleras för att undvika störning för de
boende i närheten. Varmluften från verksamheten förväntas påverka temperaturen
runt serverhallarna med 1 - 4 °C i närområdet. Miljöskyddsenheten funderar på
vilka energihushållningskrav som ska ställas vid tillståndsprövning. Luleå blev
valt på grund av lättillgängliga högspänningsledningar. och det kalla nordliga
klimatet som innebär lägre kostnad för kylning.

Förutom anläggningen i Prineville har Facebook också del av 9 stycken andra
serverhallar.

Mark Zuckerberg grundade Thefacebook i januari 2004, då han studerade på Harvard
University. Då var sidan endast till för Harvard-studenter, och redan under
första månaden fick sidan många användare. Facebook expanderade till MIT, Boston
University och Boston College. I april öppnades sidan för fler skolor och under
2005 sålde AboutFace Corporation domänen facebook.com till Facebook för 200 000
USD. Den 2 september skapades en high school-version av Facebook och snart
öppnades den även för skolor i Storbritannien, Australien, Mexiko och flera
andra länder. I december samma år hade sidan mer än 11 miljoner användare
världen över.

Expansionen fortsatte till nya länder och universitet och samarbeten med andra
företag, såsom iTunes och Blogger, skapades. I slutet av 2006 öppnades Facebook
för alla personer med en giltig e-postadress. Efter detta växte Facebook än mer
och det släpptes nya funktioner, såsom Facebook Marketplace för annonsmarknad
och Facebook Platform som tillåter användare att utveckla egna applikationer
till sidan.

Den 15 november 2010 meddelade Facebook att man förvärvat fb.com från American
Farm Bureau Federation för en hemlig summa pengar, men den 11 januari 2011
redovisade Farm Bureau domänförsäljningsintäkter för 8,5 miljoner dollar, vilket
gör förvärvet av fb.com till en av de tio dyraste domänförsäljningarna någonsin.

Antalet språk på sidan har ökat i takt med att antalet medlemmar och i augusti
2011 hade Facebook över 70 språkalternativ, varav engelska, spanska, franska,
portugisiska och kinesiska hade fler än ett språkval.

I kölvattnet av News Corps uppköp av Myspace florerade många rykten om att
större mediaföretag var intresserade av att köpa Facebook. Mark Zuckerberg har
förnekat alla försäljningsrykten. Han ska ha tackat nej till summor uppemot en
miljard dollar av Yahoo! och 2,3 miljarder av Google. I oktober 2007 såldes
1,6 % av Facebook till Microsoft för 240 miljoner USD.

Facebook har många tusentals intressegrupper. Vem som helst kan skapa en egen
grupp. Grupper skapas under olika kategorier. Förutom grupper under exempelvis
geografi, utbildning och musik finns kategorin För skojs skull med
underkategorier som Internskämt och Helt meningslöst.

Den 10-åriga fotomodellen Thylane Blondeaus grupp stängdes ned av hennes mamma
efter att den uppmärksammats negativt i media.

Det har förekommit att internettroll skapar grupper som de sedan byter namn på
när gruppen kommit upp i ett betydande antal medlemmar. Under 2010
uppmärksammades detta i media då personer mot sin vilja hade hamnat i grupper
som bytt namn till Vi som har sexfantasier om barn och Vi som haft sex med våra
föräldrar.

I november 2008 fick Facebook-gruppen "Petition to Get Rid of 'is' from Facebook
Status Update!" sin vilja igenom efter en tids kamp. Facebook uppmärksammade
gruppens krav och tog bort ordet "is" (är) i statusuppdateringarna. Tidigare var
man tvungen att ha en status som började med ens namn och ordet is, exempelvis
Mark Zuckerberg is wanting ice cream (ungefärlig översättning: Mark Zuckerberg
är viljande att ha glass). Även för icke engelskspråkiga användare innebar
förändringen att man nu kunde skriva lite vad man ville som status. Innan
ändringen kunde en svensk användares status vara i stil med Sven Johansson is
surfar på Wikipedia.

Några Facebook-grupper har varit en samlande röst för frågor som varit aktuella
även utanför Facebook:

Facebook sägs även ha varit ett viktigt bidragande hjälpmedel för att organisera
den Egyptiska revolutionen 2011. [källa behövs]

Facebook har tusentals olika applikationer skapade av andra än Facebook, främst
av företag. Bland dessa finns många spel. Genom applikationer har i vissa fall
virus kunnat sprida sig i nätverket. En virusliknande bluff är "Dislike Button".

Facerape innebär att någon utger sig för att vara den inloggade personen på en
Facebook-profil och skriver eller ändrar saker på personens Facebook-konto. Ett
facerape utförs oftast av någon i personens närhet som kommit över lösenordet
eller använder samma dator där den utsatta är inloggad. Fenomenet är inte bundet
till Facebook men fick sitt namn därifrån då användningen av Facebook är stor
och facerapes är vanligt förekommande på sajten. Enligt en undersökning av
Datainspektionen från 2007 hade hälften av de svenska ungdomarna någon gång
utsatts för en facerape.

Fenomenet facerape blev mycket omskrivet och uppmärksammat i media under slutet
av 2010 och början av 2011[källa behövs], vilket ledde till att diskussionen
kring nätmobbning tog ny fart.

2007 hittades en brottsling via Facebook. En student vid universitetet
Georgetown University i Washington DC i USA föll offer för ett överfall, men så
småningom kunde man peka ut förövaren på Facebook.

I oktober 2010 hade filmen Social Network premiär i USA. Filmen, som är
regisserad av David Fincher, handlar om skapandet av Facebook och de juridiska
turerna.

En form av spam är sidor med bilder och texter av typen "Like if you hate
cancer" eller "Comment and see what happens". Antalet gilla-markeringar,
delningar och kommentarer ökar sidans ranking vilket gör det mer sannolikt att
den ska visas högt i användares nyhetsflöde. När sidan byggt upp ett stort antal
gilla-markeringar och kommentarer säljs den till någon som vill ha en hög
ranking direkt.

Bilder som laddas upp på Facebook ägs också av dem automatiskt. Det kan handla
om privata bilder men även videoklipp som medlemmarna laddar upp. Dessa kan
Facebook i sin tur använda precis som de behagar, exempelvis sälja i
kommersiella syften.[källa behövs]

Den information som Facebookanvändare fyller i sin profil används för att
skräddarsy annonser. Detta kan tolkas som att Facebook säljer sina användares
personuppgifter.

Facebook har även kritiserats för förändringar i sin sekretesspolicy. Det har
skapats tredjepartsverktyg som kan användas för att underlätta hantering av
sekretessinställningar på Facebook.

Kritik har väckts mot Facebook eftersom det kan vara svårt att helt radera sin
identitet och sina uppgifter från webbplatsen. Borttagningsprocessen för ett
konto tar 14 dagar att genomföra. Loggar man in på kontot under denna period så
avbryts processen.

Kritiker menar att en användare måste radera alla uppgifter och allt material
från kontot manuellt, om den vill att allt ska raderas fullständigt från
Facebooks servrar, innan en begäran för att bli borttagen ska skickas. I
december 2009 lanserades webbtjänsten Web 2.0 Suicide Machine, som skapades för
att ta hand om en fullständig radering av ett konto från Facebook och även andra
webbplatser. I början av år 2010 skickade Facebook ett brev till sidans
upphovsmän och krävde bl.a. att möjligheten att logga in på ett Facebook-konto
via webbtjänsten skulle försvinna.

Ett par fall har uppmärksammats i media där Facebook har censurerat innehåll.
Den danske performancekonstnären Uwe Max Jensen hade lagt upp en bild av Anders
Zorns målning Flickan på loftet på sin Facebooksida. Facebook menade att bilden
stred mot företagets bildpolicy, tog bort den och blockerade Jensen från att
ladda upp fler bilder.

En mans konto blockerades efter att mannen använt oljemålningen Världens
ursprung från 1866 av Gustave Courbet som sin profilbild.

Bloggaren Micke Kazarnowicz fick sitt personliga konto fryst på grund av en bild
av två nakna män som lagts upp på den officiella Facebook-sidan för klädmärket
Björn Borg. Bilden, som är tagen av danske Jacob Mohr Hansen, utgör enligt
Kazarnowicz en del av en kampanj "Swedish Exports" för Björn Borgs underkläder.
För att åter få tillgång till sitt konto var Kazarnowicz tvungen att lova att
inte ladda upp pornografiskt innehåll.

En bild på två män som kysser varandra togs bort från sidan, men Facebook menade
i efterhand att det var ett misstag.

En PR-bild för filmen Attenberg där två kvinnors tungor möts förbjöds och i
augusti 2011 rapporterades att en satirteckning i danska dagstidningen Politiken
av Dansk Folkepartis ledartrio utan kläder plockades bort.

Redaktören för tidningen Mobil Business fick sitt konto avstängt efter att ha
lagt upp en bild på sin dotter.

Den tunisiska bloggaren Lina Ben Mhenni kritiserade Facebook för att under
Tunisiska revolutionen 2010–2011 ha censurerat inlägg och lämnat ut uppgifter om
sina användare.

Inför en utställning 2015 av Anders Zorns fotografier hade Fotografiska lagt ut
bilder på sitt Facebookkonto, vilka raderades.

I maj 2011 framkom att Facebook hade anlitat PR-firman Burson-Marsteller för att
förmå nyhetsföretag som Washington Post och USA Today att publicera negativa
nyheter om Google bland annat med inriktning på eventuella brister i
användarsäkerheten i Googles tjänster.

Företaget har kritiserats för sin brist på tillgänglighet. Enligt
e-handelslagen, en del av marknadsföringslagen, måste svenska bolag med
verksamhet i Sverige uppge en adress och en e-postadress genom vilka man kan
kontakta bolaget, men Facebook uppger inte detta på sin webbplats. I Sverige är
Facebook registrerad hos Patent- och registreringsverket och Bolagsverket på
Sveavägen 13 i Stockholm.

I samband med det amerikanska presidentvalet 2016 fick Facebook kritik för att
påhittade historier med koppling till amerikansk politik och
presidentkandidaterna spridits via plattformen. Enligt en undersökning gjord av
BuzzFeed News var falska nyheter om amerikansk politik en av de vanligaste
typerna av engelskspråkiga Facebook-bluffnyheter under 2016. Enligt
undersökningen hade 23 av de 50 bluffnyheter som fått flest reaktioner koppling
till amerikansk politik.

Efter presidentvalet har Facebook börjat agera mot bluffnyheter. Nya algoritmer
ska bidra till att falska nyheter prioriteras ned och inför valet till
Förbundsdagen i Tyskland 24/9 2017 ska Facebook ta hjälp av den tyska
journalistbyrån Correctiv för att identifiera lögner som sprids medvetet i
medier.



https://sv.wikipedia.org/wiki/Medelhavet

Medelhavet är ett hav som ligger mellan Europa, Afrika och Asien med en yta på
2 620 254 km² (2 967 570 med Svarta havet och Azovska sjön inberäknat) med ett
medeldjup på knappt 1 500 m. Från Gibraltar sund till Syriens kust är det
3 860 km, mellan Trieste och Stora Syrten 1 665 km och mellan Mindre Asiens
sydkust och Nilens delta 460 km. Kustlängden är omkring 24 100 km och havets
volym ungefär 4 250 000 km3.

Gibraltar sund, som är Medelhavets enda förbindelse med Atlanten, är inte
grundast på sitt smalaste ställe 14,3 km öster om Tarifa utan den egentliga
tröskeln mellan haven ligger betydligt längre västerut, nordväst om Kap Spartel
där djupet är 320 m. Öster därom ökar djupet snabbt till omkring 700 m vid
Tarifa, 1 000 m söder om Gibraltar och 1 400 m ytterligare längre österut. En
sekundär tröskel på mindre än 1 000 m går över ön Alboran från den marockanska
kusten till den spanska. Därefter följer Baleariska bäckenet där botten är
jämnare med mycket branta kanter. Djupet är 2 400-2 900 m, endast öster om
Menorca och väster om Sardinien överskrider djupet 3 000 m. Balearerna är
förenade med Spanien genom en tröskel med ett maximalt djup på 825 m. Korsika
och Sardinien åtskiljs av det mycket grunda Bonifaciosundet och de båda öarna är
förbundna med Toscana via en tröskel vid öarna Capraia och Elba med ett maximalt
djup på 400-500 m.

En bred, ungefär 1 900 m djup tröskel sträcker sig mellan Sardinien och Tunisien
och skiljer det Baleariska havet från Tyrrenska havet som når ned till ca 3 000
m, vid Pontinska öarna ända till 3 700 m. Det djupa och smala Messinasundet
korsas mellan Sant' Agata och Punta del Pezzo av en tröskel på 105 m. Mellan
Sicilien och Tunisien går gränsen mellan Medelhavets västra och östra
huvudbäcken. Här ligger öarna Pantelleria, Lampedusa och ögruppen Malta ovanpå
bankarna Adventurebanken, Skerkibanken och den ryktbara Grahamsbanken med sista
återstoden av den plötsligt uppdykande och hastigt försvunna ön Ferdinandea.

Det östra s.k. Orientaliska eller Levantiska bäckenet omfattar hela Medelhavet
öster om Malta och bort till Syriens kust. Joniska havet har ett maximalt djup
på över 4 400 m men i övrigt överstiger djupet i östra Medelhavet sällan 3 000
m. Utanför Rhodos har man uppmätt drygt 3 800 m. Djupet mellan Cypern och det
asiatiska fastlandet understiger 1 000 m. Se vidare Adriatiska havet och Egeiska
havet.

Länderna som gränsar till Medelhavet är från Gibraltar och medurs med namngivna
kuststräckor och vikar:

Många av Medelhavets egendomligheter beror på dess ställning till oceanen och
dess ringa tillflöden. Den enda afrikanska floden av betydelse är Nilen och från
den asiatiska kusten endast mindre kustfloder. Det är alltså i huvudsak från
Europa som havet får sitt sötvattentillflöde. Efter Nilen, och bortsett från det
starka tillflödet från Svarta havet, är det Po och därefter Rhône och den
spanska floden Ebro som står för tillflödet, och dessutom det sötvatten som
faller som regn. Avdunstningen är till följd av det varma klimatet så stark att
minst dubbelt så mycket vatten avdunstar som floderna och regnet tillför. Denna
negativa balans är ungefär 2500 kubikkilometer per år. Denna förlust motvägs av
tillflödet av atlantvatten genom Gibraltarsund som, beroende på tidvattnet,
varierar mellan ±2 och 3 knop.[förtydliga] Medelhavet har alltså betydligt
saltare vatten än oceanen, och salthalten är betydligt högre i östra Medelhavet
än i västra; salthalten vid ytan i östra Medelhavet är den samma som
bottenvattnet i de västra delarna. Medelhavets djupblå färg och transparenta
vatten beror på dess höga salthalt och bristen på tillförseln av flodsediment.

Eftersom Medelhavsvattnet är betydligt tyngre än det i Atlanten skapas vid
Gibraltar en stark underström på ungefär 200 m djup av utgående salt vatten
under vattentillflödet från Atlanten. Detta frånflöde är dock betydligt mindre
än tillflödet. Ungefär samma förhållande råder mellan Medelhavet och Svarta
havet vid Bosporen. De centrala delarna av Medelhavet ligger lägre än oceanen
men vid kuststräckorna kan det omvända förhållandet råda. Tröskeln vid
Gibraltarsundet gör att temperaturen i Medelhavet förblir konstant vid cirka
12–13 °C ända ned till botten, där Atlantens vatten håller en temperatur ungefär
3 °C på 1 800 och 2 °C på 4 000 meters djup.

Tidvattnet är föga märkbart i Medelhavet. Oceanens kraftiga ebb och flod
försvinner snart öster om Gibraltarsund och det tidvatten som bildas inom
Medelhavet självt är så svagt att det knappast märks. Mer iögonfallande än
tidvattnet är strömmarna som uppstår i de trånga sunden. Det händer att
flodvågor[förtydliga] delas av öar och att dess båda delar inte möts samtidigt
på öns andra sida. Följden kan då bli att det råder ebb på öns ena sida och flod
på dess andra vilket kan orsaka våldsamma strömmar i vattnet. I Messinasundet
kallas dessa tidvattenströmmar för Scylla och Charybdis. Även seicherfenomenet
uppträder i Euripossundet utanför den grekiska staden Chalkis. I övrigt kan inga
stora regelbundna strömmar uppstå i ett så litet hav som Medelhavet.

Medelhavsklimat kännetecknas av heta, torra somrar, och svala, fuktiga vintrar.
Detta har dock inte främst med Medelhavets utformning att göra - liknande klimat
finns på andra kontinenters västkust på samma breddgrader. Några regioner med
Medelhavsklimat är Kalifornien, mellersta Chile, Sydafrika och södra Australien.

Medelhavet kallades av den romerske historikern Sallustius Mare intestinum och
av Pomponius Mela och Plinius den äldre för Mare Internum även Mare Nostrum, och
först av senare författare för Mare mediterraneum, det vill säga ett medelhav. I
Bibeln kallas Medelhavet för Stora Havet med flera namn.

Medelhavet har genom hela historien varit en förmedlande länk mellan de tre
kontinenter det fysiskt skiljer. Dess stränder utgjorde världens[förtydliga]
centrum under hela antiken och både långt dessförinnan och långt därefter. Först
i och med upptäckten av sjövägen till Indien och Amerika vid 1400-talets slut
började fartygen ta andra vägar. Med öppnandet av Suezkanalen återvände en del
av världens sjöfart till Medelhavet.

Som ett resultat av uttorkningen av havet under den messiniska salinitetskrisen,
är den marina floran och faunan främst hämtad från Atlanten. Nordatlanten är
betydligt kallare och mer näringsrik än Medelhavet och det marina livet i
Medelhavet måste anpassa sig till dess olika förhållanden i de fyra miljoner år
sedan bassängen återfylldes.

Alboránsjön är en övergångszon mellan de två haven, innehåller en mix av
Medelhavets och Atlantens arter. Alboránsjön har den största beståndet av
tumlare i västra Medelhavet, är hem för det sista beståndet av vanlig tumlare i
hela Medelhavet och är de viktigaste utfodringsmarkerna för oäkta
karettsköldpaddor. Alboránsjön innehåller även viktiga kommersiella fiskerier,
inkluderande sardiner och svärdfisk. År 2003 uttryckte World Wildlife Foundation
sin oro över de utbredda drivnäten som främst hotar bestånd av delfiner, men
även sköldpaddor och andra marina djur.

Fram till för 3000 år B.P. steg havsnivån kraftigt i Medelhavet. Därefter
minskade stigningen. Havsnivån i Medelhavet har varierat under århundradena men
har inte överstigit ± 0,25 meter från 2 000 till 100 år före 2000-talet. De
senaste två årtusendena har stigningen inte varit mer än 0,2 millimeter per år
och den stigning på omkring 2 millimeter per år som skett under 1900-talet är
alltså en ny företeelse. Även om stigningen alltså även skett tidigare
accelereras den av den globala uppvärmningen då vattnet utvidgar sig av värmen
och istäcken smälter. Medelhavet hade före 1960 en höjning på cirka 1,2
millimeter per år men mellan 1960 och 1994 sjönk havsnivån. Under 1990-talet
ökade dock havsnivån i östra Medelhavet med upp till 20 millimeter per år,
vilket berodde på en ökande temperatur på havsytan. Höjningen är dock inte jämn
över hela ytan och i västra Medelhavet har havsnivån ökat med mer än 10
millimeter per år.

Höjningen av havsnivån i Medelhavet riskerar att leda till erosion av kusten,
förlust av våtmarker och inträngning av saltvatten i kustområdena. Effekten på
våtmarkerna blir speciellt stor eftersom Medelhavets vattennivå inte skiljer sig
så mycket vid ebb och flod och områdets förmåga att hantera större skillnader på
havsnivån är därför sämre. Bortsett från Adriatiska havet (där skillnader på upp
till 200 centimeter kan förekomma) och Gibraltar sund är de extrema skillnaderna
i havsnivå inte högre än 60 centimeter i Medelhavet, vilket kan jämföras med 250
centimeter längst Atlantens kuster. Medelhavet kan bli ett av de områden som
kommer att drabbas hårdast av den fortsatta landhöjningen och då befolkning till
stor del är koncentrerad runt våtmarker och deltan kommer stora mängder
människor att påverkas av en höjning av havsnivån, speciellt i södra Medelhavet
där befolkningen är samlad på ännu mindre ytor som är lågt belägna och där
länderna är fattiga. Då en stor del av de omgivande ländernas ekonomi är direkt
eller indirekt bunden till aktiviteter som sker på stränderna får höjningen av
havsnivån speciellt stora effekter i Medelhavet. Alla deltan är dock
högriskområden, men Europa kan komma att bli mindre påverkade av en höjning av
havsnivån än många av de utvecklingsländer som omger haven. Exempelvis beräknas
mellan 24 och 59 procent av den östra delen av Marockos kust, ett område som är
mycket viktigt för landets turism och ekologi, bli översvämmat.

De ekosystem som finns vid kusterna tycks dock vara hotade vid en höjning av
havsnivån. Detta gäller speciellt runt inneslutna hav såsom Medelhavet,
Östersjön och Svarta havet. I alla dessa hav rör sig organismerna huvudsakligen
från öst till väst och områdena där organismerna kan göra detta är små. Detta
kan begränsa organismernas möjligheter att flytta om sig norrut. Enligt FN:s
klimatpanel kommer vattennivån att stiga med mellan 8 och 88 centimeter över den
nuvarande havsnivån vid slutet av århundradet.



https://sv.wikipedia.org/wiki/Johanna_Fr%C3%A4nd%C3%A9n

Johanna Frändén, född 31 augusti 1981 i Lerdala i Västergötland, är en svensk
sportjournalist. Frändén har fotboll som specialområde och bevakar främst de
större västeuropeiska fotbollsligorna för Sportbladets och SVT:s räkning. Hon
anlitas ofta som expertkommentator vid stora mästerskap och har bland annat
deltagit i SVT:s studio under hittills (2016) två VM och två EM.

Frändén fick på Bokmässan 2005 kontakt med Sportbladets Simon Bank, vilket ledde
till att Frändén februari året därpå flyttade till Stockholm för att börja
praktisera på Sportbladets redaktion. Därefter följde sommarvikariat och vidare
uppdrag. Sommaren 2006 skickades hon på uppdrag i Frankrike för att följa upp
efterspelet efter VM 2006.

Senare har Johanna Frändén fått koncentrera sig mycket på tidningens bevakning
av Zlatan Ibrahimović. 2009 fick Frändén Sportbladets uppdrag att flytta till
Barcelona, där Ibrahimović var ny i FC Barcelona. Hon behöll posteringen i
Barcelona, även efter att Ibrahimović flyttat till AC Milan. 2013 flyttade
Frändén dock vidare till Paris, där hon nu skulle bevaka Ibrahimović i Ligue 1.

Parallellt har Johanna Frändén fått studiouppdrag för Sveriges Television i
stora turneringar, bland annat i VM 2010, i EM 2012 och i VM 2014. 2012
uppmärksammades hon när hon framträdde i SVT:s EM-studio med håret i en
flätkrans à la Julia Tymosjenko (då i fängelse).

2011 deltog Frändén i På spåret tillsammans med Carl Johan De Geer. De gick till
semifinal.

2012 vann hon SvenskaFans.com:s utmärkelse Guldskölden som Sveriges bästa
sporttwittrare. I maj 2013 vann Frändén Frilanspriset (utdelat av PP Pension och
Poppius journalistskola). Första december 2014 utsågs hon till Årets
sportjournalist av Sportjournalisternas klubb Stockholm.



https://sv.wikipedia.org/wiki/Sveriges_l%C3%A4n

Sveriges statliga förvaltning är idag indelad i 21 län. I deras administrativa
uppgifter ingår sjukvård, domstolar, kollektivtrafik, med mera. I länen kan ett
eller flera landskap ingå efter att de administrativa uppgifterna övergick från
landskapen till länen 1634.

Från början avsågs med län ett område som hade förlänats till en frälseman som
belöning för hans tjänster mot konungen och riket. Ordet har levt kvar, men har
med tiden i praktiken fått en helt annan betydelse.

Birger jarl och Magnus Ladulås etablerade slottslän vid en tid när ledungen
omformades till fast skatt. Det fanns också underhållslän för medlemmar av
kungafamiljen, och pantlän vid lån från privatperson till kronan, samt
tjänstelän för vilka var utbyte mot militära tjänster.

En ny länsorganisation etablerades under ledning av Axel Oxenstierna genom
regeringsformen 1634, som även innefattade det nuvarande Finland där systemet
avskaffades helt år 2010.

Sveriges indelning i län har i stort sett varit stabil sedan år 1810. Under de
senaste decennierna har dock tre större ändringar i indelningen genomförts. År
1968 lades Stockholms stad (överståthållarämbetet) och Stockholms län samman
till ett nytt län kallat Stockholms län. Det skedde dock större och mindre
gränsändringar mellan länen vid kommunreformerna 1952 och 1971. Dessutom lades
den 1 januari 1997 Kristianstads och Malmöhus län samman till Skåne län och den
1 januari 1998 lades Göteborgs och Bohus län, Älvsborgs län och Skaraborgs län
samman till Västra Götalands län (med undantag för Habo och Mullsjö kommuner som
fördes till Jönköpings län på egen begäran).

I diskussionen innan ett nytt län bildats har ofta Storlän använts som benämning
på länet som ska bildas genom sammanslagning av flera län.

Myndighetsuppgifterna sköts av länsstyrelserna, som är statens organ i länen. De
politiska uppgifterna sköts av landstingen/regionerna, vars beslutsfattare väljs
direkt av länets befolkning.

Länsstyrelse är statens regionala företrädare och fungerar som en länk mellan
länen och staten. Länsstyrelsens chef utses av regeringen och kallas
landshövding. Länsstyrelsen ansvarar bland annat för naturvårdsfrågor och
regional samhällsplanering. Skogsvårdsstyrelse, Arbetsförmedlingen och domstolar
är exempel på andra statliga organ i länet. En länsnämnd eller motsvarande lyder
under ett statligt verk och arbetar med samma frågor som detta, fast regionalt.

Landstingets politiska beslut fattas av en folkvald församling,
landstingsfullmäktige. Landstingsfullmäktige utser en landstingsstyrelse som
leder och samordnar arbetet i landstinget. Det viktigaste ansvarsområdet är
hälso- och sjukvården. Andra vanliga områden är folktandvården, utbildning,
kultur (främst länsmusik, -teatrar och -museer) och näringslivsstöd. Ansvaret
för kollektivtrafiken delas ofta mellan kommunerna och landstinget. Landstingens
verksamhet finansieras genom statsbidrag, landstingsskatter och avgifter och
regleras bland annat i kommunallagen.

I fyra av Sveriges landsting skiljer sig den politiska styrningen från de
övriga. Gotlands län saknar landsting, och istället sköts dess uppgifter av
Region Gotland. I landstingen i Skåne, Västra Götaland och Halland finns
regionalt självstyre, vilket bland annat innebär att regionerna (före detta
landstingen) har fått större ansvar för den regionala utvecklingen.

Här listas sådana län som inrättats enligt 1634 års regeringsform och i dess
efterföljd, men sedan avskaffats.

På motsvarande administrativ nivå har flera förvaltningsformer förekommit,
ibland under beteckningen län: livgeding, för änkedrottningarnas underhåll,
avvecklade 1715-1720; underhållsländer, för Karl X Gustav, medan han var
tronföljare, samt Drottning Kristina, sedan hon abdikerat; hertigdömen,
avskaffade 1689; guvernement, d.v.s län under ledning av landshövding med
militärt befäl; samt generalguvernement, i flera sammanförda län liksom i
avhängiga provinser. Militärt styre för inrikes län avskaffades i 1719 års
regeringsform.

Till skillnad från livgedingen, underhållsländerna och det sista kvarvarande
hertigdömet (Stegeborg), var grevskapen (avskaffade efter Karl XI:s reduktion
1680) underordnade länsförvaltningen, trots omfattande ekonomiska och
administrativa specialrättigheter.

Efter 1634 har beteckningen län även levt kvar avseende vissa härader som
tidigare varit centra i äldre slottslän och har även använts om vissa bruksorter
och bergslager.

Det danska länsväsendet bestod förr av ett antal stora län och en mängd små län
och andra administrativa områden. Trondheims län, till vilket Jämtland och
Härjedalen tillhörde, bestod till exempel av ca 40 små län. Länen var uppdelade
i räkenskapslän, avgiftslän och tjänstelän. I räkenskapslänen fick länsmannen en
årlig summa i lön, medan resten gick till kronan. I avgiftslän skulle länsmannen
samla ihop en viss summa pengar och ge till Kronan, resten kunde länsmannen
behålla. I ett tjänstelän behöll länsmannen allt. Länsgränser och antalet län
varierade. Nya tillkom. Tex. avvecklades Åhus län när Kristianstad byggdes, och
Lyckå län när Kristianopel byggdes.

De större danska länen i nuvarande Sverige, dvs de med egen rubrik i danska
riksarkivets samlingar, redovisas i tabellen. Det ska tilläggas att många fler
län fanns. En del var stora och viktiga, andra pyttesmå. För att ta ett exempel:
gårdarna i Brunnby socken lydde under Jonstorps socken samt Brunnby socken och
två län, Kullens län och Stubbarps län.

Ett stort undantag finns. Lundagårds län, med Lund som residensstad var tidvis
ett relativt självständigt län under 1500-talet, men lydde mellan 1602 och 1658
under Malmöhus län.



https://sv.wikipedia.org/wiki/Kurt_Wallander_(filmer)

Kurt Wallander-filmerna är en samling filmer och tv-serier baserade på Henning
Mankells rollfigur med samma namn. Det förekommer totalt fyra olika
Wallander-serier: tre svenska och en brittisk. Totalt har 12 böcker givits ut av
Henning Mankell om Kurt Wallander. Den sista, Handen, gavs ut i september 2013.

I den första filmserien (1994–2007) producerad av bland annat Sveriges
Television gestaltas Wallander av Rolf Lassgård. I den andra serien producerad
av bland annat TV4 gestaltas Wallander av Krister Henriksson under tre säsonger,
2006–2007, 2009–2010, samt 2013.

Under Lassgårds tid som Wallander spelade även Lennart Jähkel Wallander i
Talismanen (TV-serie), en serie från 2003 om Wallton, ett mellanting av Kurt
Wallander och Carl Hamilton där författarna Jan Guillou (Hamilton) och Henning
Mankell (Wallander) växelvis skrev vartannat avsnitt (totalt åtta avsnitt skrevs
och producerades).

Även en brittisk version förekommer där Wallander spelas av Kenneth Branagh. Det
var Branagh själv som bad om att få spela rollen, då han tycker om böckerna.
Rollen som en ung Kurt Wallander har också spelats av Gustaf Skarsgård i filmen
Pyramiden.

En brittisk Wallander-serie startade 2008 med Kenneth Branagh i titelrollen och
Jeany Spark som Linda Wallander. Serien gick på BBC. 2010 kom ytterligare tre
filmer med Branagh i huvudrollen som Kurt Wallander. I augusti 2011 påbörjas
inspelningarna av ytterligare tre filmer. Samtliga filmer bygger på de böcker
som utkom på 90-talet, men utspelar sig på 2000-talet (nutid). I början av
augusti 2011 meddelades det att man ska spela in ytterligare tre filmer om Kurt
Wallander, med Kenneth Branagh som Kurt Wallander. Två av filmerna som ska
spelas in bygger på Henning Mankells böcker Hundarna i Riga och Innan frosten,
medan den tredje filmen bygger på en ännu outgiven novell från 2004 kallad
Händelse om hösten, som först endast publicerats i Nederländerna men som nu
finns som utgiven bok Handen (2013). Filmerna spelas in bla i Ystad, Småland och
i Riga. Filmerna fick premiär och visades i juli månad 2012 på BBC England.
Enligt Kenneth Branagh kommer serien att avslutas med en fjärde säsong, även den
i tre delar. Den kommer att bygga på Den vita lejoninnan, Pyramiden och Den
orolige mannen och kommer att spelas in under våren 2014.

I början av augusti 2011 meddelades det att man ska spela in ytterligare tre
filmer om Kurt Wallander, med Kenneth Branagh som Kurt Wallander. Två av
filmerna som ska spelas in bygger på Henning Mankells böcker Hundarna i Riga och
Innan frosten, medan den tredje filmen bygger på en ännu outgiven novell från
2004 kallad Händelse om hösten, som först endast publicerats i Nederländerna men
som nu finns som utgiven bok Handen (2013). Filmerna spelas in bla i Ystad,
Småland och i Riga. Filmerna fick premiär och visades i juli månad 2012 i
engelsk tv på BBC.

Enligt Kenneth Branagh kommer serien att avslutas med en fjärde säsong, även den
i tre delar. Den kommer att bygga på Den vita lejoninnan, Pyramiden och Den
orolige mannen.

Under 2005–2006, 2009–2010 och 2013 har man fortsatt att spela in nya filmer,
den här gången med Krister Henriksson i huvudrollen som Kurt Wallander. Rolf
Lassgård blev ursprungligen erbjuden att fortsätta spela Kurt Wallander i den
här filmserien, men valde att tacka nej. Samtliga filmer i serien har fått
nyskrivet manus förutom Innan frosten, som är baserad på boken med samma namn.
Till de nya filmerna har bland andra Stefan Ahnhem, Stefan Apelgren, Stefan
Thunberg och Pernilla Oljelund skrivit manus. Även Henning Mankell och Jonas
Grimås har skrivit en del manus till de nya Wallanderfilmerna. De två
filmomgångarna innehåller 13 filmer vardera, sammanlagt 26 stycken. Samtliga
filmer har getts ut på DVD. Fyra filmer (Innan Frosten, Mastermind, Hemligheten
och Hämnden) fick först biopremiär innan de släpptes på DVD ca ett halvår efter
biopremiären skett.

Under den första omgången medverkade Ola Rapace och Johanna Sällström som Kurt
Wallanders närmaste kollegor Stefan Lindman och Linda Wallander (Kurts dotter).
Till den andra omgången var dessa två rollfigurer borta och ersatta av
polisaspiranterna Isabell och Pontus (spelade av Nina Zanjani och Sverrir
Gudnason). Dessutom tillkom den nya åklagaren Katarina Ahlsell spelad av Lena
Endre. Till den andra omgången valde man att inte ersätta rollfiguren Linda
Wallander med en ny skådespelare, av respekt för Johanna Sällström. Nina Zanjani
och Sverrir Gudnason medverkade i film 14–25, därefter tog deras rollfigurer
sina polisexamina och blev fullvärdiga poliser. Kriminalinspektör Martinsson,
som spelas av Douglas Johansson är med i de flesta filmerna.

Sommaren 2008 påbörjade man inspelningarna av den andra omgången. Inspelningarna
pågick fram till oktober 2009. Filmerna utkom med ca en månads mellanrum, även
om det gjordes längre uppehåll mellan vissa filmer. De nya filmerna i omgång två
släpptes i maj–december 2009 samt januari, mars, april, juni och juli 2010. I en
intervju i en brittisk tidning meddelade Krister Henriksson att han inte tänker
göra fler Wallanderfilmer. Även Henning Mankell meddelade i en tidningsintervju
att han inte tänker skriva fler filmer om Wallander. I tv-programmet "Dom kallar
oss skådisar" som sändes den 20 september 2011, samtalade Krister Henriksson och
Henning Mankell om att man ska göra sex finalfilmer om Kurt Wallander, med
Henriksson i huvudrollen, som spelades in våren 2012. Filmerna fokuserar på
Wallander när han drabbas av alzheimers. I de sista sex filmerna återkommer
Linda Wallander igen. Den första filmen kommer bygga på Wallanderboken Den
orolige mannen och får samma filmtitel, med biopremiär den 11 januari 2013.

Den första omgångens filmer visades i Storbritannien av BBC 4 mellan 8 december
2008 och 28 juni 2009, andra omgången började visas 27 mars 2010, och tredje
omgången 17 maj 2014. Filmerna har även sänts på TV4 vid vissa tillfällen.

Fotnot: Cellisten är före Tjuven i serien, men Tjuven släpptes tidigare då
filmerna släpptes i produktionsordning.[källa behövs]

I det avsnitt av tv-programmet Dom kallar oss skådisar, som handlade om Krister
Henriksson och sändes den 20 september 2011, pratade han och Henning Mankell om
att göra ytterligare sex filmer om Kurt Wallander. Dessa filmer skulle dock bli
de sista. Handlingen börjar när Kurt Wallander börjar ta steget att gå i pension
samtidigt som han drabbas av Alzheimers, vilket sker i Henning Mankells sista
roman om Wallander. De sex filmerna spelades in under 2012 och släpps sedan med
cirka en månads mellanrum på dvd under 2013. Den första filmen gick dock först
upp på bio i januari innan den i maj släpptes på dvd. I en intervju i december
2012 bekräftade Henriksson att han inte kommer återvända i rollen som Wallander
igen. I den sista säsongen med Krister Henriksson som Kurt Wallander återkom
Wallanders dotter Linda igen, efter att inte ha medverkat i den föregående
säsongen. Linda spelas då av Charlotta Jonsson.



https://sv.wikipedia.org/wiki/Petter_Stordalen

Petter Anker Stordalen, född 29 november 1962 i Porsgrunn i Norge, är en norsk
investerare, "hotellmagnat", fastighetsutvecklare och miljöaktivist. Hans
förmögenhet uppgår till uppskattningsvis 8–13 miljarder SEK (8,7 miljarder NOK
enligt den norska finanstidningen Kapital) och härrör från investeringar i
hotell, köpcentra och fastigheter. Genom sitt företag Nordic Choice Hotels äger
Stordalen omkring 170 hotell med fler än 9 200 anställda.

Stordalen föddes i Porsgrunn i Telemark fylke, Norge, som son till
livsmedelshandlaren Knut Anker Stordalen (1933–94) och hans fru Kari Stordalen.
Som tioåring började han arbeta i sin fars livsmedelsaffär och som tolvåring
började han sälja jordgubbar på den lokala marknaden. Han utnämndes 1974 till
"Norges bästa jordgubbsförsäljare" i den lokala tidningen Porsgrunns Dagblad – i
konkurrens med ett antal medelålders kvinnor som även de arbetade på marknaden.
Efter gymnasiet studerade han vid Kjøpmannsinstituttet under ett år, för att
sedan ta hand om sin fars affär under en kortare period. Därefter började han på
Markedshøyskolen.

Vid en ålder av 24 år tog Stordalen över vad som då var Norges största
köpcentrum, City Syd i Trondheim, som landets då yngsta köpcentrumschef. Efter
att ha uppvisat en rekordvinst för City Syd gick Stordalen vidare till att bli
fastighetsdirektör i Atle Brynestads företag Made in. Som fastighetsdirektör tog
Stordalen initiativet till ombildandet av det tidigare marknadsområdet i
Trondheim och återlanseringen av Liertoppen shoppingcenter utanför Oslo.
Stordalen blev även ansvarig för klädmärket Bik Bok.

Efter att ha varit inblandad i många olika projekt inom Brynestadsfären blev
Stordalen som 29-åring anställd av Realkreditts (senare DnB) fastighetsbolag.
Tillsammans med en grupp investerare köpte Stordalen varuhuset Steen & Ström i
Oslo. Gruppen tjänade in sin investering om drygt 23 miljoner kr inom de första
fem dagarna efter varuhusets återlansering. Köpet av Steen & Ström blev början
på en rad nyförvärv, och inom loppet av tre år hade det nystartade företaget,
Steen & Ström Invest, blivit landets största ägare av kommersiella fastigheter.
Expansionen fortsatte till 1996 när Stordalen kom ihop sig med den största
aktieägaren, Stein Erik Hagen, och blev ombedd att lämna sin post som VD.

Efter att ha lämnat Steen & Strøm Invest startade Stordalen eget tillsammans med
investeraren Christen Sveaas. I oktober 1996 köpte de tillsammans 68 procent av
aktierna i den skandinaviska delen av Choice Hotels för drygt 117 miljoner SEK.
Vid tidpunkten för förvärvet bestod hotellkedjan av åtta skandinaviska hotell.
Därefter expanderade Stordalen och Sveaas verksamheten genom att köpa den
svenska hotellkedjan Home och den norska hotellkedjan InterNor, för att sedan
introducera Choice Hotels Scandinavia på börsen. Under en treårsperiod köpte
Choice Hotels Scandinavia upp i genomsnitt ett hotell varannan vecka, och därmed
ökade man även med 50 anställda var tionde dag. I december 1997 avyttrade Sveaas
ägandet om 37 procent som han hade i hotellkedjan, som nu omfattade 77 hotell.
1999 gick Christian Ringnes och hans företag Eiendomsspar in och köpte 35
procent av aktierna i Choice Hotels Scandinavia. Efter en kort maktkamp gav
Ringnes upp, och Stordalen kunde befästa sin kontroll över företaget. Samma år
köpte Stordalen upp ett flertal danska hotell, inklusive den danska hotellkedjan
Nordisk Hotel Group, Stenungsbaden Yacht Club och Stockholm Globen Hotel vid
Globen. Vid millennieskiftet, i en ålder av 37 år, blev Stordalen miljardär (i
norska kronor räknat).

År 2000 grundade Stordalen företaget Home Invest, bestående av fastigheter som
tidigare hade ägts av Choice Hotels Scandinavia. 2003 köpte Choice Hotels
Scandinavia aktier i det svenska fastighetsbolaget Capona. 2004 sålde Stordalens
"Home Invest" 19 hotell till Capona, där uppgörelsen bestod i att Stordalen fick
majoritetsintresse i företaget. 2006 bytte Capona namn till Home Properties.
2005 köpte Home Invest de resterande aktierna i Choice Hotels Scandinavia och
avnoterade företaget från börsen. 2006 knoppade Home Properties av sig i
investmentbolaget Home Capital, som i sin tur introducerades på
Stockholmsbörsen. 2007 förvärvade Stordalens Home Invest alla aktierna i Home
Capital och avnoterade företaget från börsen. 2009 gjorde Stordalen samma sak
med Home Properties.

Grunden i Stordalens affärsfilosofi, som han kallar "jordgubbsfilosofin",
härstammar från hans minnen av att ha sålt jordgubbar åt sin far. När han
beklagade sig över den dåliga kvaliteten på jordgubbarna, replikerade hans far
"Du får sälja de jordgubbar du har, för det är de enda jordgubbar du kan sälja".
Enligt Stordalen har han sedan dess strävat efter att alltid göra det mesta
möjliga av de chanser som ges.

Stordalen har arrangerat årligen återkommande vinterkonferenser för de anställda
i Nordic Choice-kedjan.

Stordalens engagemang i miljöfrågor uppmärksammades första gången när han stödde
Bellona i deras strävan att frita sin expert Alexander Nikitin, som anklagades
för landsförräderi för att ha spionerat för Bellonas räkning i samband med en
rapport om kärnvapensäkerhet inom Rysslands norra flotta. 2002 tog han sig
tillsammans med andra i en Greenpeace-aktion in på det brittiska
kärnavfallsreningsverket Sellafields område och kedjade fast sig vid bron som
leder till reningsverket i nio timmar, som en protest mot att det radioaktiva
ämnet teknetium-99 dumpades i havet. 2007 anklagades han för olaga intrång sedan
han tagit sig in på förbjudet område vid "Malmøyakalven", som en protest mot
dumpningen av giftigt slam i Oslofjorden.

Med sin fru Gunhild Stordalen har han grundat parets filantropiska stiftelse,
The Stordalen Foundation. Stiftelsen fokuserar först och främst på frågor
rörande klimatförändringar:

Efter händelserna på Utøya den 22 juli 2011 donerade Stordalen nära 6 miljoner
SEK till Arbeiderpartiets ungdomsförbund Arbeidernes ungdomsfylking (AUF), för
att kunna återuppbygga deras läger på ön.

Petter Stordalen gifte sig 2010 med Gunhild Melhus. Bröllopet hölls i Marocko
och omskrevs i norsk press som Skandinaviens dyraste. Det uppges ha kostat 40
miljoner kr. Vigseln förrättades av Bob Geldof inför 240 gäster, som flugits dit
i ett chartrat flygplan.

Som 24-åring genomförde Stordalen en Ironman Triathlon-tävling. På senare år har
han ställt upp i företagsklassen i löpartävlingen Holmenkollstafetten.

I oktober 2015 utkom Stordalens självbiografiska bok Jeg skal fortelle deg min
hemlighet i Norge – samma höst på svenska Min hemlighet (ISBN 9789188123046). I
boken beskriver han sitt liv, sina affärsmetoder och hur dramatiskt hans och
hustruns liv förändrades, då hon hösten 2014 drabbades av en allvarlig sjukdom
med en krävande och långvarig behandlingstid.



https://sv.wikipedia.org/wiki/Vellinge_kommun

Vellinge kommun är en kommun i Skåne län, i före detta Malmöhus län. Centralort
är Vellinge.

Kommunen är belägen i de sydvästra delarna av landskapet Skåne och gränsar i öst
till Trelleborgs kommun, i nordöst till Svedala kommun och i norr till Malmö
kommun, alla i före detta Malmöhus län. I väster ligger Öresund och i söder
Östersjön.

Kommunens område motsvarar socknarna: Arrie, Eskilstorp, Gessie, Håslöv,
Hököpinge, Mellan-Grevie, Räng, Stora Hammar, Södra Åkarp, Vellinge, Västra
Ingelstad och Östra Grevie. I dessa socknar bildades vid kommunreformen 1862
landskommuner med motsvarande namn. I området fanns även Skanör med Falsterbo
stad som 1863 bildade en stadskommun.

Den 2 oktober 1908 inrättades Vellinge municipalsamhälle i Vellinge landskommun.

Vid kommunreformen 1952 bildades storkommunerna Månstorp (av de tidigare
kommunerna Arrie, Mellan-Grevie, Södra Åkarp, Törringe, Västra Ingelstad, Västra
Kärrstorp och Östra Grevie), Räng (av Håslöv, Räng och Stora Hammar) och
Vellinge (av Eskilstorp, Gessie, Hököpinge och Vellinge) medan Skanör med
Falsterbo stad förblev oförändrad. Vellinge municipalsamhälle upplöstes vid
utgången av 1954.

Vellinge kommun bildades vid kommunreformen 1971 genom en ombildning av Vellinge
landskommun. Samtidigt bildades Skanör med Falsterbo kommun av Skanör med
Falsterbo stad, Rängs kommun av Rängs landskommun och Månstorps kommun av
Månstorps landskommun. 1974 införlivades i Vellinge kommun Skanör med Falsterbo
kommun, Rängs kommun och delar ur Månstorps kommun (Arrie, Mellan-Grevie, Södra
Åkarps, Västra Ingelstads, och Östra Grevie församlingar).

Kommunen ingick från bildandet till 2005 i Trelleborgs domsaga och kommunen
ingår sedan 2005 i Malmö domsaga.

Blasonering: I blå sköld en genomgående trappgavel av silver, belagd med ett
blått möllejärn och nedan åtföljt av tre sillar av silver, ordnade två och en.

Vellinge kommunvapen skapades efter kommunbildningen på 1970-talet. Trappgaveln
i vapnet erinrar om byggnadsstilen i området, möllejärnet symboliserar
jordbruket och sillarna fisket. Vapnet påminner om det vapen som staden Skanör
med Falsterbo hade fört. Vapnet registrerades hos PRV år 1975.

Den 31 december 2014 utgjorde antalet invånare med utländsk bakgrund
(utrikesfödda personer samt inrikesfödda med två utrikesfödda föräldrar) 3 263,
eller 9,57 % av befolkningen (hela befolkningen: 34 110 den 31 december 2014).

Den 31 december 2014 utgjorde folkmängden i Vellinge kommun 34 110 personer. Av
dessa var 2 679 personer (7,9 %) födda i ett annat land än Sverige. I denna
tabell har de nordiska länderna samt de 12 länder med flest antal utrikes födda
(i hela riket) tagits med. En person som inte kommer från någon av de här 17
länderna har istället av Statistiska centralbyrån förts till den världsdel som
deras födelseland tillhör.

Fram till 2016 var kommunen för befolkningsrapportering indelad i församlingarna
Höllviken, Skanör-Falsterbo och Vellinge-Månstorp

Politiskt är kommunen känd som det starkaste fästet i Sverige för Moderata
samlingspartiet som har egen majoritet i kommunfullmäktige.

Kommunalråd var 1981–2005 Göran Holm, och sedan 2006 Lars-Ingvar Ljungman.
Ljungman är enligt den nya[när?] ordningen kommunstyrelsens ordförande, och
Tommy Larsson (M) kommunfullmäktiges ordförande och borgmästare.

Kommunen genomkorsas i nord-sydlig riktning av E6/E22 varifrån länsväg 100 tar
av åt sydväst i Vellinge mot Höllviken, Ljunghusen, Skanör och Falsterbo. Genom
kommunens nordöstra del löper länsväg 101 parallellt med järnvägen
Kontinentalbanan som trafikeras av Pågatågens regiontåg med stopp i Västra
Ingelstad och Östra Grevie.

Kommunen är traditionellt en pendlarkommun, då den ligger nära bl.a. Malmö och
Trelleborg. Dagligen pendlar ca 10 000 av kommunens invånare, främst till Malmö.
En stor del av pendlarna reser med bil. Järnvägstrafik genom kommunen finns i de
nordöstra kommundelarna med pågatågsstationer i Västra Ingelstad och Östra
Grevie (se vidare Kontinentalbanan). Till övriga tätorter finns ett flertal
busslinjer. I kommunen finns cirka 2 800 företag, varav 95% är småföretag, det
vill säga sådana som sysselsätter under fem personer. Kommunen är känd för sitt
goda företagsklimat, den har exempelvis blivit placerad på topplaceringar i
Svenskt Näringslivs kommun-SM tre år i rad. Kommunen har Sveriges lägsta
kommunalskatt sedan 1 januari 2006 med 28,89 kr i skattebas. termin. (källan
från 2009)

I Vellinge finns en gymnasieskola, Sundsgymnasiet, belägen i Vellinge tätort
utmed E6.

Höllviken har tre grundskolor, Stora Hammar, Sandeplanskolan och Ängdalaskolan
varav Stora Hammar i Höllviken är störst från F-9. Totalt har kommunen nio
grundskolor och högstadium finns på alla nio av dem. I Stora Hammars skola, som
har cirka 600 elever, finns ett dagis från F-9:an. Där finns även Halörhallen
där Höllvikens IBF spelar sina hemmamatcher.



https://sv.wikipedia.org/wiki/Italien

Italien (italienska: Italia), formellt Republiken Italien (italienska:
Repubblica italiana[a]), är en enhetlig parlamentarisk republik i Sydeuropa. I
norr gränsar landet till Schweiz och Österrike längs Alperna, i nordost till
Slovenien och i öst till Adriatiska havet med maritim gräns mot Kroatien och i
nordväst till Frankrike och i väster till Medelhavet. I söder har landet även en
maritim gräns mot Tunisien, Malta och Libyen. Italien består av hela Apenninska
halvön, Sicilien, Sardinien – de två största öarna i Medelhavet – och många
andra mindre öar. De självständiga staterna San Marino och Vatikanstaten är
enklaver inom Italien, medan Campione d'Italia är en italiensk exklav i Schweiz.
Italiens territorium täcker 301 338 km² och påverkas av ett tempererat
säsongsklimat. Med 60 813 326 invånare är Italien det femte mest folkrika landet
i Europa och det 23:e folkrikaste i världen.

Italien liknar en stövel till formen. I norr kantas stövelns skaft av Alperna
och där ligger landets högsta berg Monte Bianco (4810 m ö.h.). I det området
finns det många skidorter och tre stora sjöar. En av dem är Comosjön. Söder om
Alperna finns en av Europas mest bördiga slätter, Poslätten. Genom Poslätten
rinner den stora floden Po, med sina många bifloder. Där ligger även de två
stora modestäderna Milano och Turin. Från norr till söder löper bergskedjan
Apenninerna.

Rom, Italiens huvudstad, var i århundraden politiskt och religiöst centrum i den
västerländska civilisationen som huvudstad i Romerska riket och plats för Heliga
stolen. Efter Romerska rikets fall uthärdade Italien flertal invasioner av
främmande folk, från germanska stammarna som till exempel langobarderna och
östgoterna, till bysantiner och senare normanderna. Århundraden senare blev
Italien födelseplatsen för maritima republiker och renässansen, en intellektuell
rörelse som skulle visa sig vara av stor vikt för att forma den efterföljande
kursen av det europeiska tänkandet.

Under den större delen av tiden efter romerska riket var Italien splittrat i
flera riken (till exempel Kungariket Sardinien och Kungariket Bägge Sicilierna
och Hertigdömet Milano) och stadsstater, men enades år 1861, efter en
tumultartad period i historien känd som "Il Risorgimento" ("återuppvaknandet").
Från slutet av 1800-talet, genom första världskriget och andra världskriget,
besatte Italien ett kolonialvälde, som utökade dess styre till Libyen, Eritrea,
Somalia, Etiopien, Albanien och Dodekanisos samt en koncession i Tianjin, Kina.

Italien spelar en framträdande roll i de europeiska och globala militära,
kulturella och diplomatiska frågorna. Landets europeiska politiska, sociala och
ekonomiska betydelse gör det till en regional stormakt. Landet har en hög
offentlig utbildningsnivå och är en mycket globaliserad nation.

Namnet Italien härstammar från det folk, italiker (italer), som under antiken
befolkade en del av Apenninska halvön. Italien var ursprungligen, i antikens
Grekland, namnet på sydvästra delen av Apenninska halvön, och från Caesars tid
betecknade namnet samma område som dagens Italien.

Italien grundades och blev en stat 1861, två år efter Slaget vid Solferino då
Apenninska halvöns småstater, delar av Kyrkostaten, Toscana och Bägge Sicilierna
införlivades med kungariket Sardinien (bestående av Sardinien och Piemonte),
under kung Viktor Emanuel II av huset Savojen. Ledarna för de italienska
enhetssträvandena – risorgimento – var Sardiniens premiärminister Cavour och
frikårsledaren Giuseppe Garibaldi.

Trots segern i första världskriget skakades den parlamentariska demokratin av
politiska oroligheter, ekonomiska problem och en tilltagande nationalism som
krävde införlivande av områden som ej tillerkänts landet i Versaillesfördraget.
En stark marxistisk rörelse fick mothugg av exsocialisten Benito Mussolinis allt
populärare fasciströrelse, som kombinerade sociala krav med en vilja att
fullända Italiens enande med besittningar utomlands. I oktober 1922 kunde
fascistpartiet i marschen mot Rom gripa makten med kung Viktor Emanuels hjälp.
Fascisterna fick egen majoritet i valet 1924, och 1925-1928 infördes en
totalitär enpartistat. Inledande motsättningar mot den forne fienden Tyskland
ersattes efter Abessinienkrisen med ett intimt närmande, vilket kulminerade när
Italien under Mussolinis ledning inträdde och besegrades i andra världskriget.
Mussolini avsattes 1943 av fascistpartiet, som därmed förde över landet till de
allierades sida, men tyska och Mussolinilojala trupper fortsatte kampen till
krigsslutet. År 1946 ersattes monarkin med en republik efter en folkomröstning
och två år senare infördes en ny konstitution som befäste landets roll som
parlamentarisk demokrati.

Från 1947 till slutet av 1980-talet dominerades det italienska politiska livet
av det kristdemokratiska partiet (Democrazia Cristiana, inledningsvis under dess
grundare Alcide de Gasperi), genom mittenkoalitioner till 1963 och därefter
genom mitten-vänsterkoalitioner med socialistpartiet under bland annat Bettino
Craxi.

I början av 1990-talet skakades Italien av en omfattande politisk kris och
korruptionshärva vilket fick till följd att den första republiken gick i graven
och ersattes med den andra, genom omfattande ändringar av 1948 års författning
avsedda att skapa stabila majoriteter i parlamentet (1993) och överföra
maktbefogenheter till regionerna (2001). Ett mixat valsystem infördes, där 3/4
av båda kamrarna väljs med enkel majoritet (se majoritetsvalsystem) och 1/4
väljs genom proportionella val. Det politiska livet har fortfarande präglats av
täta regeringsskiften, senast mellan Silvio Berlusconis (2008-11) och Mario
Montis (2011-) regeringar.

Det italienska statsterritoriet har en yta på 301 328 kvadratkilometer. Italien
har i medeltal 197,5 invånare per kvadratkilometer. Befolkningstätheten är
mycket varierande beroende på den stora förekomsten av berg.

I Italien ligger Västeuropas och EU:s högsta berg (Mont Blanc, 4810.45 m ö.h.),
samt Europas högsta och största vulkan (Etna, 3330 m ö.h.). Landet har 37
bergstoppar över 4000 m ö.h., förutom i Mont Blanc, även i Monte Rosamassiven,
Matterhorn (it.: Cervino) och Piz Bernina.

Tillgången till många olika klimatområden gör att Italien är ett mycket rikt
land även vad gäller djur och växter – mångfalden är stor. I vissa delar av
landet förekommer jordbävningar, laviner, vulkanutbrott och översvämningar.
Några av Italiens miljöproblem är luftföroreningar från industrier, förorenade
floder och kustvatten. Dessutom är fortfarande hanteringen av det industriella
avfallet undermåligt.

Enligt Italiens författning från 1948, med senare ändringar, delas den
offentliga makten mellan de lagstiftande, verkställande och dömande makterna.
Statsöverhuvud är Republikens president (Presidente della Repubblica), som väljs
på sju år av parlamentet i förenad session med ett litet antal regionala
delegater.

Den lagstiftande makten utövas av det nationella parlamentet, de regionala
parlamenten, och i Trentino-Alto Adige av provinsparlamenten för Trento och
Bolzano. Den verkställande makten utövas av centralregeringen, de regionala
regeringarna, provinserna och kommunerna. Den dömande makten utövas av de
oberoende domstolarna.

Det nationella parlamentet är ett tvåkammarparlament, som består av
deputeradekammaren och senaten. Parlamentet väljs i allmänna och direkta val i
en ett mixat valsystem, där 3/4 av båda kamrarna väljs med enkel majoritet (se
majoritetsvalsystem) och 1/4 väljs genom proportionella val.. Enligt lagen från
1993 tillsätts 75 procent av parlamentsplatserna genom majoritetsval i
enmansvalkretsar, och de återstående 25 procent tillsätts på proportionell
basis.

Centralregeringen, (Consiglio dei ministri) leds av premiärministern (Presidente
del consiglio dei ministri). Presidenten nominerar premiärministern, som
föreslår de andra ministrarna (formellt utnämnda av presidenten). Regeringen
måste ha stöd av båda kamrarna i parlamentet.

Det italienska rättssystemet är baserat på romersk rätt som modifierats genom
Code Napoléon och senare lagstiftning. Efter andra världskriget fick Italien en
författningsdomstol, Corte Costituzionale, som prövar om lagar är förenliga med
grundlagen.

Kommunerna styrs av valda kommunfullmäktige och borgmästare. Borgmästaren är
direktvald i majoritetsval, med en andra valomgång för att avgöra valet mellan
de två kandidater som fått mest röster.

Italien är indelat i 20 regioner: Abruzzo, Valle d'Aosta, Apulien, Basilicata,
Kalabrien, Kampanien, Emilia-Romagna, Friuli-Venezia Giulia, Lazio, Ligurien,
Lombardiet, Marche, Molise, Piemonte, Sardinien, Sicilien, Trentino-Alto Adige,
Toscana, Umbrien och Veneto. Regionerna är indelade i totalt 110 provinser.
Provinserna består i sin tur av sammanlagt fler än 8 000 kommuner.

I början på 1990-talet skakade en serie skandaler, som gavs öknamnet
Tangentopoli (mutstaden), det italienska politiska systemet. Den efterföljande
stora polisutredningen, Mani pulite (rena händer), ledde inte bara till stora
konstitutionella förändringar utan också till en rekonstruktion av det
efterkrigstida partipolitiska systemet. Nya partier och nya koalitioner uppkom.
Till höger efterträdde mediamogulen Silvio Berlusconis Forza Italia (Heja
Italien!) det kristdemokratiska partiet. Till vänster efterträdde Democratici di
Sinistra (vänsterdemokraterna) kommunistpartiet.

År 1994 vann Forza Italia och dess koalitionspartner Lega Nord valet, men
regeringen avgick efter några månader då Lega Nord utträdde. En
expeditionsministär stödd av vänsterpartier och Lega Nord regerade till Romano
Prodis nya center-vänster koalition vann valen 1996. 2001 vann en center-höger
koalition valen och en regering ledd av Silvio Berlusconi satt vid makten under
hela den femåriga valperioden. Vid valet 2006 vann Prodis samarbetspartier
valet. Vid valen 2008 vann åter Silvio Berlusconis centerhögerallians Frihetens
folk över Walter Veltronis center-vänsterallians. Berlusconi tvingades avgå i
november 2011 och efterträddes av teknokraten Mario Monti.

Den italienska försvarsmakten består av armén, marinen, flygvapnet och
karabinjärerna. Finanspolisen, Guardia di Finanza, är en militär kår underställd
finansministeriet.

Försvarsmakten är sedan 2005 en yrkesarmé. Soldaterna är av två slag,
yrkessoldater med tillsvidareanställning (Volontari in Servizio Permanente, VSP)
och kontraktsanställda på ett (Volontari in ferma prefissata ad 1 anno, VFP1)
eller fyra år (Volontari in ferma prefissata ad 4 anno, VFP4). VSP rekryteras
bland VFP4, som i sin tur rekryteras ur VFP1.

Italien har en diversifierad industriell ekonomi som är något mindre än
Frankrikes och Storbritanniens, både totalt och per capita. Den norra delen av
landet är rikt, domineras av privata företag och är industriellt välutvecklad,
medan södra Italien är fattigt och mer beroende av jordbruk och har en
arbetslöshet på omkring 20 procent med stora regionala variationer. Det är
främst små och medelstora företag som dominerar produktionen i landet. De
omkring 3 miljoner små- och medelstora företagen i landet tillverkar
traditionella konsumtionsvaror. Italien har, med städer såsom Milano, en stor
roll i den internationella modebranschen. Märken som Prada och Gucci kommer från
Italien. Även klädjätten Benetton är grundad i Italien.

Den största delen av industrins råvarubehov och mer än 75 procent av energin
importeras. Över 78 procent av energiproduktionen sker med fossila bränslen och
drygt 18 procent av vattenkraft.

Jordbruket i Italien inkluderar spannmål, frukt och grönsaker, ledande inom
olivproduktion och ett av de ledande i vinproduktion. Förutom jordbruket har
landet få råvaror och därför står till exempel Ryssland och Algeriet för en stor
del av landets energiimport. Det saknas även metaller och mineraler, vilket
också får importeras till landet. Hälften av landets handel med andra länder
sker med andra EU-länder och det är Frankrike och Tyskland som står för största
delen av både importen och exporten. USA, Schweiz och Nederländerna är också
några av landets största handelspartners. Även Importen från Kina har under
senare år ökat.

Turismen är en viktig del av landets ekonomi och den ger ett par miljoner
arbetstillfällen. 2/3 av BNP står tjänste- och servicesektorn för.

Sedan sent 1990-tal har Italien haft en låg ekonomisk tillväxt. En betydande
svårighet är att en stor del av landets industri är baserad på låg- eller
medelavancerad teknologi, vilket leder till hård konkurrens från bland annat
Sydostasien och Östeuropa.

Fram till omkring år 1990 fanns det många statligt ägda företag i Italien, vilka
sedan sålts ut. Fram till år 1992 hade Italien underskott i handelsbalansen. När
Italien tvingades lämna EU:s växelkurssamarbete sjönk kursen på liran, vilket
gjorde att det blev billigare för andra länder att importera varor från Italien,
vilket gjorde att den Italienska ekonomin gynnades. Efter år 2004 minskade dock
handelsbalansen igen vilket lett till att bytesbalansen har fått ett kraftigt
underskott. År 1999 gick Italien med i EMU tillsammans med 10 andra EU-länder,
bland annat Frankrike och Spanien. Italien har ett flertal gånger brutit mot
EMU:s regler om högst 3 % budgetunderskott.

Finanskrisen 2007–2008 slog hårt på landets ekonomi, dessutom befann sig landet
redan i stagnation när krisen började. Från 2008 till 2009 fördubblades statens
utlandsskuld och år 2009 var budgetunderskottet nästan uppe i 5 %. I slutet av
år 2011 motsvarade statsskulden 120 % av landets totala BNP. I augusti 2012
motsvarade statsskulden 123 % av BNP. Under de senaste tio åren har
produktiviteten sjunkit medan lönerna ökat.

Under slutet av 1990-talet och början av 2000-talet har Italien fört en
ekonomisk åtstramningspolitik för att motsvara kraven för medlemskap i EMU och
både inflationen och räntorna har sänkts. Skatteuttaget är 41,8 % av BNP (2004).

Vägnätet är i jämförelse med de flesta länder väl utbyggt i Italien. Det var
också i Italien som världens allra första motorväg byggdes. Idag finns det
motorvägar som når till de flesta större städer i landet och standarden på
motorvägarna är hög. Standard på övriga vägar varierar. Många vägar kan vara
smala och slingriga på grund av geografiska förhållanden då Italien är ett
bergigt land eller på grund av många städer byggdes på medeltiden. Vissa vägar
på landsbygden och i Södra Italien kan ha sämre standard. I övrigt är
trafikmängden mycket hög i nästan hela landet.

Även järnvägarna är i Italien väl utbyggda. Järnvägsnätet når till de flesta
platser i Italien och de flesta banor är elektrifierade. Vissa huvudlinjer har
dessutom banor utbyggda för snabbtåg. Italienska statliga järnvägsbolaget heter
Ferrovie dello Stato (FS).

Italien är ganska tättbefolkat med störst koncentration till Poslätten, områdena
runt Rom och Neapel samt östra Sicilien. Under lång tid var folkökningen snabb
men ökningstakten har på senare tid minskat och Italien har i dag relativt låga
födelsetal. Det har varit ett betydande utvandrarland. Från 1870-talet
emigrerade mer än 12 miljoner främst till Nordamerika. Efter andra världskriget
sökte sig många italienska arbetare till Nordvästeuropa (också till Sverige).
Inom Italien har en stor omflyttning skett från landsbygden till städerna,
främst från fattiga jordbruksområden i södern (Mezzogiorno) till det
industrialiserade och välbärgade Norditalien. Språkligt och kulturellt är landet
ganska enhetligt, trots de stora skillnaderna mellan norr och söder. Landets
officiella språk italienska har uppstått ur romarnas talspråk (vulgärlatinet).
Nutida minoritetsspråk är sardiska på Sardinien, tyska och rätoromanska i
Sydtyrolen, franska i nordväst och slovenska i nordöst (kring Trieste).
Majoriteten av italienarna är katoliker. De så kallade lateranfördragen 1929 gav
påven överhöghet över Vatikanstaten och den katolska kyrkan fick en gynnad
ställning, men sedan 1984 är den inte längre statskyrka.

Italienska är majoritetsspråk och officiellt språk. Tyska och franska har status
som nationella minoritetsspråk, med tyskspråkiga skolor i Sydtyrolen och franska
som läroämne i modersmål i Valle d'Aosta. Genom regional lagstiftning i regionen
Friuli-Venezia Giulia har friuliska, slovenska och tyska tillerkänts status som
regionala minoritetsspråk. Genom lagstiftning åren 1991-2001 har skyddet av de
språkliga och kulturella minoriteternas ställning vidgats genom rätten att
använda alla minoritetsspråk som undervisningsspråk i grundskolan, som talspråk
i de regionala parlamenten och i provins- och kommunfullmäktige, och i de lokala
domstolarna samt i den lokala förvaltningen. Provinsfullmäktige definierar inom
vilka geografiska områden dessa rättigheter skall få utövas.

Skolplikt råder mellan 6 och 18 års ålder. Enligt Moratti-reformen 2003 kan
skolplikten uppfyllas genom studier inom skolsystemet, genom lärlingsutbildning
eller genom att växla mellan arbete och skola. Ungdomsskolorna indelas i
grundskolor och gymnasieskolor.

Högstadiet avslutas med en muntlig och skriftlig examen: Esame di Stato
conclusivo del primo ciclo di istruzione (grundskoleexamen).

Gymnasieskolan eller Secondo ciclo dell'istruzione är av fyra typer,
universitetsförberedande, teknisk, konstnärlig eller yrkesförberedande.

Den universitetsförberedande och den tekniska gymnasieskolan avslutas med en
studentexamen: Esame di Stato conclusivo dei corsi di studio di istruzione
secondaria superiore. Studentexamen kan efter fem årskurser avläggas även vid de
konstnärliga gymnasierna. Konsthantverksgymnasierna och de yrkesförberedande
gymnasieskolorna avslutas efter tre år med en yrkesexamen. Efter ytterligare två
års studier kan studentexamen avläggas. Grundskolans och gymnasieskolans olika
examensbevis kallas diploma; i dagligt tal menar man med detta enbart
studentexamen.

Den italienska högre utbildningen är anpassad till Bolognaprocessen och består
av tre nivåer.

Italien har trots sina många olika statsbildningar och långa perioder varit
Europas dominerande kulturnation, först som Romarrikets kärnland och som centrum
för kristenheten, senare, under särskilt renässansen och barocken, som grogrund
för stora epoker inom konsten och musiken.

Redan på 500-talet f.Kr. fanns en högtstående konst i Italien, uppburen av
grekiska kolonisatörer och etrusker. Under de följande tusen åren präglades
landet av Romarrikets utveckling. Efter rikets fall togs konsten i anspråk av
främst kyrkan, från den tidigaste medeltida konsten i Italien finns de finaste
exempel i staden Ravenna. Den romanska konsten från främst 1000- och 1100-talen
är rikt företrädd i många italienska städer, med många vackra kyrkobyggnader.
Den högmedeltida gotiken var en fransk uppfinning och anammades egentligen
aldrig i Italien, utom i modifierad form. Regionen Toscana, med städer som
Florens, Pisa och Siena, blev viktig för den konstnärliga utvecklingen. Den
profana byggnadskonsten blomstrade. Man uppförde palats, t.ex. Palazzo Vecchio i
Florens och Dogepalatset i Venedig, en stad där en säregen, österländskt
influerad gotisk stil fick fäste. Freskomåleriet förnyades i realistisk riktning
av florentinaren Giotto. En mer lyrisk stil utvecklades av Duccio och Fra
Angelico.

Med inspiration i antiken utvecklades renässanskonsten i Italien från och med
1300- och 1400-talen, för att spridas till övriga Europa under främst
1500-talet. Som centrum för den katolska motreformationen på 1600-talet upplevde
Italien en konstnärlig storhetstid genom barocken. Under 1700-talet förnyades
måleriet framförallt i Venedig med Canaletto och Guardi (vedutamåleri) samt
Tiepolo. Under nyklassicismen intog skulptören Canova en ledande ställning. På
1800-talet var dock Italien främst studieplats och utbildningsort för
tillbakablickande konstnärer från andra länder, särskilt i Nordeuropa.

Modernismen i konsten. En riktning av italienskt ursprung kring 1910 var
futurismen med Boccioni, Balla, Severini med flera, som ville fånga det moderna
livet. Samtidigt framträdde de Chirico med ett metafysiskt måleri (pittura
metaphisica), en sorts tidig surrealism. Under inverkan av primitiv konst
utvecklade målaren Modigliani förenklat stiliserade former. En betydande
skulptör var den expressive Marini. Fontana experimenterade med spatiala
kompositioner.

Arkitekturen under 1900-talet kännetecknas av en blandning av det historiska
arvet och modernismen, som förenades särskilt i fascismens arkitektur
(1920–40-talen) med allt från järnvägsstationer till postkontor i vit marmor.
Först efter kriget slog en ren funktionalism igenom. En nyskapande insats med
förankring i klassisk tradition har Pier Luigi Nervi gjort med djärva och
okonventionella betongkonstruktioner (Sportpalatset i Rom). Från 1970-talet har
Italien gjort sig starkt gällande internationellt inom inredningskonst,
formgivning och mode.

Den italienskspråkiga litteraturen föddes i mötet mellan provensalsk hovlyrik,
som kom in via Sicilien, och folkdiktning. Denna nya ljuva stil (il dolce stil
nuovo) fick sina första lysande företrädare på 1300-talet i Dante med sin
monumentala och gudomliga komedi och Petrarca med sina formfulländade sonetter
till Laura, medan Giovanni Boccaccio i novellsamlingen Decamerone gav en livfull
rundmålning av tidens samhälle i pestens skugga.

Renässanshoven i Italiens stadsstater gav grogrund för de episka hjältedikterna
(på versmåttet ottave rime): Ariostos Orlando furioso (första versionen 1516,
Den rasande Roland) och Tassos korsfararepos Gerusalemme liberata (1580, Det
befriade Jerusalem). Till tidens stora prosaister hörde den politiske tänkaren
Machiavelli, satirikern Pietro Aretino och filosofen Giordano Bruno. Barocken
kännetecknades av en manierad lyrisk stil som kallades marinismen efter sin
centralgestalt Marino. Och på 1700-talet kom impulser till den romantik som
skulle bli en stark rörelse på 1800-talet främst representerad av Giacomo
Leopardi, parad med ett nationellt uppvaknande (il Risorgimento) som ledde fram
till landets enande 1870. I opposition mot denna strömning framträdde regionalt
förankrade författare med ett realistiskt program (verismen). Bland dem kan
nämnas Giovanni Verga från Sicilien.

Sekelskiftesdekadansen efter fransk förebild fick sin italienska uttolkare i
Gabriele D’Annunzio, som i likhet med futuristerna kring Marinetti så småningom
hamnade i det fascistiska lägret. Andra sökte en svårtillgänglig poetisk form
(hermetism), till exempel poeterna och nobelpristagarna Quasimodo (1959) och
Montale (1975). Till kretsen hörde också den sparsmakade Ungaretti.

Bland mellankrigstidens prosaister är Italo Svevo med sina romaner från Trieste
något av en särling, medan Grazia Deledda från Sardinien nådde stora framgångar,
nobelpris 1926. Också Luigi Pirandello fick nobelpris 1934 för sin nyskapande
dramatik, där han framförallt gestaltat illusionens väsen och nödvändighet.

Realismen inom litteraturen växte sig stark under 1930-talet och i samspel med
neorealismen inom filmen på 1940- och 50-talen. Fattigfolkets villkor skildrades
av romanförfattare som Silone, Pavese och Vittorini. Krigsårens erfarenheter kom
att avspegla sig i verk av författare som Beppe Fenoglio, Elsa Morante och
Natalia Ginsburg, medan förintelsen fick en av sina tidiga ögonvittnesskildrare
i Primo Levi. En författare för sig var den produktive Alberto Moravia.

Många författare hade mer eller mindre stark kommunistisk anknytning. Den
internationellt kände marxisten Antonio Gramsci är ett exempel. Hans inflytande
sträckte sig långt fram i tiden och inspirerade diktare som Pier Paolo Pasolini,
som också var filmare. Den realistiska traditionen levde vidare. Di Lampedusas
breda släktkrönika Leoparden (1958) är ett exempel. Det fanns författare som
reagerade både mot realismen som litterär form och mot den kommunistiska
dominansen i kulturlivet. Hit hör Italo Calvino och Umberto Eco (Rosens namn).
Till förnyarna hör flera kvinnliga författare, till exempel Oriana Fallaci,
Barbara Alberti och Dacia Maraini.

Italien blev tidigt ett filmland med till exempel Quo vadis? (1912). Under
Mussolini var filmen framförallt ett underhållningsmedium, som erbjöd melodramer
och eleganta komedier, men också dokumentärfilm av hög klass, vilken bäddade för
neorealismen. Under fascismen skapades goda arbetsmöjligheter i Cinecittà,
filmstaden utanför Rom. Kriget och dess lidanden är bakgrunden till den rörelse
som kallas neorealismen med regissörer som Visconti (Köttets lust, 1942),
Rossellini (Rom - öppen stad, 1945) och De Sica (Cykeltjuven, 1948, Umberto D,
1952). De arbetade med enkel kamerateknik i svartvitt och ofta med amatörer i
rollerna. Sedan kom Antonioni med sina filmer om alienering och livsleda
(Äventyret (1960), Natten, (1961)) och den frodige Fellini med filmer som 8 1/2
(1963) och Amarcord (1973). Bertolucci och Pasolini utforskade sexualiteten och
det politiska livets ruttenhet, Sergio Leone gjorde spaghettivästern. Italiens
filmindustri är den näst största i Europa, men den drabbades av en ekonomisk
kris på 1980-talet, och Cinecittà stängdes 1993. Filmare som Ettore Scola
(Familjen, 1987) och bröderna Taviani (Padre Padrone, 1977) kunde dock fortsätta
sitt verk.

Den västerländska musiken härstammar till stora delar från Italien. Länge spreds
musiken med den katolska kyrkan som kulturförmedlare. Flerstämmigheten
blomstrade på 1300-talet (Landini), och cirka 1530 utvecklades en förfinad
madrigal (Gesualdo, Monteverdi). Inom kyrkomusiken fanns en romersk skola, med
en förandligad a cappella-polyfoni (Palestrina) och en venetiansk skola, med
praktfull flerkörighet (Andrea och Giovanni Gabrieli), där också instrumenten
fick en viktig roll vid sidan av vokalstämmorna. I Venedig uppstod också en ren
instrumentalmusik.

1600-talets stora italienska uppfinning var operan, som fick sin första
höjdpunkt med Monteverdi. Under seklet verkade även bl.a. Carissimi, Marc
Antonio Cesti och Alessandro Scarlatti. Instrumentalmusiken frigjordes alltmer
från sitt beroende av vokalformerna. Stråkinstrumenten dominerade med trio- och
solosonat som huvudtyper och i Cremona fulländade Amati och Stradivarius
violinbyggandet. Vid 1600-talets slut uppkom solokonserten, dels som concerto
grosso (Stradella, Corelli), dels som solokonsert (Albinoni, Torelli).
Frescobaldi blev nu orgelmusikens stormästare. Barockens storslagenhet övergick
i rokokons intimitet (Vivaldi, Domenico Scarlatti) och den komiska operan
(Pergolesi) tog ledningen över den seriösa. Den neapolitanska skolan fick
betydelse även i övriga Europa.

Under 1800-talet nådde italiensk musik genom Rossini, Bellini, Donizetti och
framförallt Verdi en ny kulmen. Som en reaktion mot Wagner uppkom vid
sekelslutet verismen (Puccini). Därefter har de kontinentala strömningarna
dominerat (Respighi, Dallapiccola, Nono, Maderna, Berio).

Det italienska köket är den typiska kokkonst som utvecklats i Italien. Köket
kännetecknas allmänt av sin enkelhet och sin betoning på färska råvaror av hög
kvalitet. Ingredienser och rätter varierar från region till region men betecknas
vanligtvis som medelhavskök. I norra Italien används generellt mer smör och
andra mejerivaror än vad som används i södra Italien, som använder olivolja i
högre grad. Många rätter och produkter har blivit internationellt kända, som den
italienska olivoljan, ostsorter (exempelvis parmesan, mozzarella och
gorgonzola), korv- och charkuteriprodukter som mortadella, salami, parmaskinka
samt pasta, pizza och lasagne. Till matkulturen hör också Italiens rika
vinproduktion, med välkända viner som chianti, barolo och aglianico. Kaffe, och
då särskilt espresso, har också kommit att spela en viktig roll i det kulturella
italienska köket.

Befolkningen i Italien är huvudsakligen katoliker, med en minoritet protestanter
i en liten del av norra Italien och minoritetsgrupper av judar, muslimer och
hinduer. Katolicismen är inte längre statsreligion, men genom konkordatet mellan
Italien och Vatikanen 1929 och 1985 meddelas undervisning i den katolska
religionen i alla skolor till dem som så önskar, vilket en majoritet gör.



https://sv.wikipedia.org/wiki/F%C3%B6rsta_v%C3%A4rldskriget

Första världskriget var en världsomspännande militär konflikt centrerad i Europa
som började den 28 juli 1914 och varade till den 11 november 1918. Denna
konflikt engagerade alla av världens stormakter, samlade i två motsatta
allianser. De allierade (centrerad kring Ententen; Storbritannien, Frankrike och
Ryssland) och Centralmakterna (ursprungligen centrerad kring trippelalliansen;
Tyskland, Österrike-Ungern och Italien). Mer än 70 miljoner soldater, däribland
60 miljoner européer, mobiliserades i ett av de största krigen i historien. Mer
än nio miljoner soldater dödades, vilket främst beror på stora tekniska framsteg
i eldkraft utan motsvarande inom rörlighet. Det var den sjätte dödligaste
konflikten i världshistorien och banade därefter väg för olika politiska
förändringar såsom revolutioner i de berörda länderna.

Långsiktiga orsaker till kriget inkluderar stormakternas imperialistiska
utrikespolitik i Europa, inklusive Brittiska imperiet, Kejsardömet Tyskland,
Österrike-Ungern, Osmanska riket, Kejsardömet Ryssland, Frankrike och Italien.
Mordet den 28 juni 1914 på ärkehertig Franz Ferdinand av Österrike, tronarvinge
i Österrike-Ungern, av en serbisk nationalist var den omedelbara utlösande
orsaken till kriget. Det resulterade i ett ultimatum till Kungariket Serbien.
Med Tysklands stöd formulerade Österrike-Ungern ett ultimatum som Serbien i
princip inte kunde acceptera. Med stöd av Frankrike uppmuntrade Ryssland Serbien
att avvisa Österrikes ultimatum. Flera allianser som bildats under de tidigare
decennierna åkallades och inom några veckor låg stormakterna i krig. Via
stormakternas kolonier spred sig konflikten snart över världen.

Den 28 juli inleddes konflikten med den österrikisk-ungerska invasionen av
Serbien, följt av Rysslands allmänna mobilisering den 30 juli. Den 1 augusti såg
sig Tyskland tvingat att mobilisera och därpå följde den tyska invasionen av
Belgien, Luxemburg och Frankrike, och en rysk attack på Tyskland. Efter att den
tyska marschen mot Paris stoppats, hamnade västfronten i ett statiskt
utmattningskrig med en skyttegravslinje som knappt kom att förändras fram till
1917. I öst kämpade den ryska armén framgångsrikt mot det österrikisk-ungerska
styrkorna men tvingades tillbaka av den tyska armén. Ytterligare fronter
öppnades efter att det osmanska riket gick med i kriget 1914, Italien och
Bulgarien 1915 och Rumänien 1916. Kejsardömet Ryssland kollapsade 1917, och
Ryssland lämnade kriget efter Oktoberrevolutionen senare samma år. Efter en tysk
offensiv längs västfronten 1918 inträdde USA i kriget och de allierade motade
tillbaka de tyska arméerna i en serie av framgångsrika offensiver. Tyskland, som
hade egna problem med revolutionärer vid denna tidpunkt, kom överens om en
vapenvila den 11 november 1918, senare känd som Stilleståndsdagen. Kriget
avslutades med seger för de allierade.

När kriget avslutades hade fyra stora imperier – tyska, ryska,
österrikisk-ungerska och det osmanska imperiet – blivit militärt och politiskt
besegrade och upphörde att existera. Efterföljande stater i de tidigare två
förlorade en stor del av dess territorium, medan de två senare avvecklades helt.
Centraleuropas kartbild fick ritas om i många mindre stater. Nationernas Förbund
bildades i hopp om att förhindra en ytterligare sådan konflikt. Den europeiska
nationalismen som uppkom ur kriget och upplösningen av imperier och
återverkningarna av Tysklands nederlag och Versaillesfreden är allmänt
accepterade faktorer som bidrog till andra världskriget.

Före andra världskriget var kriget även känt som stora kriget, världskriget,
kejsarens krig, nationernas krig, kriget i Europa eller europeiska kriget. I
Storbritannien och USA kallades det vanligtvis The Great War. I Frankrike och
Belgien kallades det ibland La Guerre du Droit (kriget för rättvisa) eller La
Guerre Pour la Civilisation / de Oorlog tot de Beschaving (kriget för
civilisationen), särskilt på medaljer och minnesmärken. Den term som används av
officiella historieskrivningar av kriget i Storbritannien och Kanada är First
World War, medan i amerikanska i allmänhet uttrycket World War I används.

Den tidigast kända användningen av termen första världskriget framträdde under
kriget. Den tyska biologen och filosofen Ernst Haeckel skrev kort efter krigets
början:

Termen användes igen mot slutet av kriget. Engelska journalisten Charles à Court
Repington skrev:

Benämningarna World War I och First World War blev båda standard (i USA
respektive Storbritannien) med början omkring 1940 till 1942. Innan dess
användes benämningen The Great War, enligt uppgifter från Google Books Ngram
Viewer där man har jämfört engelskspråkiga böcker och tidskrifter publicerade
mellan 1914 och 2000.

Under 1800-talet hade de stora europeiska makterna gjort stora ansträngningar
för att upprätthålla en maktbalans i hela Europa, vilket år 1900 resulterade i
ett komplicerat nätverk av politiska och militära allianser över hela
kontinenten. Dessa hade börjat år 1815 med den heliga alliansen mellan Preussen,
Ryssland och Österrike. Då, i oktober 1873, förhandlade den tyska rikskanslern
Otto von Bismarck fram trekejsarförbundet mellan Österrike-Ungern, Ryssland och
Tyskland. Avtalet misslyckades eftersom Österrike-Ungern och Ryssland inte kunde
komma överens om Balkanpolitiken vilket resulterade i att Tyskland och
Österrike-Ungern bildade dubbelalliansen 1879. Syftet var att minska Rysslands
inflytande på Balkan och ta över det maktvakuum som det osmanska riket lämnade
efter sig. 1882 utvidgades alliansen till att omfatta även Italien i det som
senare blev trippelalliansen.

Efter 1870 var den europeiska konflikten till stor del avvärjd genom ett
noggrant planerat nätverk av avtal mellan Tyskland och övriga Europa,
sammanhållet av Bismarck. Han arbetade framför allt för en fortsatt allians
mellan Ryssland och Tyskland för att undvika ett tvåfrontskrig åt väst och öst
samtidigt. I och med att Vilhelm II blev tysk kejsare åsidosatte han Bismarcks
försiktiga politik och lät hans allianssystem förfalla. Vilhelm vägrade 1890 att
förnya återförsäkringsfördraget med Ryssland. Två år senare undertecknades den
fransk-ryska alliansen för att motverka trippelalliansen. 1904 förseglade
Storbritannien en allians med Frankrike, Entente cordiale, och 1907
undertecknade Storbritannien och Ryssland den anglo-ryska konventionen. Detta
system av överlappande bilaterala avtal bildade trippelententen.

Tysklands industriella och ekonomiska makt hade vuxit kraftigt efter Tysklands
enande 1870. Från mitten av 1890-talet och framåt använde Wilhelm II:s regering
denna bas för att satsa betydande ekonomiska resurser för att bygga upp
Kaiserliche Marine, den tyska kejserliga flottan, som grundades av amiral Alfred
von Tirpitz som utmanade brittiska Royal Navy om herraväldet över världshaven.
Båda nationerna strävade efter ett örlogsfartyg över 10 000 ton. När det
banbrytande nya slagskeppet HMS Dreadnought sjösattes 1906 utökade den brittiska
flottan sitt betydande övertag över sina tyska konkurrenter. Kapprustningen
mellan Storbritannien och Tyskland spred sig så småningom till resten av Europa
där samtliga stormakter lade ner en avsevärd del av sin industriella produktion
på att förbereda sig på ett kommande europeiskt storkrig. Mellan 1908 och 1913
ökades de militära utgifterna för de europeiska stormakterna med 50 %.

Österrike-Ungern provocerade fram Bosnienkrisen 1908-1909 genom att officiellt
annektera det tidigare osmanska territoriet Bosnien och Hercegovina vilket de
hade ockuperat sedan 1878. Detta förargade kraftigt Kungariket Serbien och dess
beskyddare, det panslaviska och ortodoxa Kejsardömet Ryssland. Det ryska
maktspelet i destabiliserade regionen som kallades för "Europas krutdurk".

År 1912 och 1913 utkämpades Första Balkankriget mellan Balkanförbundet och det
splittrade osmanska riket. Det resulterande Londonfördraget krympte ytterligare
det osmanska imperiet genom skapandet av en självständig albansk stat medan det
territoriella innehavet av Bulgarien, Serbien, Montenegro och Grekland
utvidgades. När Bulgarien attackerade både Serbien och Grekland den 16 juni 1913
förlorade man det mesta av Makedonien till Serbien och Grekland och södra
Dobrudzja till Rumänien i det 33 dygn långa Andra Balkankriget som ytterligare
destabiliserade regionen.

Den 28 juni 1914 mördades arvtagaren till Österrikisk-Ungerns tron, ärkehertig
Franz Ferdinand av Österrike, i Sarajevo av Gavrilo Princip, en bosnisk-serbisk
student och medlem i Unga Bosnien. Morden utlöste en rad diplomatiska intriger
mellan Österrike-Ungern, Tyskland, Ryssland, Frankrike och Storbritannien i vad
som kallas Julikrisen. Österrike-Ungern ville slutgiltigt göra slut på serbiskt
inflytande i Bosnien och överlämnade ett ultimatum till Serbien med tio krav som
medvetet utformats för att vara oacceptabla för Serbien för att provocera fram
ett krig. Innan Österrike-Ungern hade formulerat sitt ultimatum hade man
konsulterat Tyskland som gav Donaumonarkin sitt fulla stöd för ett agerande mot
Serbien. När Serbien endast gick med på åtta av de tio kraven förklarade
Österrike-Ungern krig 28 juli 1914.

Ryssland ville inte låta Österrike-Ungern köra över dess serbiska allierade på
Balkan, och beordrade en mobilisering av delar av armén den 25 och allmän
mobilisering den 30 juli. Tyskland mobiliserade den 1 augusti 1914 och samma dag
mobiliserar Frankrike, som såg en chans att ta tillbaka Alsace-Lorraine som
Tyskland erövrat under fransk-tyska kriget. Tyskland förklarade krig mot
Ryssland samma dag. Storbritannien förklarade krig mot Tyskland den 4 augusti
1914 efter ett "otillfredsställande svar" till kravet att respektera Belgiens
neutralitet.

Händelsekedjan med ömsesidiga krigsförklaringar kallas svarta veckan. Över hela
Europa fanns ett brett folkligt stöd för krig, som alla var övertygade skulle
vara snabbt och framgångsrikt. Trots att europeiska socialister länge diskuterat
att stoppa ett borgerligt krig genom generalstrejk, slöt även de flesta inom
vänsterrörelsen upp bakom sina regeringar. 31 juli mördades den ledande franske
socialisten Jean Jaurès av en ung fransk nationalist. Därmed var en av Europas
ledande krigsmotståndare undanröjd. Händelseförloppet gick så snabbt och
överrumplande att inga aktioner kunde samordnas; nationalismen visade sig vara
starkare än klassammanhållningen mellan Europas arbetarrörelser.

Västfronten var den krigsskådeplats där störst styrkor var koncentrerade.
Operationerna inleddes med att den tyska så kallade Schlieffenplanen år 1914
genomfördes med en kringgående rörelse mot Paris genom Belgien. Eftersom det
första anfallet misslyckades efter ett framgångsrikt franskt motanfall i och med
slaget vid Marne grävde arméerna ner sig i skyttegravar och kriget stagnerade i
ett blodigt ställningskrig. Västfronten kom att stå i stort sett orörlig fram
till våren 1918 då Tyskland satsade sina sista krafter på att segra innan USA:s
armé blivit fulltalig. Det misslyckades och under hösten fram till
vapenstilleståndet 11 november avancerade ententens arméer.

Trots stilleståndet företogs många blodiga offensiver, såsom vid Verdun och
Somme 1916, offensiver som oftast inte ledde till några som helst resultat eller
genombrott.

På östfronten stred Kejsardömet Tyskland och Österrike-Ungern mot Ryssland fram
till freden i Brest-Litovsk i mars 1918 då bolsjevikerna slöt en separatfred med
kejsardömet Tyskland.

Operationerna inleddes i augusti 1914 med att Ryssland samlade två arméer för
att anfalla Ostpreussen. Med iver att uppfylla sin pakt med Frankrike anföll de
ryska arméförbanden innan de hade fått alla sina förstärkningar, vilket visade
sig vara ett ödesdigert misstag. Samordningen mellan de båda arméerna var också
dålig: i praktiken opererade de utan inbördes kontakt. Tyskarna drog sig undan,
men den tyska 8:e armén under ledning av Hindenburg lyckades sedan genomföra en
djärv omringning av den ryska 2:a armén under Aleksander Samsonov som krossades.
Segern i slaget vid Tannenberg gav tyskarna initiativet i fortsättningen.
Samtidigt genomfördes komplicerade strider och rörelser mellan de ryska och
österrikisk-ungerska arméerna i Galizien. I slutet av september tvingades
österrikarna retirera till Karpaterna efter att armén förlorat 400 000 man.

I augusti 1914 ryckte den österrikisk-ungerska armén in i Serbien. Geografin
underlättade dock för försvararna. Det första anfallet misslyckades men efter
ett nytt anfall i september kunde efter förhållandevis svåra förluster Belgrad
ockuperas i december. Den serbiska armén gick till motanfall och kunde innan jul
kasta ut den österrikiska armén ur landet.

Efter att Bulgarien 1915 anslutit sig till centralmakterna anfölls Serbien på
nytt av tyska och österrikiska trupper. Den serbiska armén tvingades retirera
ända till Albanien och hela Serbien ockuperades. Ockupationen varade ända till
hösten 1918 när en brittisk-fransk expeditionskår från Saloniki kunde tvinga
Bulgarien till fredsförhandlingar.

Rumänien anslöt sig 1916 till ententen men besegrades snabbt av centralmakterna
och tvingades till fred 1917.

Italien var till en början neutralt men förklarade Österrike-Ungern krig 1915.
Även här gjorde landskapet att en försvarare med full kontroll över Alperna hade
alla fördelar och trots enorma förluster under Isonzoslagen kunde inte
italienarna mer än tillfälligt rycka framåt. 1917 lyckades centralmakterna
tvinga tillbaka den italienska armén från Caporetto. Italienarna lyckades, med
viss hjälp av franska och engelska divisioner, stabilisera fronten vid en befäst
linje längs Piavefloden. Österrike-Ungern gjorde ett försök att bryta igenom vid
Piave i juni 1918 men därmed var dubbelmonarkins anfallskraft uttömd. Under
slaget vid Vittorio Veneto i slutet av oktober kunde italienarna bryta igenom
varefter den österrikisk-ungerska armén föll samman liksom strax därefter hela
kejsardömet.

Det osmanska riket anslöt sig till centralmakterna efter att ett hemligt avtal
om osmansk-tysk allians skrevs under 2 augusti 1914. Osmanska riket hotade i och
med detta Ryssland i norr samt den brittiska Suezkanalen och britternas handel
med Indien, Iran och Egypten i söder.

På Arabiska halvön igångsattes 1916 ett väpnat uppror, Arabrevolten, mot det
Osmanska riket med mål att nå självständighet för ett enat arabiskt rike i
Mellanöstern. Den legendariske brittiske kaptenen T.E. Lawrence som då var
envoyé åt brittiska utrikesdepartements arabiska byrå i Kairo lyckades ena de
olika arabiska stammarna och få till stånd ett omfattande gerillakrig mot
osmanernas militära infrastruktur.

Strider i brittiska, franska och tyska kolonier i Afrika var bland de första som
utkämpades under kriget. Franska och brittiska styrkor invaderade det tyska
protektoratet Togoland 7 augusti 1914. Tyskland svarade med att gå in i
Sydafrika från Tyska Sydvästafrika, en konflikt som fortgick i sporadisk form
under hela resten av kriget. De tyska kolonialtrupperna i Tyska Östafrika under
Paul von Lettow-Vorbeck utkämpade ett gerillakrig och kapitulerade först två
veckor efter stilleståndet utropades i Europa.

Nya Zeeland ockuperade Tyska Samoa 30 augusti 1914. Den 11 september samma år
landsteg en australiensisk styrka på Nya Pommern, då en del av Tyska Nya Guinea.
Den 28 oktober sänkte tyska kryssaren Emden den ryska kryssaren Zjemtjug i
slaget vid Penang i Malackasundet. Japan annekterade Tysklands mikronesiska
kolonier och intog den kinesiska staden Qingdao efter en dryg veckas belägring i
november 1914. Inom några månader hade Ententen intagit samtliga tyska
territorier i Stilla havet; endast några hjälpfartyg som jagade handelsfartyg
och några enklaver i Nya Guinea kvarstod.

Efter den ryska revolutionen och den följande freden i Brest-Litovsk 1918 drog
sig Ryssland ur kriget. Den tyska armén kunde avancera österut och samtidigt
lösgöra stora mängder trupper för insatser på västfronten. Nu anslöt sig även
USA till ententen och sände över två miljoner man till Europa. Den sista tyska
offensiven 1918, lyckades pressa fram fronterna mot Paris, men de tyska
trupperna hejdades snart och drevs tillbaka.

Efter en revolution i Tyskland begärde de vapenvila. Den 11 november 1918 kl.
11:00 upphörde striderna och stilleståndsdagen högtidlighålls fortfarande i
Frankrike och Storbritannien. Tysklands kejsare Wilhelm II tvingades abdikera
och flydde till Nederländerna.

Var skulden och orsaken till krigsutbrottet ligger har diskuterats intensivt.
Bland förklaringarna finns ofta faktorer som allianssystemets uppbyggnad,
upprustningen, nationalism, rubbningar i den ekonomiska balansen, imperialistisk
konkurrens och en militär mobilisering som visade sig vara svår att återställa
när den väl beordrats. Men segrarmakterna slog fast i fredstraktatet, artikel
231, att det var Tyskland och dess allierade som var ansvariga för kriget och
dess följder. Andra ifrågasatte denna syn och pekade istället på maktbalansens
sammanbrott. Men kriget självt visade snarare att det fanns en maktbalans, som
däremot kunde rubbas av bland annat revolutioner. Tysklands skuld betonades dock
allt kraftigare efter andra världskriget, och vissa historiker har talat om en
tysk "särväg" från 1871 till 1945 som främsta förklaring till bland annat första
världskriget. Marxistiska forskare har i sin tur istället menat att kriget var
en naturlig följd av kapitalismens utveckling.

Uppemot 20 miljoner människor dog av direkta krigsorsaker. Ententmakternas
blockad av tyska hamnar före och efter fredsslutet orsakade ytterligare många
civila offer. I den svåra epidemi av spanska sjukan som bröt ut efter
krigsslutet och som var direkt relaterad till den krigströtta situationen i
Europa dog närmare 50 miljoner människor.

De politiska omvälvningarna som följde freden i Versailles och påföljande
fredsavtal lade grunden för det moderna Europa. Flera stormakter gick under
genom kriget. Österrike-Ungern splittrades, Ryssland blev Sovjetunionen och
Osmanska riket blev Turkiet. Flera nya stater blev till: Tjeckoslovakien, Polen,
Jugoslavien, Finland, Estland, Lettland och Litauen. Tyskland förlorade sina
kolonier i Burundi, Rwanda, Tanzania (det så kallade Tyska Östafrika), Namibia
(Tyska Sydvästafrika), Togo, Kamerun och Papua Nya Guinea (Tyska Nya Guinea)
samt intressesfärerna i Shandong (Shantung).

Att ententen ingenstans lyckats komma in på tyskt territorium under kriget
understödde uppfattningen att tyskarna inte behövde stå som förlorare efter
kriget. (Detta kallas ofta för "dolkstötslegenden", som skulle betyda att
tyskarna hade kunnat vinna om det inte hade varit för svekfulla politiker i
Berlin). Freden som slöts i Versailles var mycket hård mot Tyskland och krävde
landet på enorma skadestånd, vilket bidrog till en känsla av förödmjukelse som i
sin tur var grogrund för extremistiska rörelser och som ledde till nazisternas
seger och på sikt andra världskriget.

Revolutionen i Ryssland 1917, som hade sin direkta upprinnelse i de svåra
förhållanden som rådde under kriget, ledde i förlängningen till bolsjevikernas
maktövertagande och till en socialistisk rådsrepublik. I den oreda som då rådde
i Ryssland, blev det 1917 också möjligt för Finland att frigöra sig från det
ryska styret, vilket också ledde till finska inbördeskriget.

Japan gick in i första världskriget på Ententens sida. Under första världskriget
befäste Japan sin position som stormakt och striderna som i huvudsak bekämpades
mot tyska intressen i Asien inbegrep världens första flyganfall från
hangarfartyg. Japanska flottan bistod även Storbritannien och skickade
krigsfartyg till Sydafrika och Malta. Japans deltagande i första världskriget
resulterade i (se Versaillesfreden 28 juni 1919) att Tysklands rättigheter i
Shandongprovinsen överfördes till Japan. Vidare annekterade Japan Tysklands
mandat över ett antal öar i Stilla havet.

I Östasien skapade fredsavtalet starka spänningar mellan Kina och Japan, som
båda bistått Ententen i kampen mot centralmakterna, då Tysklands besittningar i
Kina (Shandong) kom att överföras till Japan istället för att återlämnas till
Kina. De kinesiska delegaterna skrev aldrig på avtalet, och i Kina gav
resultatet av fredsförhandlingarna upphov till Fjärde maj-rörelsen.

Motsättningar mellan USA och Japan uppkom även i samband med Versaillesfreden
och upprättandet av Nationernas Förbund. Detta hade bland annat sin upprinnelse
med avslåendet av det japanska förslaget om en klausul om jämbördighet mellan
raser (genom tillägg till artikel 21 i fördraget om Nationernas Förbund).
Motståndet kom från framförallt britterna (efter bland annat lyckad lobbying mot
förslaget av Australien (se White Australia Policy)) och USA. Förslaget (the
Racial Equality Proposal, 1919) erhöll en röstmajoritet men ordföranden, tillika
USA:s president, Woodrow Wilson förklarade att ett sådant förslag kräver
enhällighet. Eftersom flera nationer ej röstade, däribland USA, antogs aldrig
förslaget. Rapporterna från japanska media som följde konferensen bidrog till
att den japanska folkliga opinionen gentemot väst, och USA i synnerhet,
försämrades.

År 1929 publicerade Erich Maria Remarque romanen På västfronten intet nytt om
det hårda livet på västfronten. Romanen har filmatiserats två gånger, år 1930
och år 1979.

Den engelska oxfordstudenten Vera Brittains memoarer, Testament of Youth, om
åren som frivillig sjuksköterska under första världskriget, filmatiserades av
James Kent 2014 med Alicia Vikander i huvudrollen som Vera Brittain.



https://sv.wikipedia.org/wiki/Rihanna

Robyn Rihanna Fenty, mer känd under artistnamnet Rihanna, född 20 februari 1988
i St. Michael på Barbados, är en barbadisk sångerska och låtskrivare. Hon slog
igenom internationellt 2005 med sin debutsingel "Pon de Replay".

Rihannas musik är en blandning av soul, pop och R'n'B, ofta med starka inslag av
jamaicansk dancehall. Hennes låt "Pon de Replay" (2005), som var en renodlad
dancehall-låt, tog sig in på andra plats på både den amerikanska och den
brittiska singellistan, samt som etta på Swedish dance chart.

Rihannas karriär tog fart efter att hon blev upptäckt 2003 av producenten Evan
Rogers då denne var på semester på Barbados. Evan har tidigare arbetat med bland
andra Christina Aguilera och Kelly Clarkson. Rihanna spelade tillsammans med
Rogers in en demoskiva som skickades till ett antal skivbolag. Efter en audition
fick hon ett skivkontrakt på Def Jam Records, som leds av Shawn Carter (som
själv gör musik under artistnamnet Jay-Z).

Redan åtta månader efter debutplattan släppte hon sitt andra album, A Girl Like
Me, som debuterade som nummer fem på de amerikanska listorna. Singeln SOS, som
Nike använde i en reklamkampanj, blev hennes första singel att komma etta på
Billboard, och efterföljdes av superhiten Unfaithful. Unfaithful var Rihannas
första ballad och skrevs av R&B-sångaren Ne-Yo.

Albumet Good Girl Gone Bad släpptes i juni 2007. Singeln Umbrella blev Rihannas
hittills största hit, och var bland annat etta på singellistan i Storbritannien
i tio veckor, ett resultat ingen lyckats med på över tretton år. "Umbrella" var
världens mest framgångsrika singel under 2007 och producerades med hjälp av
hiphop-mogulen Jay-Z.

För att samla in pengar till offren efter jordbävningskatastrofen i Haiti den 12
januari 2010, gjorde Rihanna en cover av Bob Marleys akustiska ballad Redemption
Song, som låg väldigt nära originalet musikaliskt. Redan året innan hade hon på
sin turné i Europa framfört kärlekslåten Is This Love från Bob Marleys ljusaste
(minst rebelliska) LP-album Kaya (1977). Detta räcker emellertid inte för att
säga att hon har en fot i reggae-genren också. Hennes preferenser när det gäller
jamaicansk populärmusik är i stället dancehall och dess latinska motsvarighet
reggaeton (som inte har särskilt mycket med reggae att göra, utan, väldigt
förenklat, är den latinamerikanska motsvarigheten till rap och dancehall).

Låten Rude Boy från albumet Rated R har skrivits av Mikkel S. Eriksen, Tor Erik
Hermansen, Ester Dean, Makeba Riddick, Rob Swire och Rihanna själv, och
producerades av Stargate och Rob Swire. Singelversionen av låten nådde
förstaplatsen på den amerikanska listan Billboard Hot 100 – hennes första
listetta från albumet Rated R, och hennes sjätte totalt.

2006 var året då Rihanna gjorde sin skådespelardebut, med roller i TV-serierna
Las Vegas och All My Children och flera sketcher i Saturday Night Live. 2012
gjorde Rihanna sin långfilmsdebut i Battleship mot bland annat Alexander
Skarsgård och Liam Neeson.

31 oktober 2012 meddelades att Rihanna skulle lansera sitt sjunde album med en
turné som omfattade sju städer i sju länder under sju dagar. Den genomfördes
kort därpå mellan 14 och 20 november 2012. Den 19 november samma år släpptes
hennes sjunde album, Unapologetic.

8 mars 2013 påbörjade Rihanna sin turné Diamonds World Tour som fortsatte till
28 juli 2013. Sverige var ett av länderna som hon besökte den 22 juli samma år.



https://sv.wikipedia.org/wiki/Rysk_st%C3%B6r

Rysk stör, sällsynt även i Sverige kallad osetr, (Acipenser gueldenstaedtii) är
en art som tillhör familjen störar. Den lever bland annat i Kaspiska havet,
Svarta havet och Azovska sjön. Till följd av intensivt fiske och vandringshinder
är arten rödlistad som akut hotad av Internationella naturvårdsunionen (IUCN).
Specimen av rysk stör kan bli uppemot 48 år gamla.

Om man jämför med europeisk stör (Acipenser sturio, ibland kallad "vanlig stör"
eller kort och gott bara "stör"), har den ryska stören en mycket kortare nos.
Den ryska stören kan med säkerhet bli upp till 2,36 meter lång och väga 115 kg.
I gamla dokument och rapporter finns dock uppgifter om att den kan bli upp till
4 meter lång och väga 600 kg.

Arten förväxlas ofta med andra störarter inom släktet Acipenser såsom sterlett
(Acipenser ruthenus), europeisk stör (Acipenser sturio) och den numera enbart i
amerikanska vatten förekommande atlantisk stör (Acipenser oxyrhinchus), kanske
främst på grund av att samtliga dessa arter ofta bara refereras till som "stör".

Trots sitt namn är den ryska störens utbredningsområde inte begränsat till
Ryssland, utan arten förekommer också naturligt i Albanien, Azerbajdzjan,
Bulgarien, Georgien, Iran, Kazakstan, Rumänien, Slovakien, Turkiet, Turkmenistan
och Ukraina. Den har tidigare även levt i Tyskland, Serbien och Österrike, där
den dock numera är utdöd. Utöver detta lever den som introducerad art i Kina,
Lettland, Litauen och, om än sporadiskt, i Sverige.

Rysk stör fångas fortfarande mycket sällsynt i Sverige. Exempelvis fångades en
rysk stör den 9 april 2009 i Östersjön nära Öland. Den 4 juni 2011 fångades en
148 cm lång vuxen stör med nät utanför Enånger, ett par mil söder om Hudiksvall.
Det är oklart vilken art det då rörde sig om, men förmodligen var det en rysk
stör.

Rysk stör har väldigt stor betydelse som matfisk, men även för framställning av
den exklusiva ryska och azeriska kaviaren, vilken tillverkas på rommen.



https://sv.wikipedia.org/wiki/Wales_herrlandslag_i_fotboll

Wales fotbollslandslag representerar Wales i fotboll. Laget administreras av
Football Association of Wales, FAW. Nationalarena är Millennium Stadium i
Cardiff. De hittills enda stora mästerskap som laget kvalificerat sig till är VM
i Sverige 1958 och Europamästerskapet i fotboll 2016. Lagets hittills största
framgång är semifinalen i EM 2016 där man ställdes mot Portugal, en match man
förlorade med 2-0 (0-0 i halvtid).

Wales fotbollsförbund bildades i februari 1876 i Wrexham. Detta då en grupp
affärsmän ville se ett lag spela mot Skottland och försöka efterlikna matcherna
mellan Skottland och England som hade börjat fyra år tidigare. Första matchen
spelades i Glasgow den 25 mars 1876, och slutade med nederlag, 0-4 mot
Skottland. I början av 1900-talet fick Wales fram en av fotbollens första
superstjärnor, Billy Meredith.

Precis som övriga nationer i Storbritannien deltog Wales i VM-kvalet för första
gången till VM i Brasilien 1950. Kvalet blev dock ingen större framgång för
nationen som slutade trea i kvalgruppen, på ett poäng. Detta sedan de förlorat
mot England och Skottland innan de spelade oavgjort mot Nordirland i den
avslutande kvalmatchen.

Inte heller fyra år senare skulle Wales göra några större väsen av sig. Återigen
gällde Brittiska Mästerskapet även som VM-kval. Även denna gång skulle Wales få
nöja sig med en poäng. Efter att ha förlorat öppningsmatchen mot England spelade
man oavgjort med Skottland. Detta innebar att de vid en seger mot Nordirland
skulle nå VM i Schweiz 1954. Wales förlorade dock med 1-2 hemma i Wrexham och
fick därmed se England och Skottland ta platserna till VM-slutspelet.

1958 fick den "gyllene generationen" med Ivor Allchurch, Alf Sherwood, Jack
Kelsey och John Charles en ny chans. För första gången fick Wales kvala mot
nationer utanför de brittiska öarna, då de hamnade i en grupp med
Tjeckoslovakien och Östtyskland. Två vinster på hemmaplan och två förluster på
bortaplan, placerade Wales på en andraplats - bakom Tjeckoslovakien. Någonting
som gjorde att drömmen om VM än en gång såg ut att ta slut. Men Wales fick en ny
chans. Efter att Egypten och Sudan vägrat möta Israel samtidigt som Indonesien
ville spela ett eventuellt playoffmöte på neutral plan slutade det med att Fifa
fick lotta fram en grupptvåa till att möta Israel. Lotten föll på Wales som via
två stycken 2-0 segrar kunde kvalificera sig till VM i Sverige 1958 och därmed
sitt första stora mästerskap någonsin.

I VM-slutspelet lottades Wales i en grupp med värdnationen Sverige, finalisterna
från VM i Schweiz 1954 Ungern och Mexico. I den första matchen i Sandviken
spelade Wales 1-1 med Ungern. Detta sedan John Charles kvitterat ungrarnas
ledning. Även den andra matchen skulle sluta oavgjort. Trots att Ivor Allchurch
gav Wales ledningen fick man bara en poäng mot Mexico, detta sedan de släppt in
en kvittering i den 89:e minuten. Wales avslutade sedan gruppspelet med att
spela 0-0 mot Sverige, vilket innebar att de skulle ställas för ett omspel mot
Ungern. Ungrarna kunde visserligen ta ledningen, men sedan Ivor Allchurch och
Terry Medwin gjort ett varsitt mål kunde Wales ta sin första seger i
VM-slutspelet, och därmed boka en plats i kvartsfinalen. Väl där ställdes man
mot de kommande världsmästarna, Brasilien. Efter att Pelé gjort matchens enda
mål fick Wales packa väskorna och lämna mästerskapet.

Efter att ha deltagit i VM 1958 stod Wales över kvalspelet till EM i Frankrike
1960. Till VM i Chile 1962 hamnade Wales i ett playoff med Spanien, där vinnaren
skulle komma att få möta vinnaren mellan Tunisien och Marocko i ett avgörande
playoff. Efter en inledande 1-2 förlust i Cardiff krävdes det en seger i Madrid
för att inte hoppet om ett nytt VM-slutspel skulle försvinna direkt, Wales fick
dock bara med sig 1-1 och missade därmed VM 1962.

Wales deltog för första gången i EM när de kvalade till EM i Spanien 1964. De
åkte dock ut redan i första omgången, med totalt 2-4 mot Ungern.

Kvalspelet till VM i England 1966 började tungt för Wales. De förlorade de två
första matcherna mot Danmark och Grekland. Efter detta förmådde inte Wales att
nå en plats till VM-slutspelet hos rivalen, utan istället kunde Sovjetunionen
säkra platsen till VM-slutspelet.

Vid kvalet till EM i Italien 1968 var det återigen Brittiska Mästerskapet som
gällde som kval för Wales. För walesarna blev det än en gång ett jobbigt kval,
då den första segern bärgades först i gruppspelets sista match. Detta när man
besegrade Nordirland med 2-0 hemma på The Racecourse Ground. I och med segern
undvek Wales sistaplatsen i gruppen.

Kvalmisslyckandena skulle fortsätta in på 1970-talet, och i kvalet till VM i
Mexico 1970 förlorade Wales samtliga matcher. Med enbart tre gjorda mål och fyra
raka förluster placerade sig Wales sist i gruppen, som Italien vann.

Inte heller till EM i Belgien 1972 var Wales särskilt nära att kvalificera sig.
Trots vinster i bägge matcherna mot Finland förmådde inte Wales att störa
Rumänien och Tjeckoslovakien.

Kvalet till VM i Västtyskland 1974 blev ett getingbo. Trots en tuff grupp med
Polen och England levde hoppet för Wales tills att de spelade sin sista match.
Vid en seger i Chorzów hade landet kvalificerat sig för VM, men en 3-0 förlust
gjort att Polen kunde säkra VM-platsen via 1-1 mot England.

Kvalspelet till EM i Jugoslavien 1976 skulle komma att bli framgångsrikt för
Wales som var nära att nå sitt första EM-slutspel. De inledde visserligen det
inledande gruppspelet med en 1-2 förlust i Wien mot Österrike. Men därefter
kunde Wales vinna samtliga fem matcher och ta hem gruppsegern tre poäng före
Ungern och Österrike. Man gick därmed vidare till kvartsfinal mot Jugoslavien,
men efter 1-3 totalt gick Jugoslavien vidare till EM istället för Wales.

Efter det framgångsrika EM-kvalet misslyckades Wales i kvalet till VM i
Argentina 1978. Även om de besegrade regerande Europamästarna, Tjeckoslovakien,
med 3-0 - så räckte de inte till. Utan än en gång placerade sig Wales sist i
kvalgruppen, sedan Skottland tagit VM-platsen.

1980-talet var inträdet för en ny gyllene generation för Wales. Landslaget kom
att bli anförda av anfallsparet Mark Hughes och Ian Rush - som kom att slå
målrekordet i landslaget. Även målvakten Neville Southall, landets meste
landslagsman, kom att bli en del av landslaget under årtiondet.

1980 slog man England för första gången på 42 år och det är enda gången man
vunnit på Wembley. Leighton James, Mickey Thomas, Ian Walsh gjorde var sina mål
och England stod för ett självmål. Matchen slutade till slut med 4-1.

Efter att ha varit nära föregående EM-slutspel lyckades inte Wales utmana om en
plats till EM i Italien 1980. Kvalet började visserligen med en 7-0 seger mot
Malta, där Ian Edwards stod för fyra av målen. Detta följdes upp av en 1-0 seger
mot Turkiet. Två förluster mot de blivande Europamästarna Västtyskland grusade
dock förhoppningarna om ett första EM-deltagande.

Målskillnaden skulle göra att Wales missade VM i Spanien 1982. Walesarna inledde
kvalet starkt genom att vinna de fyra första matcherna och hålla nollan i de fem
första. I slutet av kvalet klappade de dock ihop och förlorade mot såväl
Tjeckoslovakien som Sovjetunionen medan de enbart fick oavgjort hemma mot
Island. När Tjeckoslovakien fick 1-1 hemma mot Sovjetunionen i kvalspelets sista
match, passerade de Wales och hängde med just Sovjetunionen till VM-slutspelet.

1984 vann Wales åter igen mot England och Mark Hughes gjorde enda målet i
matchen.

Precis som vid VM två år tidigare skulle Wales missa EM i Frankrike 1984 med
knapp marginal. I sin sista match tog man emot Jugoslavien, där walesarna vid
seger skulle säkra en plats i EM-slutspelet. Robbie James kunde ge laget
ledningen hemma i Cardiff men i den 81:e minuten kvitterade bortalaget genom
Mehmed Baždarević. Detta innebar att walesarna fick sätta sitt hopp till att
Bulgarien skulle spela oavgjort med Jugoslavien, då segrarna i mötet skulle nå
EM. Länge såg det ut som att matchen i Split skulle sluta 2-2, vilket skulle ta
Wales till EM, men i den 89:e minuten gjorde Ljubomir Radanović 3-2 till
Jugoslavien och sköt dem till EM-slutspelet.

Kvalet till VM i Mexico 1986 började tungt för Wales, då de förlorade de två
första matcherna mot Island och Spanien. Efter detta ryckte de dock upp sig och
via tre segrar, däribland 3-0 hemma mot Spanien, hade Wales återigen chansen på
en slutspelsplats inför den sista omgången. I den sista matchen ställdes man mot
Skottland hemma i Cardiff, där en seger skulle kunna ge landet en VM-plats och
åtminstone säkra en playoff-plats. Matchen slutade dock 1-1 och när Spanien två
veckor senare besegrade Island innebar det att Wales slutade på en tredjeplats i
tabellen. Återigen var det målskillnaden som snuvade dem på ett playoff till
VM-slutspelet.

Wales skulle för fjärde gången i rad snubbla på mållinjen till ett stort
mästerskap, när det vankades kvalspel till EM i Västtyskland 1988. När de
obesegrade walesarna hade två matcher kvar toppade man gruppen före Danmark och
Tjeckoslovakien, vilka båda hade en match mer spelad. I de två avslutande
matcherna skulle Wales möta de bägge konkurrenterna på bortaplan, där en seger
räckte för att säkra avancemanget. Efter en 1-0 förlust i Köpenhamn avslutade
man kvalet med en 2-0 förlust i Prag - och missade återigen ett stort mästerskap
med minsta marginal.

Efter de framgångsrika kvalen under 1980-talet, där Wales ständigt var nära men
aldrig nådde riktigt fram, kom 1990-talet att bli desto tyngre. I kvalspelet
till VM i Italien 1990 lottades walesarna i samma grupp som regerande
Europamästarna Nederländerna och de blivande världsmästarna Västtyskland. Kvalet
blev en besvikelse för Wales som enbart lyckades få ihop två poäng, via oavgjort
i hemmamötena med Finland och Västtyskland.

När EM i Sverige 1992 stundade kunde walesarna studsa tillbaka från den senaste
kvalbesvikelsen. Trots ett starkt kval där de enda poängtappen kom via 1-1 mot
Belgien och 1-4 mot Tyskland förmådde man inte att nå EM. Detta då de slutade en
poäng bakom gruppvinnaren Tyskland.

De snöpliga kvalmissarna från 1980-talet skulle återigen upprepa sig i kvalet
till VM i USA 1994. I den sista omgången skulle Wales ta emot Rumänien samtidigt
som Belgien skulle möta Tjeckien. Inför matcherna, den 17 november 1993, stod
Belgien på 14 poäng medan Wales, Rumänien och Tjeckien hade tolv poäng. Då
Belgien och Tjeckien spelade 0-0 skulle vinnaren i Cardiff ta sig till
VM-slutspelet tillsammans med Belgien. Walesarna förlorade dock än en gång en
avgörande match, då det slutade med en 2-1 seger för de gästande rumänerna.

Efter att ha varit nära att kvalificera sig för två slutspel blev kvalet till EM
i England 1996 en ordentlig besvikelse för Wales, som slutade sist i
kvalgruppen. På tio matcher lyckades man bara att vinna två stycken,
hemmamatcherna mot Albanien och Moldavien.

Den dåliga trenden skulle komma att hålla i sig i kvalet till VM i Frankrike
1998. Inte heller denna gång skulle man lyckas att utmana om en slutspelsplats
och precis som i föregående kval fick man nöja sig med två segrar - bägge mot
slagpåsen San Marino}.

Ett nytt årtusende tog vid men Wales trend med dåliga kval fortlöpte. I kvalet
till EM i Belgien och Nederländerna 2000 slutade man på en fjärde plats i
gruppen, efter att ha vunnit tre av åtta matcher. Två av segrarna togs mot
gruppjumbon Vitryssland medan den tredje togs i Köpenhamn, där man besegrade
Danmark.

Inte heller kvalet till VM i Japan och Sydkorea 2002 skulle bli någon höjdare
för Wales. På tio kvalmatcher lyckades man vinna en - den avslutande
gruppspelsmatchen mot Vitryssland då John Hartson gjorde matchens enda mål.
Segern innebar dock att walesarna förstörde Vitrysslands chanser till att nå ett
playoff till VM-slutspelet.

Efter en rad av misslyckanden skulle Wales prestera bättre i kvalet till EM i
Portugal 2004. Med före detta spelaren Mark Hughes som förbundskapten och ledda
av storstjärnan Ryan Giggs lyckades de bärga en andraplats. Inför den sista
omgången befann sig Wales en poäng bakom Italien men då italienarna besegrade
Azerbajdzjan spelade det ingen roll att Wales föll mot Serbien och Montenegro.
Därmed gick Wales till ett playoff där man ställdes mot Ryssland. Efter 0-0 i
Moskva skulle allting avgöras i Cardiff. För walesarna blev det dock ännu en
tung kvalmiss. Detta då Vadim Evseev gjorde matchens enda mål och kunde skjuta
ryssarna till EM-slutspelet.

Efterspelet till kvalförlusten kom dock att handla om Yegor Titov. Efter den
första kvalmatchen, där han inte spelade, fastnade ryssen i ett dopningstest.
Wales fotbollsförbund skickade in ett klagomål till Uefa och yrkade på att
resultatet från den andra matchen - där Titov spelade - skulle ändras från 0-1
till 3-0. Uefa valde dock att avslå Wales förslag och lät Ryssland behålla
EM-platsen.

Wales förmådde inte att följa upp det lyckade kvalet till EM 2004 och lyckades i
kvalspelet till VM i Tyskland 2006 ta sina två första segrar först i de två
avslutande matcherna. Detta då rivalen Nordirland och Azerbajdzjan besegrades,
vilket hjälpte Wales att undvika sistaplatsen i gruppen.

Även kvalspelet till EM i Schweiz och Österrike 2008 blev tungt för walesisk
del. Med 15 poäng på tolv matcher var man inte i närheten av att kunna hota
gruppens suveräner Tjeckien och Tyskland. Till slut placerade man sig på en
femte plats i gruppen, enbart före Cypern och San marino.

Återigen blev det ett kvalmisslyckande för Wales, som inte kunde utmana om en
plats till VM i Sydafrika 2010. Totalt blev det bara fyra vinster, vilka kom mot
Azerbajdzjan och Liechtenstein.

Wales inledde kvalet till EM i Polen och Ukraina 2012 svagt. De förlorade
samtliga fyra första matcher, i vilka de mötte samtliga gruppkonkurrenter. Detta
genom 0-1 mot Montenegro, 0-1 mot Bulgarien, 1-4 mot Schweiz och 0-2 mot
England. Under den andra delen av kvalet ryckte Wales upp sig, men det räckte
inte till mer än att passera Bulgarien.

I november 2011, månaden efter EM-kvalets slut, kom landet att skakas av
beskedet att Gary Speed dött. Den före detta landslagsmannen som vid tillfället
var förbundskapten för landet hade begått självmord.

Inte heller kvalet till VM i Brasilien 2014 skulle bli lyckosamt för Wales.
Totalt lyckades man bara vinna tre matcher, de båda mötena med Skottland och
hemmamötet med Makedonien. I kvalet fick man även bevittna en storförlust, då de
förlorade med 1-6 mot Serbien.
http://www.uefa.com/worldcup/season=2014/standings/round=2000294/group=2001656/i
ndex.html

Kvalspelet till EM i Frankrike 2016 har börjat lovande för Wales. Efter att
halva gruppspelet är avklarat är man fortfarande obesegrat och parkerar på en
andraplats, där målskillnad skiljer dem från ledande Belgien. Med fem matcher
kvar har Wales ett försprång på två poäng till Israel på playoff-platsen medan
de har fem poäng ner till Cypern på fjärdeplatsen.

Följande 23 spelare är uttagna till träningsmatchen mot Nederländerna den 4 juni
2014 i Amsterdam. Antalet landskamper och mål är korrekta per den 22 maj 2014.



https://sv.wikipedia.org/wiki/Sanna_Nielsen

Sanna Viktoria Nielsen, född 27 november 1984 i Edenryd, Kristianstads län
(nuvarande Skåne län), är en svensk pop- och tidigare dansbandssångare. Sanna
Nielsen slog igenom 1996 som 11-åring med låten "Till en fågel". Hon har
turnerat i stora delar av Sverige och har deltagit i Melodifestivalen sju
gånger, en tävling som hon vann 2014 med låten "Undo". Hon representerade
Sverige i Eurovision Song Contest 2014 i Köpenhamn, Danmark där hon från första
semifinalen den 6 maj gick vidare och kom på tredje plats i finalen den 10 maj.

Nielsens musikkarriär började med talangjakter, den första som sjuåring 1992 i
Olofström. 1994 deltog hon i en talangjakt i Kallinge och vann med låten "Can
You Feel the Love Tonight". Nielsen uppträdde 1995 och 1996 med dansbandet Mats
Elmes orkester och fick därigenom kontakt med TV-producenten Ragnar Dahlberg,
som lät henne uppträda i ett avsnitt av Café Norrköping den 15 november 1996 när
hon var 11 år gammal.

Den 11 maj 1996 tog hon sig direkt in på Svensktoppens andra plats med låten
"Till en fågel", skriven av Bert Månson. När låten följande vecka blev etta var
Sanna Nielsen den yngsta svenskan någonsin som legat etta på Svensktoppen.

I tv-programmet Skavlan berättade hon hur hon blev mobbad av sina skolkamrater
under uppväxtåren i Bromölla för att hon tyckte om att sjunga. "Du ska inte tro
att du är någonting", fick hon ofta höra.

I september 1996 utgavs Nielsens debutalbum Silvertoner. En skivrecensent
jämförde Nielsen med en ung Carola Häggkvist eller Sissel Kyrkjebø.

Under de följande åren gav Nielsen ut ett julalbum Min önskejul (1997) och en
singel, Time to Say Goodbye (1999). Under gymnasieskoltiden studerade hon på det
estetiska programmet med musikinriktning på Heleneholmsgymnasiet i Malmö.

I december 2001 medverkade Nielsen för första gången i en stor julturné, då
tillsammans med Christer Sjögren, Sten Nilsson och Charlotte Perrelli (då
Nilsson). I mitten av 2002 turnerade hon med Roger Pontare och i december 2002
medverkade hon i en serie julkonserter med Kalle Moraeus och Tito Beltran.
Nielsen var ute på julkonserter med Kalle Moraeus och Tito Beltran både 2003 och
2004.

I februari 2006 kom hennes andra regelrätta album, Nära mej, nära dej, med text
och musik av Fredrik Kempe och Marcos Ubeda. I juli-augusti 2007 var hon ute på
en turné, "Tre S", tillsammans med Shirley Clamp och Sonja Aldén., ett samarbete
som de kommande åren även fortsatte, framför allt i juletider.

I april 2008 gavs albumet Stronger ut. I samband med detta gick Nielsen från att
tidigare främst ha sjungit på svenska till att nu främst sjunga på engelska. I
november samma år kom julalbumet Our Christmas tillsammans med Shirley Clamp och
Sonja Aldén. Nielsen är i dag bosatt i stadsdelen Årsta i Stockholm tillsammans
med gitarristen Joakim Ramsell.

I Melodifestivalen 2011 deltog Nielsen med låten "I'm in love" och kom till
final. Hon gick även till final i Melodifestivalen 2014 med låten "Undo" från
den andra deltävlingen i Linköping den 8 februari.

Den 8 mars 2014 vann Nielsen Melodifestivalen 2014 och representerade Sverige i
Eurovision Song Contest 2014 i Köpenhamn, Danmark i den första semifinalen den 6
maj 2014. Flera bettingsajter hade Undo som en av favoriterna att vinna
Eurovision-finalen. Efter semifinalen gick Sverige upp som etta och
vinnarfavorit på oddsen. I finalen av Eurovision Song Contest i Köpenhamn kom
hon trea.

Den 22 juni 2014 var Nielsen värd för Sommar i P1 där hon bland annat berättade
om sina första år som sångare. I oktober 2014 medverkade hon i SVT:s
Sommarpratarna.

Hösten 2014 musikaldebuterar Nielsen i den kvinnliga huvudrollen Lara i
Sverigepremiären av Doktor Zjivago på Malmö Opera.

2015 ledde hon tillsammans med Robin Paulsson Sveriges uttagning till
Eurovision, Melodifestivalen. Hon kommenterade även Eurovision Song Contest 2015
tillsammans med Edward af Sillén.

Sommaren 2016 ledde Nielsen Allsång på Skansen. Hon varjulvärd i SVT 24 december
2016.

Nielsen förlovade sig 2006 och bodde på Lidingö utanför Stockholm med sin
dåvarande sambo. Numera är hon bosatt i Årsta söder om Stockholm med sambon
Joakim Ramsell. Nielsen har fått sitt danska efternamn från sin farfar som var
dansk och bodde i Århus.



https://sv.wikipedia.org/wiki/Aftonbladet

Aftonbladet är en svensk kvälls- och nättidning med den politiska beteckningen
"obunden socialdemokratisk". Tidningen ägs av den norska mediekoncernen
Schibsted med 91 procent av aktierna, medan Landsorganisationen i Sverige (LO)
innehar resterande nio procent.

En tidning var inget som en vanlig svensk kom i kontakt med i början av
1800-talet. En normal tidningsupplaga var något hundratal exemplar. Under 1810-
och 1820-talen växte oppositionen mot kungamakten och riksdagen 1828–1830
präglades av den liberala oppositionen, en utveckling som även förekom i andra
länder i Europa och hade sin grund i att det ökande välståndet gjorde
medelklassen alltmer inflytelserik. Kung Karl XIV Johan stödde under sin
regeringstid ekonomiskt de tidningar som stödde kungamakten. År 1830 startade
tidningen Fäderneslandet med Magnus Jacob Crusenstolpe som redaktör och Svenska
Minerva med Johan Christoffer Askelöf som redaktör, båda betalda av kungen för
att försvara kungamakten. Andra kungatrogna tidningar under 1820-talet var
Journalen, Granskaren, Stockholms Tidning, Stockholms Dagblad samt Post- och
Inrikes Tidningar. På den liberala sidan fanns Fredrik Cederborgh och Georg
Scheutz som redan 1816 började utgivningen av Anmärkaren följt av Argus och
Medborgaren.

Lars Johan Hierta arbetade i Riddarhusets kansli under riksdagen 1823 och kom då
i kontakt med den liberala oppositionen. Han skrev i tidningarna Argus och
Stockholms-Posten innan han tillsammans med Crusenstolpe startade
Riksdagstidningen 1828 som skrev om riksdagen 1828–1830. Hierta lyckades få
Riksdagstidningen att gå med vinst och beslöt att starta en egen tidning,
Aftonbladet, vars första nummer kom ut i december 1830.

Den nya tidningen stödde den liberala oppositionen mot kungamakten men Hierta
drev tidningen på ett sätt som gjorde att den snabbt kom att få inflytande.
Argus och Medborgaren var inga nyhetstidningar medan Aftonbladet hade ett
innehåll som kunde intressera många människor: svenska och utländska
nyhetshändelser inom politiken samt kulturnyheter om litteratur och teater.
Tidningen innehöll också annonser och den publicerades på kvällen så att
redaktionen kunde ta nyheter ur andra tidningar men också publicera de nyheter
som kommit med posten under dagen. Med hjälp av höga löner kunde Hierta locka
till sig landets bästa journalister och redan under det andra året var
Aftonbladet Sveriges största och mest spridda tidning med över 3 000 exemplar i
upplaga. I slutet av 1830-talet hade tidningen 7 500 prenumeranter och en
lösnummerförsäljning som totalt innebar att varje nummer lästes av 100 000
personer.

Kungamakten och de konservativa förhöll sig ytterst kritiska mot Aftonbladet. I
en recension kallade Atterbom tidningen för "riks-pöbeltidningen". Genom beslut
i riksdagen 1812 var ansvarig utgivare tvungen att ha utgivningsbevis för
utgivning och hovkanslern hade rätt att dra in utgivningsbeviset om en tidning
ansågs vara "vådlig för allmän säkerhet, eller utan skäl och bevis förnärmande
personlig rätt eller av en fortfarande smädlig egenskap". Aftonbladet fick sitt
utgivningsbevis indraget många gånger men Hierta kunde snabbt skaffa sig nya
utgivningsbevis genom bulvaner. Tidningen döptes om till Det femte Aftonbladet,
Det sjätte Aftonbladet och så vidare. Under 1838 drogs Aftonbladet in tio gånger
av hovkansler Hartmansdorff utan att utgivningen stoppades. Därefter användes
indragningsmakten endast sporadiskt och den avskaffades av riksdagen 1844.

Med Sohlman som ägare under åren 1851–1929 blev tidningen alltmer konservativ
och tyskvänlig. "Brokiga blad", Sveriges första kolorerade veckotidning, utkom
åren 1907–1930. Halvveckoupplagan, som startade 1890, blev en stor succé. Den
hade som mest 150 000 prenumeranter och lästes av en halv miljon svenskar.

Den 28 december 1902 meddelade Aftonbladet att man för 7 000 kronor beställt en
"automobilvagn" med tillhörande släp. Bilen tillverkades vid Aktiebolaget
Södertälje verkstäder efter ritningar från Tyskland. Hastigheten uppgavs till 40
kilometer per timme och syftet angavs till: "Ändamålet med detta inköp är
flerfaldigt: dels att åt våra referenter förskaffa ett fortskaffningsmedel, med
hvars tillhjälp de blifva i stånd att lämna snabbare och fullständigare referat
af inom staden och dess omgifningar inträffande händelser af olika slag, dels
att med största möjliga snabbhet få våra tidningar distribuerade till
filialkontoren och utdelningsställena i hufvudstaden. Slutligen komma då och då
längre korrespondensturer att med denna droska företagas; början härmed göres i
sommar, då marschrouten är: Sverige rundt."

År 1929–1956 ägdes Aftonbladet av Torsten Kreuger, bror till Ivar Kreuger med P
G Peterson som chefredaktör mellan åren 1933 och 1956. Politiskt hade tidningen
stött Tyskland under Adolf Hitlers regim och framfört åsikten att det var en mer
fredlig lösning att låta Hitler ta över Europa.

LO, som 1942 hade startat Aftontidningen som en motvikt till Aftonbladet, tog
över ägandet av Aftonbladet den 8 oktober 1956. En rekordstor upplaga under
1960-talet följdes av nedgång under 1970-talet. Chefredaktörerna Thorbjörn
Larsson och Rolf Alsing förnyade tidningens innehåll och form under 1980-talet
och 1990-talet. Efter hundra år i Klara flyttade Aftonbladet 1989 till Globen
City. 25 augusti 1994 blev tidningen den första svenska tidningen som gjorde en
internetupplaga

Den 2 maj 1996 köpte den norska mediekoncernen Schibsted 49,9 procent av
Aftonbladet, och samma år gick Aftonbladet om Expressen och blev Sveriges
största dagstidning. De resterande 50,1 procent av aktierna behöll LO och behöll
därmed också kontrollen över tidningens politiska inriktning. Det innebar att
Aftonbladets fortsatte att vara oberoende socialdemokratisk. Den 15 juni 2009
köpte Schibsted ytterligare 41,1 procent av aktierna, och ökade därmed sitt
innehav till 91 procent. LO äger fortfarande 9 procent och har genom avtal med
Schibsted fortfarande rätt att bestämma vem som ska vara chefredaktör för
ledar-, debatt- och kulturavdelningen. LO behåller därmed även i fortsättningen
kontrollen över tidningens politiska inriktning.

År 1997 tillträdde Anders Gerdin som chefredaktör och ansvarig utgivare. Chef
för kulturredaktionen var Håkan Jaensson. Den 1 januari 2008 blev Jan Helin
chefredaktör och vd. Han avgick den 15 december 2015 för att bli programdirektör
på Sveriges Television. Till ny chefredaktör och vd utsågs redaktionschefen
Sofia Olsson Olsén. År 2009 utsågs Åsa Linderborg till chef för
kulturredaktionen.

Under senare delen av 1990-talet samordnades tryckningen med morgontidningen
Svenska Dagbladet i ett nybyggt och samägt tryckeri i stockholmsförorten Akalla.

I augusti 2009 utlöste en artikel om organstöld och organhandel, skriven av
frilansjournalisten Donald Boström och publicerad på Aftonbladets kultursidor,
en kontrovers mellan Sveriges och Israels regeringar.

Den 13 juni 2009 tillkännagavs att Aftonbladet och Svenska Dagbladet skulle
flytta in i samma fastighet, Kungsbrohuset i centrala Stockholm.

Under andra halvan av 00-talet mer än halverades upplagan av Aftonbladets
pappersutgåva. År 2000 hade tidningen en upplaga på drygt 450 000 exemplar, tolv
år senare hade denna minskat till lite drygt 200 000. De flesta av Sveriges
dagstidningar har under en lång följd av år sett sin upplaga minska, och
tidigare tappade många lokaltidningar till storstadsmedier och TV. Sedan
millennieskiftet har fokus hamnat på kvällstidningarna, vars lösnummerköpande
kunder fått nya (digitala) medier att konsumera. I Aftonbladets fall har dess
digitala betaltidning Aftonbladet Plus ökat mängden abonnenter, till förmån för
papperstidningen.

Aftonbladet har sedan 2007 genomgått en mängd sparpaket, där man gjort
personalnedskärningar genom uppsägningar, avgångsvederlag eller pensioneringar.

Både Esaias Tegnér och Per Daniel Amadeus Atterbom var under 1830-talet starkt
kritiska till den journalistik som Aftonbladet företrädde. Tegnér ansåg att den
liberala pressen "lever som likmaskarna på förruttnelsen" och Atterbom kallade
Aftonbladet för "riks-pöbeltidningen". Aftonbladet gav tillbaka mot Atterbom som
tidningen kallade "den andeliga och lekamliga lifegenskapens varulf" och en "af
munklegender förtorkad mullvad". Senare kallade Viktor Rydberg tidningen för
"Aftonpladdret".

Aftonbladet fick kritik av tidningen ETC i samband med den så kallade
"nazistaffären" 1998 då bland annat arrangerade nazistiska hotbilder mot kända
personer publicerades.

Liksom många andra kvällstidningar har Aftonbladet under 2000-talets första
decennium kritiserats för att sätta skvaller före vad som traditionellt kallas
för nyheter. Under sent 2006 riktade Peter Kadhammar kritik mot att hans egen
tidning behandlade personer som Linda Rosing som en lika viktig nyhetshändelse
som Irakkriget.

En undersökning från 2013 genomförd av SOM-institutet visar att endast en av fem
tillfrågade svenskar har förtroende för Aftonbladet samt att 38 procent har lågt
förtroende för tidningen.

Inför Riksdagsvalet i Sverige 2014 höll Aftonbladets Partiprogrammet med Karin
Magnusson en partiledardebatt. Det var första gången det hölls en debatt med
alla partiledarna som endast sändes på webben. I Sveriges Radios program
Nordegren & Epstein i P1 berömde Thomas Nordegren Aftonbladet för debatten och
kritiserade samtidigt de statliga mediebolagen Sveriges Radio och Sveriges
Television för att inte låtsas om den.

Mellan november 1969 och juli 2009 fälldes Aftonbladet 253 gånger av Pressens
Opinionsnämnd (PO), att jämföra med totalt 2 514 publiceringar av PO under
perioden. Den näst mest fällda tidningen var Expressen med 183 fällningar. Bland
morgontidningarna var Dagens Nyheter den mest fällda, 64 gånger. Under nämnda
tidsperiod fälldes totalt 354 tidningar.

Aftonbladet.se är sedan 1994 tidningens webbplats på Internet. Enligt tidningen
hade Aftonbladet.se i december 2012 knappt 1,8 miljoner besökare dagligen, en
minskning med 7 procent jämfört med december 2011. Webbtidningen är i första
hand reklamfinansierad, och därutöver finns den digitala betaltidningen
Aftonbladet Plus. I början av 2014 gick för första gången Plus om den tryckta
tidningen i "upplaga"; den förra har enligt revisionsbyrån PwC numera en såld
upplaga på cirka 150 000, den senare har över 160 000 betalabonnenter.

Aftonbladet började producera nyheter till text-TV 1993 i TV3. Sedan övertog
Kanal 5 dessa nyheter, som även senare publicerades i Kanal 9. Den 16 januari
2009 lade Aftonbladet ner sin text-tv-produktion och sade upp avtalet med
ProSiebenSat.1 Media, som vid tiden var ägare till Kanal 5 och Kanal 9.

Punkt.se var en gratis morgontidning som delades ut i de tre storstadsregionerna
Stockholm, Göteborg och Malmö. Ett urval av texterna från nättidningen
publicerades tillsammans med nytt material i den här dagstidningen. Tidningen
var en konkurrent till Metro och City. Punkt.se upphörde den 20 maj 2008.

Aftonbladet sände fram till i mars 2008 dagliga radionyheter i MTG Radios
radiostationer. Från och med den 31 mars 2008 togs nyhetssändningarna över av
Metro. Redan efter ett och ett halvt år återkom dock Aftonbladets radionyheter i
MTG Radios radiostationer i september 2009.

Den 9 oktober 2006 startades den egna tv-kanalen Aftonbladet TV7 med sändningar
i det digitala marknätet samt hos operatörerna Com Hem, Viasat, Canal Digital,
Tele2Vision och Telia. Kanalen sände dygnet runt sju dagar i veckan hos de
flesta av operatörerna med marknätet undantaget där kanalen enbart sändes under
vardagar. Aftonbladet gjorde även under digital-TV:s barndomsår flera försök med
tjänster via boxar i Com Hem och Canal Digitals kabelnät.

Kanalen hade från start en inriktning på nyhetsprogram men under 2010 började
TV7, som den då hette, visa främst kanadensiska underhållningsprogram,
latinamerikanska telenovelas och filmer.

S24 är en sportsajt som drivs av Aftonbladet Hierta AB. Sajten har visat både
livematcher, kortare klipp samt repriser av matcher och tävlingar inom bland
annat ishockey, fotboll, motorsport, tennis och golf.

Aftonbladet Boom är en ungdomssajt som startade 2014 och drivs av Aftonbladet
Hierta AB. Program som sänds är t.ex. Membersclub, Viral TV, Helt ärligt och
sociala experiment från STHLM Panda.

Politism.se är en fristående opinionsbildande webbplats med egen chefredaktör
som initierades av Aftonbladet i syfte att nå yngre personer med
vänstersympatier. Webbplatsen startade som betaversion i augusti 2013 och
medfinansierades från starten av LO och Kommunalarbetareförbundet. Hösten 2014
blev Politism ett aktiebolag där Aftonbladet står för webbplattfomen och deras
ägare Schibsted innehar 49 procent och LO och Kommunal tillsammans äger 51
procent. På grund av lönsamhetsproblem har ägarna varit tvungna att lämna
kapitaltillskott 2015 och 2016.

Aftonbladets verksamhet finansieras bland annat av lösnummerförsäljning och
annonsintäkter. Chefredaktören Jan Helin, som senare utsågs till programdirektör
på SVT, har öppet frågat varför inte Aftonbladet kan få del av TV-avgiften för
att göra program som Partiprogrammet.

Vid tidpunkten för terror-attacken mot den franska tidningen Charlie Hebdo år
2015 valde Aftonbladet att inte publicera några av Charlie Hebdos satirbilder
men de ändrade namnet på sin nätupplaga under ett par dagar till "Je suis
Charlie", en slogan som användes i sociala medier för att visa stöd med Charlie
Hebdo.

Redan i slutet av 1970-talet gav Aftonbladets kvinnliga journalister ut boken
Dokumentet som belyste en manskultur på tidningen. Drygt 35 år senare, den 13
februari 2015, protesterade 75 kvinnliga journalister i ett öppet brev återigen
mot vad de upplevde var en manskultur på tidningen och efterlyste ett
jämställdhetsperspektiv inför tillsättningen av redaktörstjänsterna.



https://sv.wikipedia.org/wiki/Elie_Wiesel

Elie Wiesel, född 30 september 1928 i Sighet i Rumänien, död 2 juli 2016 på
Manhattan i New York, var en amerikansk franskspråkig författare och överlevare
av Förintelsen. Under andra hälften av 1940-talet var han medlem i
Irgun[ifrågasatt uppgift] och sedan 1956 fram till sin död var han bosatt i USA.
Han erhöll Nobels fredspris år 1986.

År 1944 fördes Wiesels familj, som var ungersk-judisk, till Nazitysklands
förintelseläger. Hela hans familj gick under, men själv överlevde han Auschwitz
och Buchenwald. Wiesel skrev trilogin Natten, Gryningen och Dagen om sina
upplevelser i Auschwitz. Hans mest kända bok, Natten, utkom ursprungligen på
jiddisch år 1956 under titeln Un di velt hot geshvign ("Och världen teg").
Senare reviderades och översattes den till franska med titeln La Nuit
("Natten").

Elie Wiesel uttalade sig under efterkrigstiden om ett stort antal länder över
hela världen som i hans ögon kränkt de mänskliga rättigheterna.

Nobels Fredspris (1986) American Academy of Arts and Letters (1996) Presidential
Medal of Freedom Grand-croix de la Légion d'honneur (KBE) Steaua României în
grad de Mare Ofiţer (2002) Membru de Onoare al Academiei Române



https://sv.wikipedia.org/wiki/Norge

Norge, formellt Konungariket Norge (norska, bokmål: Kongeriket Norge, nynorska:
Kongeriket Noreg), är en konstitutionell monarki i norra Europa, väster om
Sverige på Skandinaviska halvön. Förutom mot Sverige har Norge landgräns mot
Ryssland och Finland i de nordligaste delarna. De närbelägna öarna Svalbard,
Björnön och Jan Mayen står under norskt självstyre och betraktas som en del av
kungadömet, medan Bouvetön i södra Atlanten och Peter I:s ö i södra Stilla havet
är underordnade Norge men räknas inte som en del av riket. Norge har även gjort
anspråk på Dronning Maud Land på Antarktis.

Landsnamnet skrivs Noreg på nynorska, till fornnordiska Norðrvegr, Norvegr,
Noregr, "vägen mot norr" (jfr. engelskans "Norway", fornengelska "Norþweg").
Formen "Norge" kommer troligen från den gamla dativformen "Noregi".

Norge är en av de nationer som grundade militäralliansen Nato 1949 och ingår där
fortfarande och deltar i vissa gemensamma militärövningar årligen under gemensam
Natoflagga.

Norge blev ett enat rike under 1000-talet och hade under storhetstiden på
1200-talet överhöghet över Färöarna, Shetlandsöarna, Orkneyöarna, Hebriderna,
Man, Island och Grönland, det så kallade Norgesväldet. Enligt vissa historiker
innebar Digerdöden år 1349 ett hårt slag, och landet hamnade i skuggan av sina
grannländer. Genom Kalmarunionen (1397 till 1523) och giftermålet med det danska
kungahuset kom Norge under danskt inflytande. Den ursprungliga norska högadeln
gick starkt tillbaka och förlorade inflytande.

Under åren med Danmark förlorade Norge på 1600-talet några av sina gamla
territorier, landskapen Bohuslän (Båhuslen), Jämtland (Jemtland), Härjedalen
(Herjedalen) och socknarna Idre (Idre) och Särna (Serna) till Sverige.
Napoleonkrigen, med Danmark som förbundsförvant med Frankrike, betydde slutet
för danskarnas tid i Norge. Vid fredskongressen i Kiel år 1814 tvingades Norge
att gå med i en personalunion med Sverige, men utan öarna i Nord-Atlanten.
Kraftiga nationella invändningar ledde emellertid till en norsk författning och
valet av Kristian Fredrik till kung 17 maj 1814. Men den svenske kronprinsen,
senare kungen Karl XIV Johan vägrade erkänna Norges självständighet och Sverige
gick till anfall. Efter några veckors krig, blev ett fredsavtal mellan Sverige
och Norge undertecknad i Moss den 14 augusti 1814. Genom konventionen i Moss
gick Norge i en personalunion med Sverige. Anmärkningsvärt var att Norge inte
längre skulle vara en erövring tillhörande den svenska kungen, utan vara en
jämbördig part i en personalunion. Norge behöll sin nya grundlag med de
förändringar som unionen krävde, och nationalförsamlingen Stortinget valde den
svenske kungen Karl XIII till kung även i Norge den 4 november.

Norge blev fullt självständigt 1905 genom att ensidigt förklara sin
självständighet från den Svensk-norska unionen. Därigenom avskaffades den
gemensamma kungamakten och utrikespolitiken, som i princip var det enda
gemensamma politikområdet. Tidigare hade riksståthållarämbetet avskaffats, men
kronprinsen eller hans son som uppnått myndig ålder kunde dock vid
unionsupplösningen fortfarande vara vicekung av Norge. Dessutom fattades vissa
beslut av kungen i Stockholm med närvarande norska statsråd.

På 1890-talet hade Norges olust med unionen ökat starkt. Att Sverige gång på
gång nekat Norge att ha en egen utrikespolitik och ett eget konsulatväsen bidrog
till detta. Det senare hade rent praktiskt en stor betydelse för den betydande
norska handelsflottan. Det hela kulminerade med att Stortinget år 1905 beslutade
att Oscar II inte längre kunde räknas eller fungera som norsk konung eftersom
han motiverade sitt nekande till regeringens avskedsansökan med att han inte
kunde utse en ny regering, sedan regeringen avgått i protest. Regeringen avgick
i protest när kungen inte ville stadfästa Stortingets beslut om ett norskt
konsulatväsen. Många fruktade att krisen kunde sluta som år 1814, att Sverige
återigen skulle gå till krig mot Norge och som den starka parten diktera en
bitter fred. Förhandlingar i Karlstad mellan de båda ländernas regeringar
lyckades dock skapa ett fredligt slut på unionen. Den norska tronen erbjöds de
svenska prinsarna, men alla tackade nej. Det blev istället Danmarks prins Carl
som tackade ja, och valdes till kung - men endast på villkoret att det norska
folket först fick säga sitt i en folkomröstning om monarki eller republik. 75 %
röstade för kungadömet och prins Carl kröntes i Nidarosdomen som Håkon VII av
Norge. Hans son Alexander, som han hade med sin drottning Maud, upphöjdes till
kronprins och fick namnet Olav (Olav V av Norge).

Den 9 april 1940 började Tyskland sitt anfall mot Norge. Städerna Molde,
Elverum, Kristiansand, Steinkjer, Voss och Namsos skadades svårt i tyska
bombanfall. Narvik, utskeppningshamnen för malm från svenska Malmberget, Kiruna,
blev skådeplats för den första segern för den brittiska flottan mot tyskarna.
Den svenska malmen från Narvik var mycket viktig för tyskarnas vidare
krigföring. Det tog 62 dagar för tyskarna att erövra Norge. Därefter upprättade
de en marionettregering med Vidkun Quisling som regeringschef. Sänkningen av den
tyska kryssaren Blücher i Oslofjorden gav kungafamiljen och den lagliga
regeringen tid att fly till Storbritannien. Då Tyskland kapitulerade 1945 befann
sig 350 000 tyska soldater i Norge. Stupade norrmän under de fem åren beräknas
till drygt 10 000. Av dessa var 700 judar. 9 000 norrmän hade suttit i tyska
koncentrationsläger. Finnmark fylke var den del av Norge som drabbats hårdast.
De flyende tyska soldaterna brände byarna och förstörde 1944 och 1945 nästan all
infrastruktur under sitt försök att fördröja Röda armén. Civilbefolkningen på
nära 60 000 tvångsförflyttades söderut.

Efter andra världskriget kom de norska socialdemokraterna under Einar Gerhardsen
att dominera politiken. Politiken följde keynesianismen med tyngdpunkt på
statligt finansierad industri och samarbete mellan fackförbund och
arbetsgivarorganisationer. Norge kom att fortsätta med den statliga kontroll som
införts under kriget; priskontroll och ransonering kom att fortsätta ända fram
till 1960.

Erfarenheterna från andra världskriget och banden till Storbritannien och USA
medverkade starkt till att Norge tidigt valde sida i kalla kriget och var med
att grunda Nato 1949. Norge var även med och grundade Efta. Landet har i två
folkomröstningar 1972 och 1994 sagt nej till medlemskap i EU.

I slutet av 1960-talet hittades olja i Nordsjön (Ekofisk) och inkomsterna
därifrån har spelat en betydande roll för skapandet av dagens Norge, som tillhör
de rikaste staterna i världen. Landet var 2004 världens tredje största
oljeexportör efter Saudiarabien och Ryssland. Inkomsterna från oljeutvinningen
har staten samlat i Oljefonden. Under 1980-talet inleddes ekonomisk
liberalisering av den konservativa regeringen med målet att bekämpa den höga
inflationen. Detta kom att fortsätta även sedan socialdemokraterna kom tillbaka
till makten under Gro Harlem Brundtland.

Fredagen den 22 juli 2011 Kl. 15.26 detonerade en bomb i regeringskvarteren i
Oslo med 8 döda och 15 skadade som följd. Strax efter angreps
socialdemokraternas ungdomsläger på Utøya utanför Oslo med skjutvapen av en
person förklädd till polis. 69 personer dödades och 12 sårades. Den då 32-årige
Anders Behring Breivik kunde strax därefter gripas för dåden och massmordet har
alltsedan dess satt en avgörande prägel på det norska samhället. (Se vidare:
Terrorattentaten i Norge 2011.)

Norge utgör den västra delen av Skandinavien i Nordeuropa. Den kuperade
kustlinjen tillsammans med stora fjordar och tusentals öar sträcker ut sig över
2 500 km. Norge delar en 2 542 km lång landgräns med Sverige, Finland och
Ryssland åt öster. I väster och söder gränsar Norge till Norska havet, Nordsjön
och Skagerrak. I norr ligger Barents hav (se även Norges ytterpunkter).

Med sina 385 252 km² (inklusive Svalbard och Jan Mayen) är Norge något större än
Tyskland, men det norska landskapet domineras huvudsakligen av berg och höglänt
terräng med förhistoriska glaciärer och varierad topografi. Det mest
iögonfallande inslaget är fjordarna; djupa havsvikar omgivna av branta sidor och
med en grundare tröskel i mynningen. Den längsta är Sognefjorden.

Marken består till största delen av granit och gnejs men skiffer, sandsten och
kalksten är också vanligt. På grund av Golfströmmens rådande rörelse från väster
har Norge ett varmare klimat och mer nederbörd än många andra platser på samma
nordliga breddgrad, särskilt längs kusten. Fastlandet har fyra distinkta
årstider med kallare vintrar och mindre nederbörd inåt land. Den nordligaste
delen har ett subarktiskt kustklimat medan Svalbard har ett arktiskt
tundraklimat.

Norges högsta berg är Galdhöpiggen (omkring 2 469 m ö.h.). Ibland anges
Glittertind som högre med en höjd på 2 472 m ö.h., men då är istäcket inräknat,
vilket ju i tjocklek är föränderligt (själva berget når 2 452 m ö.h.).

På grund av Norges höga latitud finns det många varierande säsonger av dagsljus.
Från slutet av maj till slutet av juli går solen aldrig riktigt ned i delar av
landet norr om polcirkeln, och resten av landet har upp till 20 timmars dagsljus
om dygnet. Omvänt från slutet av november till slutet av januari går solen
aldrig upp över horisonten i norr och solen är bara uppe en kortare stund i
resten av landet. Genom hela landet finns dramatiskt vacker natur och vackra
landskap. Södra Norges västra kust och Nordnorges kust anses vara bland de
finaste kuststräckorna i världen.

Norge är en konstitutionell monarki med en demokratiskt och parlamentariskt
utsedd regering. Norges grundlag från 1814 och sedvanerätt utgör det
konstitutionella ramverket. Monarken, som formellt styr riket, har i huvudsak
ceremoniella uppgifter. Grundlagen ger monarken rätten att självständigt utnämna
sina statsråd men sedan 1884, då parlamentarism infördes, har det blivit så att
Norges statsminister måste ha stöd i Stortinget. Formellt sett kan monarken
utnämna vem han vill som statsråd i Norges regering, men i praktiken utnämns
statsråd på förslag av statsministern.

Norges lagstiftande församling, Stortinget, består av 169 ledamöter från år
2005, valda från 19 regioner, fylken. Valsystemet är proportionellt med val vart
fjärde år. Stortingets arbete indelas i sessioner, som sträcker sig från första
vardagen (måndag-lördag) i oktober till sista vardagen i september nästföljande
år. Stortinget är en enkammarförsamling som sammanträder i plenum. Stortinget
stiftar lagar, antar statsbudget, kontrollerar regeringen och statsförvaltningen
samt beslutar om de övergripande politisk riktlinjerna för statlig verksamhet.

Fram till 2009 fanns det en uppdelning inom Stortinget i Odelsting och Lagting,
vilka hade något olika uppgifter. Medan Odelstinget väckte åtal i riksrätt och
behandlade lagförslag i en första läsning, utgjorde Lagtinget riksrättens
domarnämnd och bekräftade Odelstingets lagförslag i en andra läsning.
Grundlagsändringen som upphävde indelningen i Odelsting och Lagting beslutade
Stortinget om 20 februari 2007.

Politiken i landet har under efterkrigstiden dominerats av Arbeiderpartiet. 1972
och 1994 röstade landet emot att ingå i den Europeiska unionen. Norge avskaffade
dödsstraffet (i fredstid) 1902. Norge har 86 ambassader utomlands och 60 länder
har ambassad i Norge.

Den 4 april 1949 deltog Norge i bildandet av Nato. Valet stod mellan att vara
neutral och lita till Sveriges rustningskapacitet, eller ingå förbund med
Storbritannien och USA, och eftersom Norges industriella grund var mycket liten
valde man valmöjligheten till förbund. Norge har idag cirka 23 000 man i sina
väpnade styrkor. Landet ingår i ett flertal internationella fredsuppdrag,
vanligtvis efter FN:s anvisningar. Norge, som har ringa förmåga att på egen hand
försvara sig mot ett väpnat angrepp, förordar ofta kollektiv säkerhet.

Norge har allmän värnplikt för män och kvinnor. I praktiken inkallas ungefär 15
procent av de värnpliktiga till grundutbildning. Grundutbildningens längd är 12
månader, men försök har under 2013 påbörjats med 18 månaders värnplikt. 2013
infördes kvinnlig värnplikt i Norge. Den skall börja gälla från 2015.

Den ekonomiska tillväxten i Norge har varit mycket hög sedan 1970-talet. Med en
icke köpkraftsordnad BNP/capita på drygt 83000 US-dollar (2008) är landet ett av
världens allra rikaste. Som jämförelse var Förenta Staterna BNP/capita knappt 47
000 US-dollar år 2008. Norge har dessutom en av världens jämnaste
inkomstfördelning, vilket avspeglas sig i FN:s Human Development Index. I
november 2010 var arbetslösheten 2,7 procent, vilket är lågt jämfört med de
flesta OECD-länder, och den lägsta siffra i Europa. Högst är arbetslösheten i
Oslo med 3,5 procent och den lägsta arbetslösheten finns i Sogn og Fjordane med
1,9 procent. Medelnettoinkomsten per invånare var i oktober år 2010, 36 700
norska kronor (42 040 svenska kronor) i månaden.

Välståndet grundar sig i att landet är välförsett med naturtillgångar som skog,
vattenkraft, olja, naturgas och fisk. I synnerhet har olje- och gastillgångarna
bidragit starkt till den höga ekonomiska tillväxten. Överskottet av
oljeintäkterna investeras i Statens Pensjonsfond-Utland, den så kallade
oljefonden. Fonden investerar i utländska aktier och åtaganden. I maj 2014 var
värdet 5 300 miljarder norska kronor (runt 5830 miljarder svenska kronor).

Under de senaste årtiondena har oljeindustrin dominerat norsk industri och
Norges ekonomiska utveckling har varierat i linje med oljepriserna på
världsmarknaden. Trots att Norges BNP per capita, 99 557 US dollar (2013), är
bland de högsta i världen har de genomgått flera lågkonjunkturer de senaste
åren. Detta har orsakat svängningar i Norges ekonomi. För att motverka detta
inrättades 1990 särskild fond, ”Statens petroleumfond”, som idag bytt namn till
”Statens pensjonsfond – Utland”. Statsbudgeten ska finansieras av
fastlandsekonomin och inte av de oljeinkomster som man sedan 1995 beslutat ska
avsättas i fonden. Dock beslutade Stortinget 2001 att 4 % av den beräknade
årliga avkastningen från oljefonden får användas i statsbudgeten. Under
finanskrisen (2009-2010) beslöt man dessutom att öka användningen av
oljeintäkter från fonden för att motverka krisen så mycket som möjligt. I
oktober 2012 var fondens värde 3 723 miljarder NOK, den blev då världens största
statliga investeringsfond. 2001 börsintroducerades oljebolaget Statoil, 2013
ägde staten Norge 67 % av aktierna i företaget. Idag är börsvärdet 563 miljarder
NOK. Olja och gas stod 2010 för 21 % av norsk BNP, 26 % av statens intäkter,
47 % av hela exporten och 25 % av Norges investeringar. Norges största
exportvara är naturligtvis olja och gas, men andra viktiga exportvaror är också
metaller, fisk, maskiner, och kemiska produkter. Mellan åren 2000 och 2008 ökade
BNP med cirka 3 procent varje år. 2009, när finanskrisen drabbade Norge minskade
landets totala ekonomi med 1,7 procent, men 2010 och 2011 fortsatte ökningen
igen med 0,7 procent respektive 1,7 procent. Norges ekonomi har hotats av
överhettning, på grund av den starka norska kronan har detta förhindrats och
stigande löne- och energikostnader likaså. 2008 nådde de dock 4 procent, men
sjönk ned till 0 procent 2012. Arbetslösheten har minskat från 3,6 till 3
procent mellan åren 2010 och 2012.

Den långa kustlinjen med fjordar och särskilt svårigheter med landtransporter
medförde att Norge utvecklade mycket goda sjöförbindelser både inom landet som
internationellt. Sammanlagt finns flera tusen hamnar av vilka ett 60-tal drivs i
offentlig regi. Längs kusten går privat fartygstrafik liksom den
statssubventionerade Hurtigruten för gods och passagerare från Bergen till
Kirkenes och många hamnanlopp däremellan. Över fjordar, mellan öar och mellan
öar och fastland finns året runt ett välutvecklat färjenät. Den internationella
handelsflottan har minskat genom utflaggning och anges för fartyg över 100 dwt.
den 1 januari 2015 till 738 fartyg/18346x103dwt. norskflaggade

Norges första järnväg öppnades 1854. Den var 68 km lång och sträckte sig mellan
Eidsvoll och Kristiania och var ett samfinansierat projekt till 50 procent
finansierat av engelska privata intressenter, 25 procent av norska och
resterande 25 procent av staten. År 1861 öppnades den första egentliga
statsbanan, en smalspårig järnväg mellan Hamar och Grundset lite norr om
Elverum. Under andra världskriget hade ockupationsmakten vidlyftiga planer på
upprustning och utbyggnad av järnvägsnätet, bland annat förlängning av banan
från Fauske till Narvik, ett arbete som upphörde i och med freden. Delar av den
då påbörjade järnvägssträckningen kom sedan att ingå i vägsystemet norrut.
Etablering av landsvägstransporter för gods och passagerare samt att flyget blev
billigare medförde att tåget haft svårt att konkurrera.

Det norska järnvägsnätet är normalspårigt och är en del i det
kontinentaleuropeiska systemet. Administrativt är bansystemet indelat i 21
divisioner, där Ofotenbanan från svenska gränsen till Narvik utgör en egen
separat del.

Södra och mellersta Norge upp till Bodø har ett sammanhållet järnvägsnät, men
det är i jämförelse med många andra europeiska länder relativt glest utbyggt och
underhållet är sedan lång tid eftersatt, så efter europeiska förhållanden är
banstandarden låg och stora delar av järnvägen är inte elektrifierad. Exempelvis
var det år 2013 på den för järnvägsnätet centrala sträckan Eidsvoll-Dombås mer
än 450 helt eller delvis inställda tåg och därtill två urspårningar mellan Dovre
och Dombås och en nere vid Kvam på grund av ras, skred, översvämningar och
solkurvor. Passagerartrafiken ersattes med taxi eller extrainsatta bussar om den
inställda tågturen kunde förutses. Förbättringsarbete har påbörjats men
störningar kvarstår; utredningar pågår och projekt planeras inklusive sträckor
med höghastighetståg.

Svårigheterna beror på att landet till stor del är glesbebyggt, men också att
den bergiga naturen gör järnvägsbyggen dyra och komplicerade. Järnvägsnätet når
dock ut till de större och viktigare städerna i Norge. Det går ett större antal
långa tunnlar i landet som är nödvändiga för att järnvägslinjerna ska ta sig
fram i den bergiga naturen. Men eftersom banorna slingrar sig genom berg och
dalar blir hastigheten på flera ställen förhållandevis låg i jämförelse med
andra länder. Då järnvägsnätet är förhållandevis glest utbyggt saknas direkt
förbindelse mellan vissa städer, exempelvis mellan Stavanger och Bergen. Båda
städerna har järnväg, men man måste åka omvägen via Oslo.

En summering av järnvägsnätet är: det har en total längd av 4 219 km inklusive
dubbelspår på 245 km; 2 557 broar och 733 tunnlar. Det finns 3 566 vägkorsningar
i samma plan och 337 stationer passeras.

Även vägnätet i Norge är glest utbyggt. Vad som brukar ses som typiskt för
norska vägar är att de är relativt smala. Men från Oslo går det motorvägar som
når ut en bit ut i landet. Motorvägsnätet byggs för närvarande ut också för att
nå längre ut i landet. Längre ut i landet övergår motorvägarna till
motortrafikleder som också dessa är i gott skick. Typiskt för de större vägarna
i Norge är att de går genom ett större antal långa tunnlar. Den komplicerade
naturen gör det dyrt att bygga vägar i Norge. E6:an är Norges huvudväg som går
genom hela landet från Svinesund i gränsen till Sverige och upp till Kirkenes i
norr. E6:an är motorväg från den svenska gränsen via Oslo och vidare en bit
norrut innan den övergår till att bli motortrafikled ytterligare en bit. Denna
del av E6:an är en del av det kontinentala motorvägsnätet. E6:an är Norges
huvudsakliga förbindelse med övriga Europa då den utgör en del i del längre
motorväg som söderut går till bland annat Göteborg, Köpenhamn och Hamburg (med
olika vägnummer).

Norge har ett stort antal flygplatser varav Gardermoen utanför Oslo är den
största. Från Gardermoen går det flygförbindelser över hela Europa och även till
ett antal länder utanför Europa. Gardermoen har också bra förbindelser till
främst Oslo via både motorväg och järnväg. Norge har ett unikt system med så
kallade kortbanor på endast 800 meters banlängd på många av sina flygplatser.
Detta på grund av Norges natur med mycket bergig terräng där det oftast är
omöjligt att anlägga längre landningsbanor. För att operera på dessa banor krävs
särskild pilotutbildning och särskild teknisk utrustning i flygplanen. Dessutom
är bara ett litet antal flygplanstyper kapabla till att kunna starta och landa
på så korta landningsbanor. Det gör Norge till ett mycket speciellt land att
bedriva civil luftfart i. Normalstora internationella flygplan kan bara landa på
de flygplatser i Norge som har rullbanor enligt internationell standard. Det får
till följd att internationella passagerare måste byta till inrikesflyg för att
nå många flygplatser i Norge. Systemet med kortbanorna blev lagstadgat för ett
antal decennier sedan då meningen är att norrmän skall kunna bo och arbeta i
norra Norge och ändå kunna besöka Oslo över dagen för arbete, sjukvård, nöjen
och så vidare.

Norge passerade 5 000 000 invånare den 19 mars 2012), varav lite över 600 000
bor i Oslo kommun. Omkring Oslo och det som definieras som Østlandsområdet bor
ungefär 1,9 miljon människor. Den största delen av Skandinaviens samisktalande
befolkning bor i Norge. Folkmängden i Norge ökade med 1,3 % 2012. Av invånarna
är 50,01 procent män och 49,99 procent kvinnor. Uppdelat i åldrarna (1.1.2013):
0–15 år 19,6 procent, 16–66 år 67,0 procent och 67 år och äldre, 13,3 procent.

När det gäller etniskt ursprung är den största delen av befolkningen nordisk
eller nordgermansk, medan en mindre del i norra delen av landet är samisk eller
finsk. Under de senaste åren har invandring utgjort mer än hälften av
befolkningstillväxten och en ökande andel av befolkningen är invandrare, 7,3
procent per 1 januari 2003 och cirka 10 procent i januari 2008. De största
invandrargrupperna var januari 2008 från Polen (32 100), Pakistan (29 100),
Sverige (26 200) och Irak (22 900).Irakierna, somalierna och många av
östeuropéerna är nyanlända. De utgör grupper som den norska staten försöker
integrera. Många av de pakistanska invandrarna har varit i landet längre (de
allra första ankom sent på 60-talet) och de första av tredje generationens
"norsk-pakistanier" har fötts.

Norska är officiellt språk i Norge. Skriftspråket består av de två varianterna
bokmål och nynorsk varav flertalet av befolkningen skriver på bokmål. Ungefär 95
procent av Norges befolkning talar norska som modersmål. I Norge talas många
dialekter och det råder stora skillnader, även mycket lokala sådana. De olika
målen uppmuntras och har också en stark ställning i det offentliga livet. I
Norge finns det också sex officiella minoritetsspråk: sydsamiska, lulesamiska,
nordsamiska, kvänska, romanes (i Sverige kallat romani) och romani (i Sverige
kallat svensk romani).

Omkring 77 procent av befolkningen tillhör Norska kyrkan, den
evangelisk-lutherska statskyrkan. Det finns också andra kristna trossamfund som
tillsammans omfattar cirka 5 procent av befolkningen. Dit hör bland annat den
romersk-katolska kyrkan och pingströrelsen (med över 45 000 medlemmar vardera),
Den evangelisk lutherske frikirken, Metodistkyrkan, baptister,
sjundedagsadventister och Frälsningsarmén. Bland de icke-kristna religionerna är
islam störst med cirka 2 procent av befolkningen (eller 75 761 medlemmar).
Övriga religioner omfattar totalt knappt en procent av befolkningen. Runt fem
procent av invånarna tillhör inget statsbidragsberättigat trossamfund eller
livssynsorganisation.

Norge omdanades 1536/1537. 1569 bestämdes att endast protestanter fick vistas i
landet. Fram till 1845 fick norrmän inte gå ur statskyrkan, då Dissenterloven
infördes. Denna lag avskaffades 1969 då religionsfrihet infördes i landet. 1891
fick icke-kristna rätt att organisera sig.[källa behövs]

År 2010 hindrade Norge Saudiarabiens ifrån att finansiera en moské i Tromsö
eftersom det enligt Saudiarabiens lagar är ett brott att bygga en kyrka där och
därmed saknar landet religionsfrihet.

Norge har en lång och stark tradition av folkmusik. Musikaliska förelöpare som
Ole Bull och Ludvig Mathias Lindeman jämte klassiska tonsättare som Edvard Grieg
och Johan Svendsen har besjälats av denna tradition. Mer moderna musiker A-ha
och Röyksopp är även i andra hand arvtagare. Den skriftliga traditionen är dock
gammal, med Konungs skuggsjá, Knut Hamsuns verk, Petter Dass, Bjørnstjerne
Bjørnson och Henrik Ibsen som exempel. Landet har väldigt många mindre
litteraturpriser. Isländska Heimskringla, från 1100-talet beskriver Norge.

Norges mest kända målare är tveklöst Edvard Munch, men även Adolph Tidemand,
Hans Gude och J.C. Dahl är internationellt kända. Några kända skulptörer är
Gustav Vigeland, Arnold Haukeland och Nils Aas.

Norsk sport är präglat av landets europeiska arv, där fotbollen spelar en stor
roll. Landets läge har gjort att man har många framstående utövare av
vintersport, som Sonja Henie, Bjørn Dæhlie, Petter Northug och Kjetil André
Aamodt för att nämna några.



https://sv.wikipedia.org/wiki/Lista_%C3%B6ver_svenska_ordspr%C3%A5k

Detta är en lista över ordspråk på svenska. Avsikten med ordspråk är att på ett
enkelt sätt förmedla ett budskap, en värdering eller visdom och ibland används
de för att ge en extra tyngd i en argumentation. Ett ordspråk utgör en språklig
enhet som i oförändrad form inflikas i talet, medan talesättens sentensartade
uttryck syntaktiskt följer den mening där de ingår. Ordspråken kan sällan spåras
till en viss person, eftersom de i regel är av mycket hög ålder, en del är flera
tusen år. Den äldsta, kända samlingen av ordspråk finns på 4000 år gamla
sumeriska lertavlor. En mängd olika ordspråk härstammar från äldre bokverk som
Gamla testamentet och Poetiska Eddans Havamal.

Antalet vedertagna ordspråk är väsentligt mycket färre än talesätten som hela
tiden ökar i takt med att språket utvecklas. Gamla talesätt försvinner
successivt eller omformas efter modernare språkbruk. Många blir med tiden
förvanskade genom missuppfattningar av den ursprungliga betydelsen till skillnad
från de äldre, fixerade ordspråken där det ytterst sällan tillkommer nya
formuleringar. En specialform av ordspråk är ordstäv.



https://sv.wikipedia.org/wiki/Europa

Europa (från grekiskans: Ευρώπη) är jordens till ytan näst minsta men till
befolkningen tredje största världsdel. Europa har cirka 750 miljoner (2016)
invånare och mer än 90 procent av invånarna talar språk som tillhör den
indoeuropeiska språkfamiljen. Europa är världens näst mest tätbefolkade
världsdel och har den näst högsta produktiviteten per person. Världsdelen Europa
utgör den västligaste delen av kontinenten Eurasien. Mot söder avgränsas Europa
av Medelhavet, mot väster av Atlanten och mot norr av Ishavet; gränsen mellan
Europa och Nordamerika går i havet mellan Island, som tillhör Europa, och
Grönland, som tillhör Nordamerika. Mot öster går gränsen mellan Europa och Asien
längs Uralbergen, Uralfloden, Kaspiska havet, Kaukasus vattendelare, Svarta
havet, Bosporen, Marmarasjön och Dardanellerna.

De första människorna kom till Europa för cirka 40 000 år sedan. Under istiden
var de nordligaste delarna obeboeliga och befolkningen levde i refugier i södra
och sydöstra Europa, efter istiden expanderade de europeiska stammarna norrut.
Under yngre stenåldern och bronsåldern skedde stora kulturella och ekonomiska
omvandlingar, oftast med centrum kring Medelhavet. Under Romarrikets storhetstid
under de första århundradena e.Kr. växte den nya religionen kristendomen snabbt.
Under renässansen grundlades den dynamik som gav upphov till den europeiska
upplysningen, den industriella revolutionen och vetenskapens framväxt. Efter
1400-talet skedde snabb befolkningstillväxt och miljontals européer utvandrade
till andra världsdelar. Främst Frankrike, Storbritannien, Portugal,
Nederländerna och Spanien, men även flera andra länder, skaffade sig kolonier
och utländska besittningar.

I dag är cirka 75 procent av Europas invånare nominellt sett kristna. Europa är
dock världens minst religiösa världsdel och omkring 18 procent beräknas vara
konfessionslösa. Europas politik präglas i dag av samarbetet inom Europeiska
unionen (EU). EU växte fram ur tidigare europeiska samarbeten och i dag är 28 av
de europeiska staterna medlemmar i EU.

Etymologin till namnet Europa har olika förklaringar. En uppfattning är att
ursprunget härrör från den grekiska mytologin där Europa (grekiska: Ευρώπη) var
en fenicisk prinsessa, känd för sin skönhet, som tillfångatogs av Zeus i
tjurform. Hon togs till ön Kreta, där hon blev mor till Minos. För Homeros var
Europa Kretas mytologiska drottning. Senare blev Europa ett begrepp för
Greklands fastland, och runt 500 f.Kr. hade betydelsen sträckts till att
inkludera även länderna norr om Grekland.

Den grekiska termen Europa härleds från de grekiska orden för bred (eurys) och
ansikte (ops). Bred har varit epitet för jorden självt i urindoeuropeiska
religioner. Andra hävdar dock att ordet fått en överförd betydelse i grekiskan,
och ursprungligen kommer från ett semitiskt ord, det vill säga det akkadiska
ordet erebu, som betyder "solnedgång". Som betraktat från Mellanöstern går solen
ned över Europa. Asien tros också komma från ett akkadiskt ord, asu, som betyder
"soluppgång", då solen går upp i öst, ifrån det perspektivet i Asien.

Före 1300-talet nämns namnet Europa sällan i skriftliga källor. Efter
Konstantinopels fall 1453 började namnet användas av kyrkliga ämbetsmän som ett
samlande begrepp för en kristen och kulturell gemenskap. Då turkiska muslimer
tagit över den östliga delen av kristendomens område och Konstantinopel uppgått
i det muslimska osmanska riket, framhölls Europa som den förenade, civiliserade
och utvecklade delen av världen, i motsats till det muslimska, barbariska Asien.
Begreppet Europa användes till en början främst av en elit som furstar och
kyrkliga ämbetsmän som ett samlande begrepp för en kristen och kulturell
gemenskap. Efterhand fylldes föreställningen med mer innehåll och användes i
vidare sammanhang och speciellt under renässansen och reformationen användes
Europa som ett slagord.

Världsdelen Europa utgör ungefär en femtedel av kontinenten Eurasien. Europas
yta är cirka 10,6 miljoner kvadratkilometer – 2% av jordytan eller 7% av
landytan. Europas östra gräns definieras vanligtvis vid Uralbergen i Ryssland,
dock använde bland andra den grekiska geografen Strabon och tidiga judiska
källor floden Don som gräns. Den sydöstra gränsen med Asien är inte universellt
överenskommen, vanligt är dock att denna utgörs av Uralfloden (stundom räknas
dock Embafloden som gräns). Gränsen fortsätter med Kaspiska havet, varpå den
vanligen anses följa Stora Kaukasus vattendelare (med Kuma-Manytj-sänkan, Lilla
Kaukasus, eller floderna Kura och Rioni som alternativ). Vidare sträcker sig
delningen mot Svarta havet; Bosporen, Marmarasjön, Dardanellerna och Egeiska
havet utgör gränsen mot Asien. Medelhavet i syd separerar Europa från Afrika.
Västgränsen är Atlanten där Island utgör västlig utpost. Norrut begränsar Norra
ishavet. Ögruppen Svalbards nordspets är Europas nordligaste punkt.

I praktiken dras gränsen till Europa ofta med större hänsyn till politik,
ekonomi och kultur än till de traditionella, hävdvunna geografiska gränserna.
Detta har lett till att det finns flera "olika" Europa, som inte alltid är
identiska till storleken, och som inkluderar eller exkluderar olika länder
baserat på vilken definition av Europa som används. Men vanligen brukar de
stater vars huvudstad ligger inom Europas hävdvunna geografiska gränser räknas
till Europa. Eftersom alla språk inte skiljer mellan begreppen världsdel och
kontinent kan Europa på andra språk omväxlande klassas som kontinent eller som
subkontinent eller halvö.

Europa har en lång kust med många halvöar. Den stora halvön Skandinavien i norr
skiljs från det huvudsakliga europeiska landområdet av Östersjön. I den södra
delen av Europa sträcker sig de mindre halvöarna Iberiska halvön, Italien och
Balkanhalvön ut i Medelhavet, som bildar gräns mot Afrika. Längre österut blir
Europas landmassa bredare tills gränsen mot Asien nås vid Uralbergen.

De södra delarna av Europa är bergigare. Längre norrut, norr om de höga
bergskedjorna Alperna, Pyrenéerna och Karpaterna, sänker sig landytan genom
kulliga områden ned till stora låga slätter, som är mycket vidsträckta i öster.
Detta utsträckta låglandsområde kallas Stora europeiska slätten, och vid dess
hjärta ligger den nordtyska slätten. En båge av högländer finns också längs den
nordvästra kusten, med början i västra Brittiska öarna och fortsättning längs
den bergiga och flikiga norska kusten.

Denna beskrivning är förenklad. Underområden som Iberiska halvön och Italien har
egna sammansatta former, liksom Europas huvudsakliga landmassa, där det finns
många platåer, floddalar och sänkor. Island och Brittiska öarna är särskilda
områden. Det förra är en egen landmassa i norra Atlanten som räknas som en del
av Europa, medan de senare är höglandsområden som en gång var förenade med
fastlandet tills de åtskildes av stigande vattennivåer.

Europa har ett flertal olika klimat, från medelhavsklimat i söder till arktiskt
klimat i det nordligaste Norden och Ryssland. I västra Europas kusttrakter är
klimatet mycket maritimt, med milda vintrar och mycket nederbörd och milda
somrar, det vill säga inte så stora temperaturskillnader mellan vinter och
sommar. Inlandet, framförallt i Östeuropa, har dock ett utpräglat kontinentalt
klimat med kalla, snörika vintrar och korta, varma somrar (inlandsklimat). Det
arktiska klimatet medför mycket kalla, snörika vintrar och korta, kyliga somrar.
Det subtropiska klimatet medför milda, regnrika vintrar och långa, heta somrar.
Europas tempererade klimat är utsatt för jämförselvis lägre nivåer av
katastrofala väderhändelser såsom orkaner och andra starkt destruktiva
vädersystem, trots den långa kuststräckan.

Europa som helhet, särskilt den nordvästra delen, har ovanligt hög
årsmedeltemperatur i förhållande till sitt nordliga läge. Det huvudsakliga
skälet till detta är den atlantiska Golfströmmen som för med sig varmare vatten
från sydligare breddgrader.

Eftersom de har levt sida vid sida med jordbrukskulturer i tusentals år har
Europas djur och växter blivit starkt påverkade av människans närvaro och
verksamhet. Med undantag för Europas nordligaste delar och delar av Östeuropa
finns få större områden av orörd vildmark i Europa, förutom i olika naturparker.

Den huvudsakliga växtligheten i Europa är skog, som har mycket goda
förutsättningar för att växa. I norr värms världsdelen av Golfströmmen och
Nordatlantiska strömmen. Sydeuropa har medelhavsklimat. Det förekommer ofta
torka på sommaren i detta område. Bergskedjorna påverkar också förhållandena.
Några av dessa (Alperna, Pyrenéerna) är riktade i öst-västlig riktning och
tillåter vinden att bära med stora vattenmassor från havet till inlandet. Andra
har nord-sydlig riktning (Skanderna, Dinariska alperna, Karpaterna, Apenninerna)
och eftersom regnet främst faller på bergssidor som är riktade mot havet växer
skogar bra på den sidan, medan förutsättningarna är mycket sämre på den andra.
Få områden av Europas huvudsakliga landmassa har undgått avbetning av boskap vid
någon tidpunkt genom årtusendena, och avverkningen av de skogsområden som fanns
före jordbrukssamhället orsakade oberäknelig förstörelse av de ursprungliga
ekosystemen.

Åttio till nittio procent av Europa var en gång täckt av skog. Skogen sträckte
sig från Medelhavet till Ishavet. Fastän över hälften av Europas ursprungliga
skogar försvann under århundraden av bebyggelse har Europa fortfarande över en
fjärdedel av världens skogar – granskogar i Skandinavien, vidsträckta tallskogar
i Ryssland, kastanjeregnskog[förtydliga] i Kaukasien och korkekskogar i
Medelhavsområdet. På senare tid har avverkningen hejdats och många träd har
planterats. Ofta har dock barrträd föredragits framför ursprungliga lövträd,
eftersom de växer snabbare. Planteringar och monokulturer täcker nya stora
landområden och detta erbjuder mycket dåliga miljöer för europeiska skogslevande
arter. Andelen urskog i Västeuropa är endast två till tre procent (i europeiska
Ryssland fem till tio procent). Landet med minst skogtäckt yta är ön Island som
i stort sett avskogats helt. Därefter följer Irland med åtta procents
skogtäckning. Det mest skogbevuxna landet är Finland (72 procent).

På Europas huvudsakliga landmassa dominerar lövskog. De viktigaste arterna är
bok, björk och ek. I norr, på tajgan, är björken en mycket vanlig art. I
Medelhavsområdet har många olivträd planterats. Dessa är mycket väl anpassade
till det torra klimatet. En annan vanlig art i Sydeuropa är cypressen. Barrskog
dominerar på högre höjder upp till trädgränsen och längre norrut i Ryssland och
Skandinavien, för att övergå i tundra närmare Arktis. Den halvtorra
Medelhavsregionen har stora mängder buskskog. En tunn öst-västlig landtunga av
eurasisk grässlätt – stäppen – sträcker sig västerut från Ukraina och södra
Ryssland tills den slutar i Ungern och övergår i tajga i norr.

Istäcket under den senaste istiden och människans närvaro har påverkat
utbredningen av Europas fauna. I många delar av Europa har de flesta stora
djuren och överordnade rovdjursarter jagats till utrotning. Ullhårig mammut och
uroxe var utdöda före slutet av neolitikum. I dag är vargar (köttätare) och
björnar (allätare) hotade. En gång fanns de i de flesta delar av Europa, men
skogsavverkningen fick dessa djur att dra sig längre och längre tillbaka. På
medeltiden var björnarnas livsmiljöer begränsade till mer eller mindre
otillgängliga berg med tillräcklig mängd skog. I dag lever brunbjörnen i första
hand på Balkanhalvön, i norr och i Ryssland. Ett litet antal dröjer sig kvar i
andra områden runt om i Europa (Österrike, Pyrenéerna och så vidare), men i
dessa områden är populationerna utspridda och marginaliserade på grund av
miljöförstöringen. Allra längst norrut i Europa kan även isbjörnar påträffas.
Vargen, det näst största rovdjuret i Europa efter björnen, finns mest i
Östeuropa, på Balkanhalvön och i de nordliga skogarna.

Andra viktiga rovdjur är lodjuret, vildkatten, järven, rävar, olika arter av
mård, igelkott, olika arter av ormar, olika fåglar (ugglor och andra rovfåglar).
Viktiga växtätare i Europa är sniglar, amfibier, fiskar, olika fåglar, samt
däggdjur som gnagare, rådjur, vildsvin, hjort, älg och i bergen murmeldjur,
stenbockar, gems med flera. Havslevande organismer är också en viktig del av
Europas flora och fauna. Havsfloran är mestadels fytoplankton. Viktiga djur i
Europas hav är plankton, blötdjur, tagghudingar, olika kräftor, bläckfiskar,
fiskar, delfiner och valar. Vissa djur lever i grottor, till exempel
fladdermöss.

De första moderna människorna (homo sapiens) utvecklades i Afrika för omkring
200 000 år sedan och kom till Europa för cirka 40 000 år sedan. Det var endast
en liten grupp afrikaner som för kanske 60 000 år sedan tog sig över till
Sinaihalvön, och som blev förfäder till alla människor utom de afrikaner som
stannade i Afrika. Forskarna tvistar ännu om vägen till Europa har gått direkt
norrut genom det som idag är Israel, Libanon och Syrien, eller om våra förfäder
tog sig vidare över till Arabiska halvön och sedan följde Indiska oceanens kust
tills de stötte på floder som de följde norrut. I bägge fallen bör homo sapiens
i sin första inflyttningsvåg till Europa för 40 000 år sedan ha tagit sig till
Europa via det som idag är Turkiska halvön, där mycket gamla fynd har hittats.
Ansiktsbenen från den hittills äldsta "europén" – en 40 000 år gamla fossil från
en tonåring – har hittats i en grotta i Rumänien, och Richard Neave, brittisk
kriminaltekniker har återskapat ansiktet med hjälp av kopior av skallbenen. En
mörkhyad person med ansiktsdrag som inte överensstämmer helt med någon nu
levande folkgrupp blev resultatet. Neave talar om ett ansikte som tycks befinna
sig i "flux" – i ett tillstånd av förändring mot vilken som helst av de
folkgrupper som idag finns i världen. Omkring tio procent av dagens européer bär
på gener från dessa första européer.

Medan Homo sapiens ännu utvecklades i Afrika levde Homo heidelbergensis och Homo
neanderthalensis i Europa. De sista neandertalmänniskorna dog ut för cirka 30
000 år sedan. För cirka 25 000 år sedan svepte vågor av invandrare från Asien in
i Europa, och kom att dominera kontinenten. Att likadana konstföremål hittats
från dagens Frankrike till området kring Kaspiska havet tyder på ett socialt
nätverk och människor med en övergripande gemensam kultur.

Arkeologiska utgrävningar vid Göta kanal och Motala ström i Motala ger ny
kunskap om européernas ursprung. Sju cirka 8 000 år gamla jägar/samlare hittade
i Motala ingår, tillsammans med genomet från en cirka 7 000 år gammal bonde från
södra Tyskland och en cirka 8 000 år gammal jägare/samlare funnen i Luxemburg, i
en stor internationell studie som visar att dagens européer härstammar från tre
förhistoriska grupper. Förutom av de ursprungliga jägarna och samlarna utgörs de
av jordbrukare från Mellanöstern som kom till Europa för cirka 7 500 år sedan,
samt överraskande nog en grupp från norra Eurasien som genetiskt kopplar samman
européer och ursprungsbefolkningar i Amerika. Dagens nordeuropéer har en högre
grad av släktskap med jägar/samlare och sydeuropéer har en högre grad av
släktskap med de tidiga jordbrukarna.

Med yngre stenåldern och bronsåldern började en lång historia av stora
kulturella och ekonomiska omvandlingar, först vid Medelhavet och senare längre
norrut och österut. Särskilt stort bestående inflytande hade antikens Grekland
samt romerska riket, som under en period förenade hela södra Europa och andra
kustområden vid Medelhavet i ett imperium. I Romarriket kunde också den nya
religionen kristendomen utbredas snabbt. Under kejsaren Konstantin den store
blev kristendomen statsreligion och dess inflytande har fortsatt till vår tid.

Medeltiden var präglad av konkurrensen mellan den nya romerska kejsaren i väst
och den gamla romerska kejsaren i Bysans. Europa delades i ett östligt och ett
västligt område efter deras respektive inflytande. Missionärer spred
kristendomen över norra och östra Europa, så att hela Europa blev kristet. I
västra Europa var det konkurrens mellan kejsare och påve om övermakten.
Reformationen på 1500-talet delade kyrkan i en katolsk och en protestantisk del.
Religionskrig följde på denna delning, och 1618 till 1648 förhärjade
trettioåriga kriget stora delar av Mellaneuropa.

Sedan 1400-talet byggde europeiska länder (särskilt Spanien, Portugal, Ryssland,
Nederländerna, Frankrike och Storbritannien) koloniala imperier med stora
besittningar i Afrika, Amerika och Asien. Europa har haft ett mycket stort
inflytande på andra världsdelar (till exempel genom kristen mission,
kolonialism, slavhandel, annan handel och kultur). På 1700-talet förde
upplysningen fram nya ideal som tolerans, människovärde, jämlikhet och frihet.
1789 kom genom franska revolutionen för första gången borgerligheten till
makten. I början av 1800-talet hamnade halva Europa under den franske kejsaren
Napoleon I:s välde, tills han led nederlag i Ryssland 1812. Industrialiseringen
började i delar av Europa på 1700-talet och förändrade livet för breda
befolkningsskikt. Som en följd av arbetarnas fattigdom uppstod på 1800-talet
socialistiska rörelser. 1800-talet var också en tid av stark strävan mot
demokrati, men även av reaktion och imperialism. Både första världskriget (1914
till 1918) och andra världskriget (1939 till 1945) utbröt i Europa och orsakade
stor förödelse.

Efter andra världskriget och under kalla kriget var Europa indelat i två stora
politisk-ekonomiska block: de socialistiska länderna i Östeuropa och de
kapitalistiska länderna i Västeuropa. Det talades då om järnridån som skilde
Europas stater från varandra. Först perestrojka och glasnost ledde i
Sovjetunionen i mitten av 1980-talet till en politisk kursändring. 1989 öppnades
östblocket, Berlinmuren föll, och Sovjetunionen och Warszawapakten upplöstes.
Sedan de sista årtiondena på 1900-talet har Europas länder närmat sig varandra,
vilket visar sig bland annat genom institutioner som Europeiska unionen.

Den mest betydelsefulla politiska organisationen i Europa är Europeiska unionen
(EU). EU är ett fördragsbundet samarbete med ett folkvalt parlament, ett
ministerråd med en ordförande och en ”utrikesminister”. EU omfattar 28
europeiska stater, och förväntas utvidgas till att omfatta flera andra under de
kommande årtiondena. De flesta nya lagar som fattas inom EU:s medlemsstater
kommer till efter direktiv eller förordningar från EU, vars lagstiftning står
över de enskilda staternas inom unionens befogenhetsområden. EU driver nästan
all utrikes- och handelspolitik från medlemsstaterna mot omvärlden. EU:s
föregångare var Europeiska kol- och stålgemenskapen, som grundades 1952 av
Belgien, Nederländerna, Luxemburg, Tyskland, Italien och Frankrike. Tillsammans
med Europeiska atomenergigemenskapen (Euratom) och Europeiska ekonomiska
gemenskapen 1958 blev dessa de ”Europeiska gemenskaperna”. Med
Maastrichtfördraget bildades Europeiska unionen den 1 november 1993 och
innefattar de tidigare samarbetena. EU beskrivs av statsvetare som ett
mellanting mellan en mellanstatlig organisation och en stat.

Europarådet grundades 1949 av tio stater. När Montenegros inträdesansökan blev
godkänd 2007, fick organisationen 47 medlemsstater. Därmed är det endast
Vatikanstaten och Vitryssland samt det mindre Europaorienterade Kazakstan som
står utanför.

En annan betydande organisation är Organisationen för säkerhet och samarbete i
Europa (OSSE), som grundades 1975 som en blocköverskridande instans under namnet
Europeiska säkerhetskonferensen (ESK), och som förutom de europeiska länderna
även innefattar USA och Kanada.

Större delen av de länder som tillhörde EFTA, som grundades på 1950-talet, har
senare blivit medlemmar av EU. Efter dess senaste utvidgning 2013 har EU 28
medlemsstater. Ett antal ytterligare länder förhandlar om medlemskap. Utöver EU
och EFTA finns ytterligare två Europeiska frihandelsområden - CEFTA
(Centraleuropeiska frihandelsavtalet) som tappat medlemmarna Rumänien och
Bulgarien samt BAFTA (Baltiska frihandelsområdet) som upplöstes vid
baltstaternas EU-inträde 2004.

Maastrichtfördragets subsidiaritetsprincip är bland annat inspirerad av och tar
sig uttryck i ett lapptäcke av regionala samarbeten på olika nivåer. Med ett
begrepp myntat 1968 av den schweiziske essäisten och filosofen Denis de
Rougemont (1906-1985) talar man om Regionernas Europa.

Vid sidan av de stora paneuropeiska samarbetena finns flera regionala
mellanstatliga samarbeten: Nordiska rådet och Nordiska ministerrådet; Baltiska
rådet; Benelux; Centraleuropeiska initiativet (CEI); Visegradgruppen och
British-Irish Council. Arktiska rådet, Black Sea Economic Cooperation (BSEC),
GUAM och Medelhavsunionen är samarbeten mellan stater i Europa och angränsande
regioner.

Östersjösamarbetet, Barentssamarbetet, Alp-Adria-samarbetet och Rådet för
kommuner och regioner i Europa (CEMR) består av samarbeten på olika
administrativa nivåer.

För samarbeten mellan regionala administrationer (exempelvis län) finns
Europarådets kommunalkongress (CLRAE) inom Europarådet. Inom EU finns
Regionkommittén samt Regionala lagstiftande församlingar (CALRE). De så kallade
Euregionerna är sammanslutna i Europeiska gränsregionförbundet (AEBR). Ett
fristående nätverk är Assembly of European Regions (AER).

Conference of Peripheral Maritime Regions of Europe (CPMR) består av sex
kommissioner för regionala administrationer: Östersjökommissionen,
Nordsjökommissionen, Islands Commission, Atlantic Arc Commission,
Intermediterranean Commission och Balkan and Black Sea Regional Commission.

För samarbete mellan lokala administrationer finns Eurocities samt
Vänortsrörelsen, som är manifesterad i flera olika sammanslutningar.

Följande 45 stater räknas till Europa enligt ett större antal källor. De har
alla sina huvudstäder samt hela eller över 75 % befolkningen inom Europas
geografiska gränser. Dessa stater räknas till Europa enligt FN. Samma indelning
görs i den geografiska litteraturen; både svenska geografiska böcker, liksom
internationella (engelska) atlaser, liksom i akademisk litteratur i regional
geografi.

Europa har en lång historia som världens rikaste och mest produktiva världsdel.
Vid tiden för Kristi födelse beräknas Västeuropas produktivitet per capita varit
cirka 30 % högre an världens genomsnitt. År 1500 hade denna fördel stigit till
40 %. Efter vetenskapens utveckling och den industriella revolutionen i Europa
tilltog försprånget snabbt, år 1700 producerade en genomsnittlig europé nära
70 % mer än världens genomsnittsinvånare, och 1850 var övertaget hela 150 %.
Kring år 1900 hade Västeuropas världsledande roll som världens mest produktiva
område övertagits av den tidigare europeiska kolonin USA, men Europa har
fortsatt att tillhöra världens rikaste, mest produktiva och kunskapsproducerande
regioner.

Det finns flera definitioner och rankningar av internationella finanscentra.
Kriterier kan till exempel vara storleken på värdepappershandeln eller hur många
multinationella företag som har kontor där, liksom bruttoregionprodukt (BRP),
den regionala motsvarigheten till BNP. De städer som främst brukar nämnas i
Europa är London, Paris, Rhen-Ruhr (med bland annat Dortmund, Köln, Düsseldorf
och Bonn), Milano, Randstad (det vill säga Amsterdam, Rotterdam, Haag och
Utrecht med flera), Rhen-Main-området (med bland annat Frankfurt am Main),
Madrid, Bryssel/Antwerpen, Zürich och Moskva.

Handeln har alltid varit en viktig del av den europeiska ekonomin; den blev en
nödvändighet på grund av den regionella specialiseringen. Naturtillgångar är som
på de flesta håll viktigt för ekonomin. Av icke-förnyelsebara naturtillgångar
har till exempel Sverige järn och Ryssland, Norge och Rumänien har olja.
Jordbruksrelaterade naturtillgångar produceras över hela Europa. De styrs av
klimatet och jordmån, till exempel produceras mycket trä i Sverige och Finland
samt till exempel citrusfrukter och olivolja till södra Europa. Europa är
tätbefolkat och har en väl utvecklad industri vilket gör att världsdelen
exporterar industriprodukter och importerar stora mängder petroleumprodukter,
metaller, råmaterial och mat. Industrin bygger ofta på förädling av landets
naturtillgångar, både från jordbruk och icke-förnyelsebara.

Europa har en ledande roll i världshandeln och står för mer än hälften av
världens samlade import och export; västeuropeiska länder står för huvuddelen av
denna handel. Under kolonialtiden höll många europeiska länder områden i andra
världsdelar som de använde som "sina" marknader. Ett återkommande problem för
Europas handel med resten av världen är valutakurserna.

Internationellt utbyte av tänkande och idéer har varit en viktig del av den
europeiska kulturen sedan de första universiteten på 1100-talet och ännu
tidigare genom de religiösa pilgrimsfärderna. Från 1500-talet blev
bildningsresan finalen på unga aristokraters utbildning. Genom romantikens kult
av antikens Aten och Rom, uppstod fröet till den moderna turismen som en
näringsgren inom handel med tjänster. 1845 grundade Thomas Cook Europas första
resebyrå. De första turistföreningarna bildades under 1800-talets sista
decennier.

Efter andra världskriget har turismen blivit en massföreteelse. Charterresorna
inleddes i början av 1950-talet och har vuxit till storindustri. De över tid
främsta europeiska chartermålen har varit Mallorca, Gran Canaria och Rhodos, men
även vintersportmålen i Alperna är betydande. 1972 startade InterRail, vilket
möjliggjorde en ny typ av bildningsresa för främst de unga generationerna sedan
dess.

Två stora trafiksystem sammanbinder Europa i väst och öst. Dessa är
Transeuropeiska transportnät och Paneuropeiska transportkorridorerna. Byggandet
av motorvägar inleddes i Tyskland och Italien på 1930-talet. Ett växande antal
broar och tunnlar förbinder Europas nationer och regioner. Till de större
interregionala infrastrukturprojekten hör Sankt Gotthardstunneln (1980),
Kanaltunneln (1994), Stora Bältbron (1998) och Öresundsförbindelsen (2000).

Klassiska interkontinentala järnvägslinjer är Orientexpressen (från 1883) och
Transsibiriska järnvägen (från 1897). EuroCity-nätet invigdes 1987 men dessa tåg
ersätts allt mer av snabbtåg och höghastighetståg som TGV, X 2000, ICE med
flera. Med höghastighetstågen har tågtrafiken börjat konkurrera med flyget. Den
första linjen invigdes 1981 med TGV-tåg mellan Paris och Lyon.

En livsnerv, såväl i nutiden som historien, är Donau, störst av Europas
vattenvägar. Dessa har stor politisk och ekonomisk betydelse för transporter,
kraftutvinning, dricksvattentäkter, bevattningssystem och fiske. För att reglera
uttaget av resurser samt miljöproblem som utsläpp och risker för översvämning
finns vattenvårdsförbund. Dessa kan bestå av stater lika väl som lokala
förvaltningar, privata företag och olika organisationer. Europas största hamnar
i fråga om lastat och lossat gods är: Rotterdam i Nederländerna (nummer 3 i
världen 2005); Antwerpen i Belgien; Hamburg i Tyskland; Marseille och Le Havre i
Frankrike; Amsterdam i Nederländerna; Novorossijsk i Ryssland; Algeciras i
Spanien (nummer 50 i världen 2005) samt Bremen/Bremerhaven i Tyskland och
Felixstowe i England. När EU avskaffade taxfree 1999 innebar detta ett avbräck
för färjetrafiken, som sedan dess även mötts av ökad konkurrens från
lågprisflyget. Detta gäller passagerartrafiken. För transporter med långtradare
och tåg mellan Europas många havsregioner är färjelinjerna fortfarande viktiga.

Det reguljära trafikflyget startade på 1910-talet, men fick växande betydelse
efter andra världskriget. Europas äldsta fortfarande existerande flygbolag är
nederländska KLM som startades 1919. Vad gäller mängden internationella
passagerare, är det också ett av världens fem största flygbolag, tillsammans med
tyska Lufthansa, franska Air France och brittiska British Airways. Vad gäller
den totala mängden passagerare är de största flygknutpunkterna i Europa:
London-Heathrow flygplats (nummer 3 i världen 2006); Paris-Charles de
Gaulle-flygplatsen i Paris; Frankfurt am Mains flygplats; Schiphol utanför
Amsterdam och Adolfo Suárez Madrid-Barajas flygplats (nummer 13 i världen 2006).

Europa har bergarter och geologiska strukturer från nästan alla geologiska
perioder vilket gör att Europa haft tillgång till ett brett utbud av användbara
mineraler. Kontinenten har stora mängder kol som spelar en viss, om än
minskande, roll för att smälta andra mineraler. Ett kolrikt bälte går diagonalt
genom Europa från Storbritannien genom Belgien, Nederländerna, Frankrike (främst
Lorraine), Tyskland (främst Nordrhein-Westfalen och Saarland) och Schlesien (i
södra Polen), Donetskbäckenet (i östra Ukraina) och Uralbergen. Europa saknar i
stort betydande oljefyndigheter, dock finns stora fyndigheter i Ryssland. I
Nordsjön utvinns olja av Norge och Storbritannien och i Svarta havet av
Rumänien. Uranfyndigheter finns i många Europeiska länder, däribland Frankrike,
Spanien, Ungern, Estland, Ukraina och Sverige. De största reserverna av järnmalm
finns i Kryvyj Rih i Ukraina och i Magnitogorsk och i närheten av Kursk i
Ryssland. I resten av Europa är det bara Frankrike och Sverige som är lämpliga
för storskalig gruvdrift. Kopparreserver finns i Skandinavien, södra Uralbergen
och kring Medelhavet. Bauxit förekommer i hela Europa, men främst på
Balkanhalvön och i Ungern. Reserverna av guld och silver är i princip slut;
metallerna tillverkas bara i små mängder, främst i Sverige och Spanien.

Europas bergs- och höglandsregioner förser världsdelens floder och sjöar med
vatten; dessa förser sedan i sin tur lågländerna med vatten. Kring Medelhavet
finns det så gott som inget ytvatten under somrarna. Undantag är norra och
nordvästra Iberiska halvön som har gott om regn, norra Italien som har
sommarregn och får vatten från alpfloderna samt i Apenninerna. Det ökade behovet
av vatten för industri och hushåll har gjord lågländerna beroende av högländerna
för att få vatten. Samtidigt har föroreningar bidragit till denna vattenbrist.
Jämfört med andra delar av världen har Europa dock gott om vatten.

Europa har cirka 730 miljoner invånare och är därmed efter Asien och Afrika den
tredje folkrikaste världsdelen. Europa tillhör de mer tätbefolkade områdena på
jorden, med genomsnittlig befolkningstäthet på 66 personer/km². Framför allt i
Väst-, Mellan- och Sydeuropa är befolkningstätheten relativt hög, medan den
avtar starkt längre norrut och österut.

Över 90 procent av Europas invånare talar språk som tillhör den indoeuropeiska
språkfamiljen men det finns även språk som tillhör andra språkfamiljer. Bland de
indoeuropeiska är de slaviska, germanska och romanska språkgrupperna mest
utbredda. Även grekiska, albanska, baltiska språk och keltiska språk samt romani
räknas till de indoeuropeiska språken. Som lingua franca inom världsdelen
fungerar engelska, franska, tyska och ryska. Engelska, franska och spanska har
genom kolonialismen spridits till stora delar av världen och blivit världsspråk.
Engelskan har efter andra världskriget undan för undan stärkt sin ställning som
världens mest spridda andraspråk. Engelska är det mest använda språket vid
internationella förhandlingar liksom inom näringsliv, media och underhållning.

De uraliska språken är den näst största språkfamiljen i Europa. De indelas
vidare i samojediska språk, som talas av några få tusen människor i den
nordostligaste delen av Europa, och finsk-ugriska språk, en betydligt större
gren. Dit räknas framförallt finskan, ungerskan och estniskan, som är viktiga
nationalspråk, och minoritetsspråken samiska i Norden och ett antal andra i
Ryssland.

I den europeiska delen av Turkiet är turkiskan, som tillhör de turkiska språken,
officiellt språk. Det talas även av minoriteter i grannländerna, särskilt i
Bulgarien. Andra turkiska språk som gagauziskan och tatariskan är
minoritetsspråk i olika delar av östra och sydöstra Europa. Det kalmuckiska
språket, som talas vid Europas östra gräns nära Volga, är det enda mongoliska
språket i Europa. Maltesiskan på Malta är det enda semitiska språk som används
som officiellt språk i ett europeiskt land. Baskiskan, som talas i norra Spanien
och sydvästra Frankrike, är ett isolatspråk som saknar kända släktingar.
Dessutom talas i dag många olika språk från olika språkfamiljer av personer som
invandrat till världsdelen under senare tid.

Det vanligaste alfabetet i Europa är det latinska alfabetet som har vissa mindre
variationer inom de olika länderna. Detta följs av det kyrilliska alfabetet (i
Ryssland, Vitryssland, Ukraina, Bulgarien, Serbien, Montenegro och Makedonien)
och det grekiska alfabetet.

De språkliga och etniska minoriteternas intressen skyddas av de båda
konventionerna Europarådets stadga om landsdels- eller minoritetsspråk och
Europarådets ramkonvention om nationella minoriteter. Frågor om minoritetsspråk
bevakas av Europeiska byrån för mindre använda språk (EBLUL) som verkar inom
både EU och Europarådet.

Organisationerna för norra Europas ursprungsbefolkningar verkar i
internationella sammanhang framförallt genom FN-organet FN:s permanenta forum
för ursprungsfolk (UNFPII), vars arbete grundar sig på ILO:s konvention om
ursprungsfolk och stamfolk. Många andra organisationer för etniska och språkliga
minoriteter är sammanslutna i Federal Union of European Nationalities (FUEN) som
bildades 1949. Nyare och mindre etablerad är den världsomspännande
organisationen Unrepresented Nations and Peoples Organisation (UNPO).

Som en följd av invandring från Mellanöstern, Afrika, Asien och Latinamerika har
Europa etniska minoriteter från dessa områden.

Det finns fem megastäder i Europa, som vuxit till över 10 miljoner invånare.
Dessa är London; Moskva; Rhen-Ruhr (med bland annat Dortmund, Köln, Düsseldorf
och Bonn); Paris och Istanbul (ligger delvis i Europa). Dessutom finns sex
storstadsregioner som passerat fem miljoner invånare: Milano; Randstad (det vill
säga Amsterdam, Rotterdam, Haag och Utrecht med flera); Madrid; Sankt
Petersburg; Rom och Rhen-Main-området (med bland annat Frankfurt am Main).

Kristendomen dominerar som Europas huvudreligion. Omkring 75 procent av
invånarna beräknas vara kristna, främst katoliker, protestanter och ortodoxa.
Andra stora religioner i världsdelen är islam med ungefär 7 procent av
befolkningen (främst folkgrupper i Sydosteuropa samt invandrare från muslimska
länder), samt judendomen. Dessutom finns andra religioner företrädda bland
invandrare från andra världsdelar, som sikhism, hinduism, buddhism och
traditionella östasiatiska läror. Europa är den världsdel som har den lägsta
andelen bahá'í-troende.

Europa är en av världens mest sekulariserade regioner. Omkring 18 procent av
européerna räknas som icke-troende, särskilt i norr, i nordväst och i flera av
de östeuropeiska länderna. Europas politiska system är numera nästan helt
sekulariserade.

Bland Europas stater är det ett antal som anger officiell religion och/eller har
kvar systemet med statskyrkor. Liechtenstein, Malta, Monaco, San Marino och
Vatikanstaten är i denna mening katolska. Grekland och Serbien är ortodoxa,
medan Danmark, Norge och Island är protestantiska. I England (del av
Storbritannien) är den anglikanska kyrkan officiell och i Finland är både den
lutherska och den ortodoxa kyrkan officiella. Vissa av Schweiz kantoner är
officiellt katolska, andra officiellt protestantiska. Frankrike, Portugal,
Turkiet, Rumänien och Azerbajdzjan är officiellt sekulära.

Under arbetet med EU:s konstitution inom konventet för Europas framtid drevs
krav från framträdande krafter, att skriva in kristendomen som gemensam
europeisk värdegrund, men förslaget kom inte med i den då slutliga versionen
2004. I minst lika hög grad som kristendomen, har arvet efter antikens och
hellenismens Grekland och Rom, särskilt under renässansen på 1400-talet och
1500-talet samt upplysningen från det sena 1600-talet till det tidiga
1800-talet, haft avgörande inflytande på vad som i dag är bärande europeiska
värderingar: demokrati, rättssäkerhet med grund i romersk rätt, alla människors
lika värde, utvecklingen av mänskliga rättigheter med mera.

År 391 avskaffades religionsfriheten av kejsaren Theodosius I under inflytande
av biskopen och kyrkofadern Ambrosius. Ingenstans har den sedan återinförts på
kyrkans initiativ. 1493 välsignade påven Alexander VI Spaniens och Portugals
kolonisering av Amerika i bullan Inter Caetera.

Andra religioner som har haft stort kulturellt inflytande i Europa är islam och
judendomen, inte minst inom arkitektur, vetenskap och handel. Islam genom
kalifatet i Córdoba på Iberiska halvön från 700-talet till 1200-talet och
Osmanska riket på Balkan från 1300-talet till 1800-talet, samt genom
korsfararstaterna i Mellanöstern från 1000-talet till 1300-talet. Judendomen
genom diasporan från Jerusalems fall år 70 e.Kr. För utvecklingen av den tidiga
penninghushållningen från 1300-talet till reformationen, var judisk invandring
betydelsefull, på grund av det kristna förbudet mot att ta ränta (5:e Mos.
23:19). Detta har också varit ett av skälen till judeförföljelserna och de många
pogromerna.

Det österländska inflytandet, från det mongoliska khanatet Gyllene horden i
Ryssland från 1200-talet till 1400-talet, har inte tillnärmelsevis haft liknande
betydelse. Trots den religiösa toleransen hos ledarskiktet, som sedermera
omvändes till islam, har historieskrivningen framförallt handlat om erövringståg
och främmande härskare.

Ett framträdande drag i Europas kulturhistoria har varit hur dess nyskapande
centrum flyttats från den ena staden till den andra. Ett av de allra mest
betydelsefulla centra någonsin var Norditaliens stadsstater där renässansen
föddes under 1400-talet. Inom målarkonsten har Leonardo da Vinci och
Michelangelo Buonarroti blivit de för eftervärlden mest representativa namnen
för denna epok.

Den elisabetanska teatern i London under andra halvan av 1500-talet och första
halvan av 1600-talet, hade under sin tid begränsat internationellt inflytande
jämfört med den rådande klassicismen. Sedan William Shakespeares dramatik
återuppväcktes under romantiken, har denna epoks uttolkning utgjort normen för
hur pjäserna "skall" spelas. Av klassicistiska dramatiker är Molière, som
förenade klassicismens ideal med commedia dell'artes figurgalleri och stilgrepp,
den mest spelade.

Under romantiken växte de tyska staterna fram som Europas kulturella nav. Den
mest spridda nedteckningen av europeiska folksagor publicerades av bröderna
Grimm 1812-1815. Förståelsen av dessa vidgades och fördjupades hundra år senare
med spridningen av Carl Gustav Jungs analytiska psykologi, med begrepp som det
kollektiva undermedvetna och arketyper.

Begreppet moralpanik myntades först 1972 av Stanley Cohen, men den första
internationella moralpaniken orsakades redan 1774 av Johann Wolfgang von Goethes
brevroman Den unge Werthers lidanden och den så kallade Werther-effekten.

Dante Alighieri var under början av 1300-talet pionjär inom att skriva
litteratur på folkspråk. När Johannes Gutenberg (från europeisk horisont)
uppfann boktryckarkonsten på 1440-talet, skapades förutsättningen för spridning
av böcker i vidare kretsar. 1700-talets alltmer självmedvetna brittiska
borgarklass bildade underlag för den nya skönlitterära genren romanen. Då
läskunnigheten började bli mer allmän vid mitten av 1800-talet kunde
romankonsten växa till ledande kulturbärare.

Runt sekelskiftet 1700/1800 blev Wien musikaliskt centrum med wienklassicismen,
för eftervärlden företrädd av kompositörer som Wolfgang Amadeus Mozart och
Ludwig van Beethoven. Med ursprung i wienervalsen fortsatte Wien under
1800-talet som operettens huvudstad.

Från tredje republikens införande 1870 och efter Pariskommunen 1871 etablerade
impressionisterna Paris som ett kreativt centrum, vilket i stort sett varade
ända fram till Nazitysklands ockupation 1940. Det modernistiska genombrottet
inom konsten har kanske främst kommit att personifieras av Pablo Picasso. Andra
viktiga centra för modernismens och avantgardismens olika riktningar var dels
Berlin efter novemberrevolutionen 1918 och under den bräckliga Weimarrepubliken
från 1919 fram till nazisternas maktövertagande 1933; samt Moskva efter ryska
revolutionen 1917 och fram till Josef Stalins definitiva maktövertagande 1929,
mycket av detta nådde inte väst förrän under tövädret efter Stalins död. Efter
andra världskriget har inga lika självklara centra återuppstått.

Traditionen med internationella kulturfestivaler föddes under andra halvan av
1800-talet i industrialismens och nationalismens kölvatten. I den
kulturhistoriska essäboken Industrialismens scen skildrar teatervetaren Ingvar
Holm 1800-talets framväxande europeiska offentlighet. Med underrubriken "Ur
revolutionernas och varumässornas teaterhistoria" avsåg han att karaktärisera
den epok då Europa fick en internationell kulturell scen. Karaktäristiken var i
själva verket en travesti på August Strindbergs "Skildringar från attentatens
och jubelfesternas tidevarv", i sin tur underrubrik till Det nya riket från
1882. Utvecklingens stora startpunkt var världsutställningen i Londons Crystal
Palace 1851. En av höjdpunkterna på denna klang- och jubel-estetik var
uruppförandet av Giuseppe Verdis opera Aida vid Suezkanalens invigning 1871.

Från tiden efter andra världskriget härrör en lång rad internationella
kulturevenemang, som startades i syfte att öka det europeiska utbytet och som
bidragit till att bygga upp en europeisk identitet. Europeiska Radio- och
TV-unionen (EBU) är mest känd för Eurovision Song Contest, men är också en
viktig förutsättning för TV- och radiofestivalerna Prix Italia och Prix Europa.
Det mest prestigefyllda TV-priset är Guldrosen (tidigare känt som
Montreuxfestivalen) som numera delas ut i Luzern. European Film Awards har
delats ut sedan 1988, delvis som en motvikt till den dominerande amerikanska
filmindustrin. De mest anrika filmfestivalerna är de i Cannes och Berlin samt
den i Venedig, som organisatoriskt hör ihop med Venedigbiennalen, grundad redan
1895.

Även Bayreuthfestspelen, tillägnade Richard Wagners operor, är av äldre datum,
grundade 1876, men nystartade 1951 efter ett längre uppehåll. Operafestivalen i
Glyndebourne hölls första gången 1934. Bland de främsta operahusen är La Scala i
Milano och Covent Garden i London. Framträdande kompanier för klassisk balett är
Bolsjojbaletten i Moskva och Royal Ballet i London. Betydande kompanier inom
modern dans är Cullbergbaletten i Stockholm, Tanztheater Pina Bausch i Wuppertal
och Nederlands Dans Theater i Haag. Till de mest ansedda symfonirokestrarna
räknas Berlinerfilharmonikerna, Wienerfilharmonikerna och London Symphony
Orchestra.

Westdeutscher Rundfunks studio i Köln var under 1950- och 1960-talen ett centrum
för elektroakustisk musik, en smal genre med stort inflytande på andra uttryck
som filmmusik och popmusik. Utan jämförelse störst enskild betydelse för
populärmusikens utveckling har The Beatles haft. Rockband som The Rolling Stones
och Pink Floyd förstorade formatet att passa bäst på stora arenor. Live Aid på
Wembley Stadium 1985 är en av de största konserterna någonsin. De två största
rockfestivalerna är Roskildefestivalen på Själland och Glastonburyfestivalen i
sydvästra England. Viktiga jazzfestivaler är North Sea Jazz Festival i Rotterdam
och Pori Jazz i Pori/Björneborg.

Jämte Venedigbiennalen är konstmässan Documenta i Kassel, som grundades 1955,
ett av de stora konstevenemangen. Till de främsta konstmuseerna för klassisk
konst hör Louvren i Paris, National Gallery i London, Uffizierna i Florens,
Eremitaget i Sankt Petersburg och Pradomuseet i Madrid. När det gäller modern
konst kan Louisiana utanför Köpenhamn, Tate Modern i London, Centre Pompidou
(Beaubourg) i Paris och Guggenheimmuseet i Bilbao nämnas. Bildbyrån Magnum som
startades 1947 i Paris har varit ledande inom dokumentärfotografi och
bildjournalistik. Det internationella Hasselbladpriset har delats ut sedan 1980
för "framstående fotografisk gärning".

Bokmässan i Frankfurt är en av världens största. Nobelpriset i litteratur har
till stora delar varit en europeisk angelägenhet. Sedan det började delas ut
1901 har det (t.o.m. 2008) bara delats ut 27 gånger till utomeuropeiska
författare, av dessa är det endast sju som inte skrivit på världsspråk av
europeiskt ursprung.

Edinburgh Fringe Festival och Avignonfestivalen är mest kända för teater. En
annan av de mest inflytelserika teatermönstringarna är Berliner Theatertreffen.
Teaterdistriktet i Londons West End är ledande inom musikal. Till 1900-talets
och 2000-talets ledande dramatiska teatrar hör Konstnärliga teatern i Moskva,
Royal Shakespeare Company i London och Stratford-upon-Avon, Royal Court Theatre
i London, Théâtre du Soleil i Paris, Piccolo Teatro i Milano, Berliner Ensemble,
Schaubühne am Lehniner Platz och Volksbühne i Berlin. Inom nycirkus har gruppen
Archaos från Marseille varit pionjär.

De viktigaste designmässorna är Internationella Bilsalongen i Genève samt
modeveckorna i Paris, London och Milano. Hundratals byggnader i Europa är
upptagna på Unescos världsarvslista. Ett axplock av arkitektoniska höjdpunkter
är: Akropolis i Aten (grekisk antik), Pantheon i Rom (romersk antik), Hagia
Sofia i Istanbul (Bysans), Alhambra i Granada (västlig islam), Katedralen i
Reims (gotik), Vasilijkatedralen i Moskva (rysk-ortodox), Slottet i Versailles
utanför Paris (barock), Sagrada Família i Barcelona (jugend) och Berlins
modernistiska bostadsområden från 1913-1934 (funktionalism). Exempel på
anslående och ryktbar modernistisk och postmodernistisk arkitektur från
1950-talet och framåt är, förutom de redan nämnda Beaubourg och
Guggenheimmuseet; Notre Dame du Haut i Haute-Saône, Finlandiahuset i
Helsingfors, Hundertwasserhaus i Wien, le Grande Arche - uppförd 1989 till
200-årsminnet av franska revolutionen - i Paris-stadsdelen la Défense, Puente
del Alamillo i Sevilla, Den Sorte Diamant i Köpenhamn, Kunsthaus Graz i Graz och
30 St Mary Axe i London.

Berliner Theatertreffen och Filmfestivalen i Berlin är två delar av Berliner
Festspiele, en av de största och mest anrika av Europas många stadsfestivaler.
1985 blev Aten Europas första kulturhuvudstad.

En tröghetsfaktor i den europeiska integrationsprocessen är att det inte finns
någon gemensam offentlig arena för kultur- och samhällsdebatt. Via bland annat
kommunikationssatelliter och Internet deltar dock nationella media även i en
internationaliserad opinionsbildning idag.

1990 gjordes ett försök att skapa en gemensam europeisk offentlighet med den
veckoutgivna tidningen The European. Efter ett halvår nådde den en upplaga på
340 000 exemplar, men därefter sjönk upplagan och utgivningen upphörde 1998.

Flera nationella dagstidningar trycks även i internationella utgåvor: brittiska
Financial Times och The Guardian; franska Le Monde; spanska El País och
italienska Corriere della Sera. Ytterligare andra stora nationella tidningar har
internationell spridning: The Times, The Independent och The Daily Telegraph
från Storbritannien; Frankfurter Allgemeine och Die Welt från Tyskland; Le
Figaro från Frankrike, La Repubblica från Italien och Komsomolskaja Pravda och
Izvestija från Ryssland. Modern Times Group (MTG) ger ut gratistidningen Metro i
över femtio europeiska editioner i femton länder.

De första dagstidningarna började ges ut i Tyskland och Frankrike vid mitten av
1600-talet. Den moderna dagspressen har sitt ursprung i mitten av 1800-talet och
hänger samman med urbaniseringen, industrialiseringen, den ökade läskunnigheten
och demokratirörelserna. Bland de äldsta dagstidningarna som fortfarande ges ut
är The Times som grundades 1788. Den har också en av de största upplagorna (600
000 ex 2008) efter Komsomolskaja Pravda (från 700 000 ex). Jämfört med de
kvalificerade morgontidningarna har den sensationsinriktade tabloidpressen
avsevärt större upplagor. Störst är tyska Bild som ges ut av Springer-koncernen
(3,3 milj ex), följd av brittiska The Sun som ägs av Rupert Murdochs News
Corporation (3,1 milj ex 2008). Under Sovjettiden hade kommunistpartiets Pravda
och ungdomsförbundets Komsomolskaja Pravda upplagor på 10 milj ex och däröver,
men antalet läsare sjönk drastiskt efter Sovjetunionens upplösning 1991. Under
Vladimir Putins tid som Rysslands president har medias frihet begränsats på
nytt. Varannanveckorstidningen Novaja Gazeta som kommit ut sedan 1993 har
bevarat sitt oberoende. Tidningen har en upplaga på 170 000 ex och publicerar
även engelskt material på webben.

Andelen hushåll med daglig tidning är högst i Norden och lägst i Sydeuropa. När
det gäller TV-konsumtion är förhållandet det motsatta. En orsak är att
tidningarna inte har hemutdelning i södra Europa. I Italien finns en skarp
kontrast mellan den kvalificerade journalistiken i dagstidningarna och den lätta
underhållningen i TV. I Tyskland har tidningsutgivningen varit regionaliserad
beroende på att andra världskrigets segrarmakter delade ut regionala licenser
till utgivarna. Även i Italien har tidningsutgivningen haft regional prägel och
i Frankrike är de regionala tidningarna större än rikstidningarna.

Gemensamt för Europas medielandskap är att ägarkoncentrationen har ökat de
senaste decennierna och många tidningar och andra medier har samlats i allt mer
internationaliserade koncerner. Så ägs till exempel brittiska The Indenpendent
av spanska El País och italienska La Repubblica tillsammans med Trinity Mirror.
Familjen Agnelli äger de båda italienska tidningarna La Stampa och Corriere
della Sera och den senare är i sin tur delägare i spanska El Mundo. The Times
ingår i Rupert Murdochs imperium och Die Welt i Springer-koncernen.

Vid sidan av ledande dagstidningarna finns ett antal veckoutgivna nyhetsmagasin
och söndagstidningar som är inflytelserika och har internationell spridning: The
Observer, The Sunday Times, The Economist och The Spectator från Storbritannien;
Der Spiegel och Die Zeit från Tyskland och Le Nouvel Observateur och L'Express
från Frankrike. Mycket utrikes material i dagspressen är inte redaktionellt utan
köps från internationella nyhetsbyråer. De största är Reuters, London; dpa
(Deutsche Presse-Agentur), Hamburg; AFP (L'Agence France-Presse), Paris och
ITAR-TASS och Interfax, Moskva. Inter Press Service (IPS) med huvudkontor i Rom
och Buenos Aires förmedlar nyheter på över tio språk.

1922 startade radiosändningar i Storbritannien. 1927 fick BBC (British
Broadcasting Company) ensamrätt på radioutsändningar. BBC byggdes upp som en
offentligrättslig, självständig och allmännyttig organisation med
licensfinansierad verksamhet som bygger på ett avtal med staten - vilket kom att
bli modellen för public service i flertalet europeiska länder.

Redan under radions första decennium startade flera länder kortvågssändningar på
främmande språk. Under andra världskriget var propagandan ett framträdande
inslag; både från å ena sidan Nazityskland och å andra sidan Sovjetunionen och
övriga allierade. Även under kalla kriget lades betydande resurser på
propaganda. 1949 startade CIA Radio Free Europe som ett svar på Berlinblockaden
för att nå ut till befolkningen bakom järnridån, efter Sovjetunionens upplösning
1991 har man istället bl.a. riktat sig mot Mellanöstern. (Radio Free Europe
skall inte förväxlas med Sender Freies Berlin som var public service-bolaget i
Västberlin.)

Under krigsåren växte BBC:s anseende för sin sakliga och oberoende
nyhetsrapportering. Fortfarande har de flesta nationella radiobolag
utlandssändningar över kortvåg; på det egna språket som service till
utlandsboende samt oftast på ett eller flera främmande språk. Radio Vaticana
startades 1931 och sänder idag på 37 språk.

Det lilla furstendömet Luxemburg valde en annan väg än flertalet europeiska
länder för sin nationella radio och överlät rättigheterna till ett kommersiellt
bolag. 1951-1992 sände Radio Luxembourg internationellt över mellanvåg. När
andra nationella radiobolag var restriktiva med den nya popmusiken fick Radio
Luxembourg ett kultartat genomslag hos den yngre publiken. Tillsammans med
piratradiostationer öppnade detta vägen dels för ungdomskanaler och musikkanaler
inom public service, dels för en avreglering av sändningstillstånden. Bolaget
bakom Radio Luxembourg, numer CLT-UFA, delägt av den tyska mediekoncernen
Bertelsmann, är idag Europas största kommersiella radio- och TV-bolag med
kanaler i många länder. NRJ (Nouvelle Radio Jeunesse) som startade i liten skala
i Frankrike 1981 är idag ett nätverk med över 300 stationer runtom i Europa.

BBC började sända TV redan 1936. Efter uppehåll under kriget kom sändningarna
igång på nytt 1946. 1954 kunde nätverket ITV (Independent Television) börja med
reklamfinansierade regionala sändningar. 1962 tilläts nationell reklam-TV. I
Frankrike, Spanien och Italien är de nationella public service-kanalerna både
licens- och reklamfinansierade. I Frankrike och Italien är den statliga
inblandningen i public service traditionellt större än i övriga Västeuropa. I
Italien har situationen varit extra speciell då Silvio Berlusconi
(premiärminister 1994-1995, 2001-2006 och 2008-2011) även äger de tre största
kommersiella kanalerna.

BSkyB var 1981 Västeuropas första satellit-TV-kanal, som fram till 1988 hade
ambitionen att vara en paneuropeisk TV-aktör. 1983 började
satellit-TV-sändningar med Eutelsat, tillgängliga via kabel-TV-nät eller
parabol, som förutom Sky hade musikkanalen Music Box och underhållningskanalen
Super Channel i utbudet. 1993 bildade 19 europeiska public service-bolag SOCEMIE
som står bakom den paneuropeiska nyhetskanalen Euronews. Den dominerande
internationella europeiska nyhetskanalen är BBC World News. Public
service-bolaget Deutsche Welle som är del i tyska ARD sänder sedan 1993 dagligen
på tyska, engelska och spanska. ARD är även inblandat i kulturkanalerna 3 Sat
och Arte.

Canal+ startade 1984 i Frankrike som Europas första betal-TV-kanal. Efter flera
ombildningar och samgåenden är Canal+ idag störst i Europa på betal-TV med utbud
inom film och sport. Idag finns kanaler från de flesta nationella TV-bolag
tillsammans med ett stort antal kommersiella kanaler tillgängliga över satellit.
2003 fanns 85 engelskspråkiga kanaler, 50 franskspråkiga och 45 tyskspråkiga.

Idag finns material från de flesta medieaktörer fritt tillgängligt på Internet.
Många tillhandahåller material både på sitt eget språk och på engelska. Fler och
fler gör även sina arkiv tillgängliga över nätet.



https://sv.wikipedia.org/wiki/Ryssland

Ryssland (ryska: Россия, Rossija), formellt Ryska federationen (ryska:
Российская Федерация, Rossijskaja Federatsija), är en federal republik som
omfattar stora delar av Östeuropa och hela Nordasien. Landet gränsar till Norge,
Finland, Estland, Lettland, Vitryssland och Ukraina, samt via exklaven
Kaliningrad oblast vid Östersjökusten till Litauen och Polen, i väster, och
Georgien, Azerbajdzjan, Svarta havet samt Kaspiska havet i sydväst. I norr
gränsar Ryssland till Norra ishavet och i söder till Kina, Nordkorea, Mongoliet
och Kazakstan. Landet gränsar i öster till Stilla havet och har där även
havsgräns mot Japan och den amerikanska delstaten Alaska.

Ryssland är världens till ytan största land och täcker stora delar av både
Europa och Asien. Gränsen mellan världsdelarna går via Uralbergen. Ryssland har
lite mindre än 144 miljoner invånare. I huvudstaden Moskva bor cirka 12 miljoner
människor.

Ryska federationen består av sammanlagt 89 administrativa och territoriella
enheter, så kallade federationssubjekt. De 89 subjekten utgörs av 21 republiker,
6 territorier (kraj), 50 regioner (oblast), 9 autonoma distrikt, 1 autonom
region och två federala städer. Samtliga federationssubjekt är representerade
med två ledamöter var i det ryska parlamentets överhus, federationsrådet, som
alltså sammanlagt har 178 ledamöter. Det påminner om sammansättningen av USA:s
senat men går också tillbaka på tidigare traditioner i Ryssland då
Sovjetunionens högsta sovjet uppdelades i två kammare med olika representation
från olika landsdelar.

De paleolitiska bosättningarna i Ryssland är omfattande. Bland fynden från
moustérientiden kan nämnas grottan Kiik-Koba på Krim med typisk
neanderthalkaraktär. Särskilt yngre paleolitisk tid, 35 000-10 000 f. Kr.,
uppvisar en rad viktiga fyndorter, där bl. a. Kostjenki vid Dons och Metsin vid
Dneprs övre lopp visar klar kontakt med samtida kulturgrupper i Västeuropa. I
ett betydande gravfält vid Sungir utanför Moskva har de döda gravlagts med
praktfulla dräkter av uppträdda snäckor och pärlor.

Under mesolitisk tid domineras Västryssland med Balticum av de
skogsjägarkulturer som i Norden går under benämningen Maglemosekultur: Swidérien
och Kunda. Centralrysslands mesolitiska kulturer brukar uppdelas i
Volga-Oka-kulturen, Kamakulturen och Dneprkulturen. De första
jordbrukskulturerna uppträder söderifrån under 3000-talet f.Kr., framför allt i
den s. k. Tripolje-Cucutenikulturen i sydväst. Lerstatyetter, bl. a. av
fruktbarhetsgudinnor, är vanliga. Subneolitiska jägarpopulationer med keramik
dominerar samtidigt de nordligare delarna, gropkeramisk kultur i Centralryssland
och kamkeramisk i nordväst. Den senare omfattar även Finland och
norrlandskusten.

Den tidigaste metallåldern tränger fram från öster i form av stridsyxekulturer.
I Centralryssland utvecklas Fatjanovokulturen med enmansgravar, där skeletten
placeras i hopkrupen, sidliggande ställning. I söder utvecklas den s. k.
katakombgravskulturen, där de döda placeras i schakt, stenkistor, katakomber
eller timmergravar.

Under första hälften av det sista förkristna årtusendet introduceras järnet i
Ryssland, och den mest betydande kulturkretsen är skyternas, vilkas praktfulla
gravar vittnar om kontakter med Centraleuropas kelter och Italiens etrusker samt
med greker och främre-orientaliska kulturer, bl. a. Assyrien. Starkt påverkad
skyterna växte Ananjinokulturen fram kring nedre Kama. På 400-talet e. Kr.
passeras Ryssland åter av östliga ryttarnomader, hunnerna, och ungefär samtidigt
sprider sig slaverna inåt Östeuropa.

Under nordisk vendeltid (550-800 e. Kr.) påbörjade svearna en omfattande
kolonisation av nordvästra Ryssland. Befästa hamnstäder anlades i Balticum, bl.
a. Seeburg (nuvarande Grobin) och Apulia (nuvarande Apuole), och i början av
vikingatiden, ca 800, växer betydande handelsplatser och omlastningsstationer
fram vid bl. a. Ladoga (Staraja Ladoga), vid Ilmen (Holmgård, det nuvarande
Novgorod) samt Gnesdovo invid Smolensk vid övre Dnepr. Rika skandinaviska
gravfynd har tagits fram på dessa platser, och en stor skandinavisk bosättning
kan påvisas, även om de slaviska inslagen i materialet visar stark blandning
mellan folkgrupperna.

Norra och västra Ryssland beboddes under vikingatiden (800-1050) av en mängd
finsk-ugriska och slaviska stammar utan fastare organisation. Vid den stora
Volga-kröken bodde bulgarerna med huvudstaden Bolgar, i Sydryssland huserade
magyarerna och längre österut kasarerna. Redan på 700-talet hade dessa folk
skapat betydande riken. På 800-talet framträdde ett nytt turkfolk från öster,
petjenegerna, och magyarerna pressades västerut till sitt nuvarande område i
Ungern.

Dessa händelser innebar ett svårt avbräck för den nordiska handeln med
kalifatet, och vikingarna måste söka sig västligare handelsvägar. Enligt
Nestorskrönikan skulle varjager från sveariket ha uppträtt i Ryssland och
utkrävt skatt av befolkningen år 862. År 865 kallades enligt samma källa Rurik
och hans båda bröder till landet för att bringa ordning bland de slaviska
stammarna, och de slog sig då ned i Novgorod, Beloosero och Isborsk.

Ättlingen Oleg efterträdde Rurik och i besittning Kiev, och i början av
900-talet angrep han Konstantinopel. Krönikans berättelser upptar sannolikt
detaljer ur svearnas långt tidigare expansion i Ryssland. Det av ”rus” grundade
skandinaviska väldet kallades Gårdarike. Under storfurstarna Vladimirs och
Jaroslavs tid mot slutet av 900-talet började en sammansmältning av nordisk och
slaviska element.

Den första slaviska statsbildning som senare skulle komma att utvecklas till
bland annat Ryssland tillkom i Kievområdet (Kievriket), senare Ukraina.
Föregångaren till Ukraina ska ha grundats år 862 då Rurik blev knez i Rutenien.
Under de första århundradena var Novgorod, Vladimir och Kiev huvudstäder. Moskva
omnämns första gången i krönikorna år 1147, men det dröjde lång tid innan
Ryssland i modern mening etablerades.

Under mitten av 1200-talet erövrade mongolväldet Rus, och under 250 år framöver
var det ryska området skyldigt att betala tribut till mongolerna. Dessutom
anföll mongolerna, som hade sitt säte i Gyllene horden, med jämna mellanrum
ryska städer.

Under denna tid utvecklades Ryssland mycket ringa och styrdes i praktiken av
mongolerna, även om de ryska furstarna de jure hade makten. Sista slaget mot
mongolerna stod 1480 vid floden Ugra, då mongolerna slutligen förlorade
kontrollen över de ryska områdena.

Under den senare medeltiden växte storfurstendömet Moskva fram, och den
expanderade under 1500-talet sakta men säkert österut in i Asien. Början av
1600-talet kallas den stora oredan. Polska styrkor trängde in på Ryssland och
försökte installera lydtsarer. Denna oreda kom till på grund av att Rurikätten
dött ut i och med Ivan den förskräckliges andre sons död. Efter tio års strider
och maktkamp lyckades man tränga undan de polsk-litauiska trupperna, och Michail
Romanov utropades till tsar 1613.

När Peter den store blev tsar 1682 inleddes en reformperiod av Ryssland, för att
omvandla landet till en västerländsk stat. Denna stat kallas idag Tsarryssland.
Dessa reformer fick stor betydelse för överklassens vardag – för deras klädsel,
vanor, sociala liv och utbildning. Han lät bygga den västinfluerade staden Sankt
Petersburg. Denna grundades 1703 och var huvudstad under perioden 1712–1918, då
Moskva på nytt utsågs till huvudstad. Under en stor del av Peter den stores tid
som tsar deltog Ryssland i det Stora nordiska kriget.

Efter freden i Nystad 1721 började Tsarryssland att växa även mot väster, för
att till slut etableras som en av Europas stormakter. Landet kallas från denna
tid Kejsardömet Ryssland. Kejsardömet Rysslands tillväxt skedde genom ett
flertal krig, bland annat mot Sverige som 1809 tvingades överlämna Finland till
Ryssland. Efter lång tid av diskussioner avskaffade tsar Alexander II år 1861
den avskydda och föråldrade livegenskapen. Tjugo år senare mördades han av
revolutionärer.

Under 1900-talets början uttrycktes missnöje mot statsmakten, och folkliga krav
på förändring spred sig runtom i Europa. I Ryssland ledde omfattande strejker
bland arbetare i städerna och protester på landsbygden samt ett misslyckat krig
(se Rysk-japanska kriget) till att en revolution bröt ut 1905. Tsar Nikolaj II
svarade med att placera ut soldater, och ett antal demonstranter avled genom
beskjutning. Detta besvarades med världens ditintills största generalstrejker
och uppror. Tsaren tvingades lätta på makten och tillät nu för första gången ett
parlament, duman, att dela makten med honom. Duman upplöstes dock efter bara
något år, efter ett par nyval, och sammanträdde på nytt inte förrän efter
februarirevolutionen 1917. Dessutom tillät tsaren arbetarna att sätta upp
arbetarråd, så kallade sovjeter. Finland fick samtidigt allmän rösträtt för
kvinnor och män till en nyinrättad enkammarriksdag, men efter 1909 tog
förryskningspolitiken fart där och den finska lantdagen fick inte sammanträda
igen förrän år 1917.

Den revolutionära stämningen i Ryssland fortsatte, och bristen på mat
kulminerade i februarirevolutionen 1917 mot tsarväldet. Tsaren försökte återigen
återupprätta kontrollen över landet, och soldater sändes ut för att skingra
massorna; detta slutade dock med att soldaterna sköt sina officerare och ställde
sig på demonstranternas sida. Tsaren hade nu inget annat val än att abdikera. En
provisorisk regering under Aleksandr Kerenskij installerades. Bolsjevikerna var
emellertid de som hade störst inflytande i arbetarråden. Rysslands förluster och
nederlag i det pågående första världskriget gjorde att folkopinionen vände sig
mot den provisoriska regeringen som valt att fortsätta kriget. Man krävde nu mer
makt åt sovjeterna, och bolsjevikerna – med bland andra Vladimir Lenin och
Grigorij Zinovjev i spetsen – var de som hade den egentliga makten i huvudstaden
Petrograd (nuvarande Sankt Petersburg). Bolsjevikerna fick allt större stöd, och
även inom majoritetspartiet Socialistrevolutionärerna – Kerenskijs parti – valde
medlemmar att gå över till bolsjevikerna som utlovade förändring.

I oktoberrevolutionen, som enligt den senare införda gregorianska kalendern bröt
ut den 6 november, tog bolsjevikerna makten i Petrograd och kunde upprätta
regering efter en i det närmaste oblodig revolution (enligt vissa benämnd
statskupp). Efter freden i Brest-Litovsk drog sig Ryssland ur kriget. Ryska
inbördeskriget 1918–1922 utkämpades mellan Röda armén och den Vita armén som
hade stöd från flera av Rysslands allierade i första världskriget. Efter att
Röda armén lyckats försvara revolutionen utropades Unionen av socialistiska
sovjetrepubliker 1922, och Ryska socialistiska federativa sovjetrepubliken
bildades som en av – inledningsvis – fyra sovjetrepubliker.

Lenin, som varit ledaren för bolsjevikerna samt ordförande i Ryska SFSR,
efterträddes 1922 av Josef Stalin (generalsekreterare i centralkommittén). efter
en maktkamp med Lev Trotskij och hans fraktion inom kommunistpartiet. Stalin
industrialiserade Sovjetunionen och skapade en stormakt av det tidigare omoderna
landet. Hans tid vid makten kom också att kännetecknas av en utbredd personkult
och utrensningar av oliktänkande.

Under andra världskriget fördes ett utplåningskrig mellan Nazityskland och
Sovjetunionen, sedan Hitler 1941 beordrat Operation Barbarossa, där flera
sovjetiska städer under lång tid var belägrade av tyska soldater. I slutändan
knäckte dock Sovjetunionens industri, dess stora befolkning och kalla vintrar
Tyskland, då den enorma fronten i öster slukade mer resurser än vad det
nazityska riket kunde producera. Sovjetunionen fick dock betala dyrt för sin
seger, med 8 800 000 döda soldater, 12 700 000 döda civila och ett sönderbombat
och plundrat land. Försvarskriget och motoffensiven från Sovjetunionens sida
brukar benämnas ”det stora fosterländska kriget”, och segern firas varje år den
9 maj, det datum då tyskarna kapitulerade.

Andra världskriget följdes snabbt av en konflikt med främst USA, vilken kom att
benämnas det kalla kriget. Konflikten ledde aldrig till öppet krig utan
utkämpades främst på en industriell nivå samt genom att de båda blocken gav stöd
till varsin part i en konflikt inom eller mellan andra länder (till exempel
Koreakriget 1953). Det kalla kriget märktes även inom vapenutvecklingen; såväl
USA som Sovjetunionen hade några år efter andra världskriget utvecklat både
atombomben och vätebomben. Senare, under 1970-talet, talades det också mycket om
den så kallade neutronbomben.

Sovjetunionen hade en gynnsam position utrikes som motståndare till
”nordamerikansk imperialism”, vilket ledde till att landet hade stort stöd hos
befolkningen i koloniserade områden i Afrika, Latinamerika, Asien och
Mellanöstern. Sovjetunionen hade framgångar i början av kalla kriget, då man
skickade upp den första konstgjorda satelliten och senare den första människan i
omloppsbana runt jorden. Sovjetunionen genomförde också den första obemannade
landningen på månen och är ensamt om att ha skickat upp en helt automatiserad
obemannad rymdfärja, Buran, för att sedan landa den igen (1988). Det kan nämnas
att rymdfärjan aldrig hade någon bemannad besättning, då projektanslagen drogs
in efter Sovjetunionens kollaps.

Under senare delen av 1980-talet började ledaren för det kommunistiska partiet,
Michail Gorbatjov, reformera landets ekonomi, där han tog små steg mot att skapa
en demokrati med en västeuropeisk stat som mall. Slagorden för hans kampanj blev
”glasnost” (ryska för ’öppenhet’) och ”perestrojka” (’ombyggnad’). Försöken
skapade dock katastrofala socioekonomiska förhållanden i Östeuropa, vilket efter
en misslyckad militärkupp 1991 ändade med Sovjetunionens kollaps.

Ryska federationen utropades som en självständig stat den 24 augusti 1991, och
Sovjetunionen upplöstes officiellt den 26 december samma år. Boris Jeltsin var
Rysslands president fram till den 31 december 1999, då han efterträddes av
Vladimir Putin. Ryssland har sedan Sovjetunionens kollaps, som den största av de
tidigare delstaterna, försökt ta upp Sovjetunionens roll som supermakt, men
längre hindrats av landets svåra ekonomiska, sociala och militära problem.
Ryssland har från 1994 till 1996 första Tjetjenienkriget och sedan 1999 andra
Tjetjenienkriget fört inbördeskrig i Tjetjenien. Efter att ha genomgått en
kraftig nedgång under 1990-talet – med en kulmen 1998 – har den ryska ekonomin
återhämtat sig, delvis på grund av de stigande oljepriserna. President Putins
politik har, främst från internationellt håll, kritiserats för att underminera
demokratin och kringskära mediernas frihet.

År 2008 valdes Dmitrij Medvedev, med stöd av Vladimir Putin, till Rysslands
tredje president. Medvedev fokuserade mycket på ”kriget mot korruptionen” och
framförallt den korrupta polisen, men trots vissa framsteg kvarstår problemen.
Den 7 maj 2012 återinträdde Putin återigen på presidentämbetet, och Medvedev
fungerar sedan dess som premiärminister.

Ryssland är enligt konstitutionen en semipresidentiell förbundsrepublik.
Rysslands president har stor makt och föreslår Rysslands premiärminister för
duman (ett formellt inslag av parlamentarism, se närmare i artikeln
Semipresidentialism) och kan också upplösa duman och utlysa nyval. Presidenten
väljs sedan 2012 vart sjätte år (tidigare vart fjärde) direkt av folket, men kan
bara sitta två mandatperioder i följd.

Det lagstiftande och representativa organet är Ryska federationens federala
församling som är uppdelad i två kammare: Statsduman med 450 ledamöter som från
och med 2011 väljs vart femte år, hälften med ett proportionellt valsystem och
andra hälften genom majoritetsval i enmansvalkretsar, samt Rysslands federala
råd bestående av 178 ledamöter, två från vardera av Rysslands 83
federationssubjekt. Dumans viktigaste uppgift är att godkänna statsbudgeten och
stifta lagar. Det finns fyra partier i statsduman. Dessa är maktpartiet Enade
Ryssland (238 ledamöter), Ryska federationens kommunistiska parti (92), det
socialdemokratiska Rättvisa Ryssland (64) och Rysslands liberaldemokratiska
parti (56).

Vid slutet av Vladimir Putins andra mandatperiod pågick diskussioner om en
eventuell tredje mandatperiod och på vilka sätt detta skulle kunna bli möjligt
genom en ändring i grundlagen. Detta blev dock inte av, då Putin inte ställde
upp för omval. I stället tackade Putin ja till sitt partis (Enade Ryssland)
utnämning till att bli dess premiärministerkandidat. Putin tillträdde som
premiärminister den 9 maj 2008. Senaste parlamentsvalet hölls söndagen den 4
december 2011 (svensk tid innebär att första vallokalen öppnade lördagen den 3
december 2011 kl. 21.00 och de sista stängde söndagen den 4 december 2011 kl
18.00). Efter presidentvalet i mars 2012 blev Vladimir Putin åter vald till
president med cirka 64 procent av rösterna. Putin tillsatte därefter Medvedev
som premiärminister.

Många politiska partier tilläts inte att kandidera i parlamentsvalet 2011. För
att komma in i parlamentet gällde år 2011 en sjuprocentspärr, med enstaka mandat
som tröst för partier som kom nära spärren, vilket dock inte blev fallet.
Antalet röstberättigade i parlamentsvalet 2011 var 110 miljoner och antalet
vallokaler 95 000. De partier som kandiderade i valet 2011 var Enade Ryssland,
Kommunistpartiet(KPRF), Liberaldemokraterna(LDPR), Rättvisa Ryssland, Rysslands
patrioter, Rätta saken och Jabloko. Ordföranden för den USA-sponsrade
valobservatörorganisationen Golos greps på lördagen den 3 december 2011, några
timmar innan valet inleddes i Rysslands östra delar. På söndagen den 4 december
greps ungvänsterns talesman och Golos hemsida, liberala Moskva Eko och
oppositionella nyhetssajter utsattes för cyberattacker.

Direkt under Rysslands president lyder följande federala ministerier med
nedanstående underställda förvaltningsmyndigheter samt följande centrala
federala myndigheter.

Rysslands krigsmakt, Вооружённые Силы Российской Федерации (den ryska
federationens väpnade styrkor), består av sex vapengrenar: markstridskrafterna,
marinen, flygvapnet, de strategiska raketstridskrafterna, de militära
rymdstridskrafterna och de luftburna stridskrafterna. De tre sistnämnda är
självständiga från de tre förstnämnda. Den sjunde vapengrenen,
luftförsvarsstridskrafterna, är underställd flygvapnet. Liksom vapengrenarna är
även byggnadstrupperna, järnvägstrupperna och NBC-skyddstrupperna direkt
underställda försvarsministeriet. Fullt mobiliserat kunde Ryssland 2010 ställa
upp total en miljon man.

Ryssland har allmän värnplikt för män. I praktiken inkallas ungefär elva procent
av de värnpliktiga till grundutbildning. Grundutbildningens längd är 12 månader
för studenter och 24 månader för övriga. Deserteringar är mycket vanligt
förekommande på grund av pennalism, misshandel, utpressning och undernäring. Den
ryska krigsmakten har i fredstid en personalstyrka om en miljon soldater.
Övergång till en yrkesarmé har varit under utredning, men statsbudgetens
tillstånd och den militära hierarkins motstånd gör det osannolikt att planerna
kan förverkligas inom en snar framtid.

Rent numerärt har Ryssland fortfarande en imponerande militär arsenal.
Materielens, personalens och ledningssystemens kvalitet – och därmed den ryska
försvarsmaktens stridsförmåga – har tidigare varit ifrågasatt. Under Putins
styre har man dock satt igång ett omfattande upprustningsprogram.

Rysslands kärnvapenarsenal har kraftigt minskat efter Sovjetunionens fall, men
Ryssland hade 2006 ändå över 5 000 operativa kärnstridsspetsar, med ytterligare
10 000 inoperativa. År 2005 inleddes på direkt order av president Vladimir Putin
en medveten modernisering av landets nukleära stridsförmåga.

Enligt den redovisade försvarsbudgeten satsade Ryssland 2014 motsvarande 600
miljarder kronor (69,3 miljarder USD) på försvarsmakten och är därmed på
tredjeplats bland de länder som satsar mest på militärbudgeten.

Ryssland, som med sin yta på 17 075 200 kvadratkilometer är världens största
land, sträcker sig över så gott som hela den norra delen av den eurasiska
superkontinenten, från Östersjön i väster till Berings sund i öster, och ligger
således både i Europa och Asien (gränsen mellan världsdelarna går via
Uralbergen). Landet består till stora delar av vidsträckta stäpper i söder och
djupa barrskogar i norr. Från landets västligaste del till dess östligaste är
det 6 600 kilometer långt; det sträcker sig över tio tidszoner, man använder sig
dock bara av nio stycken av praktiska skäl.

Det finns flera bergskedjor i landet, särskilt i dess södra gränsregioner.
Exempel är Kaukasus (där berget Elbrus, Europas högsta topp, reser sig med sina
5 642 meter), Uralbergen och Altaj. Uralbergen, som löper i nord–sydlig
riktning, tillsammans med Kaukasus, som löper i väst–östlig riktning, utgör
gränsen mellan Europa och Asien.

Även om stora delar av världens områden med arktiskt och subarktiskt klimat
finns i Ryssland finns det också stora områden med andra klimat (se vidare:
Rysslands klimat).

Ryssland gränsar i väster till Norge, Finland, Estland, Lettland, Vitryssland
och Ukraina samt, via exklaven Kaliningrad, till Litauen och Polen, i sydväst
till Georgien och Azerbajdzjan, och i söder till Kina, Nordkorea, Mongoliet och
Kazakstan. I öster avgränsas det av kusten till Stilla havet och i norr av den
till Norra ishavet.

Europeiska Ryssland, som sträcker sig från västgränsen till Uralbergen, är ett
enormt lågland, genomkorsat av floderna Volga, Don och Dnepr. Detta är landets
rikaste region. Kaukasusregionen i södra europeiska Ryssland är ett vidsträckt
stäppområde som sträcker sig norr om bergskedjan Stora Kaukasus mellan Svarta
havet och Kaspiska havet. Uralbergen sträcker sig från norr till söder och
rymmer viktiga mineral- och oljetillgångar. Sibirien sträcker sig från
Uralbergen till stillahavskusten. Detta enorma område är rikt på naturresurser,
men är glest befolkat på grund av de stränga klimatförhållandena. Den del av
Centralasien som ligger i Ryssland består av öken, stäpp och berg; delar av
detta område ligger under havets nivå.

Klimatet i Ryssland är med tanke på geografin mest kontinentalt, med mycket
stora temperaturskillnader mellan sommar och vinter, samt dag och natt. Inre
Sibirien, som har ett extremt inlandsklimat ligger exempelvis medeltemperaturen
i januari mellan −25 och −30 grader, samt i juli månad mellan 18 och 23
celsiusgrader. Vintertid kan snöstormar kombinerat med orkanvindar lamslå stora
områden.

I övriga delar av landet är det mindre extremt: I västra Ryssland ligger
medeltemperaturen i januari på mellan −10 och −15 grader, samt i juli mellan 20
och 25 celsiusgrader. Årsnederbörden är låg, till följd av det stora avståndet
till havet, och uppgår till endast runt 200 millimeter, varav det mesta faller
vintertid.

I norra Sibirien, samt på norra Kolahalvön råder ett subarktiskt klimat, med
långa, torra och kyliga vintrar, samt svala somrar, med en medeltemperatur långt
under −10 grader Celsius.

Längst upp i norr, vid ishavskusten, råder det polarklimat med permafrost året
om. I södra Ryssland är det dock mycket varmare, där det kan bli uppemot 35
celsiusgrader sommartid på sina ställen. Allra sydligaste Ryssland, vid Svarta
havs-kusten har subtropiskt klimat.

I Ryssland förekommer ungefär 11 000 olika växtarter. Av dessa listas 533 växter
i landets röda lista (1995). Bara 276 av de rödlistade växterna påträffas i
något slags naturskyddsområde. De flesta djur som lever i Ryssland hittas även i
andra delar av den tempererade och den arktiska regionen. Landet har 57
endemiska fiskarter, 22 däggdjur som bara hittas här och en fågelart som inte
häckar utanför landet (snötrana). I Rysslands röda lista från 1995 förtecknades
64 däggdjur, 109 fåglar, 11 kräldjur, 4 groddjur och 9 fiskar.

Jakt på däggdjur och fåglar är vanlig förekommande. Ryssland har en statlig
myndighet som bestämmer vilka och hur många djur som får jagas. I början av
2000-talet fanns cirka 60 däggdjur och 70 fåglar i myndighetens lista. För att
kompensera sin låga livsnivå jagar flera av landets invånare illegal. Till
exempel dokumenterades cirka 50 000 fall av tjuvjakt under året 1997.

Efter Sovjetunionens upplösning omvandlades den tidigare centralplanerade,
resursslösande och ineffektiva produktionen till en modern marknadsekonomi.
Denna övergång var plågsam och tuff för ryssarna. På 1900-talet sjönk
levnadsstandarden kraftigt för breda befolkningsgrupper, produktionen minskade
och många stora industriföretag upphörde att verka. Statsbudgeten drogs med
ständiga underskott och Ryssland blev svårt skuldsatt. I slutet av 1900-talet
föll Rysslands statsfinanser samman. Denna finanskrasch visade sig senare vara
räddningen för den ryska ekonomin och med ökade exportvinster och minskad import
fick Ryssland en stadig tillväxt på omkring 7 % per år.

Under 1900-talet hade ägandet i landet koncentrerats till ett fåtal mycket rika
personer och flera utländska storföretag började köpa in sig i den ryska
industrin. När Putin blev president år 2000 förändrades detta, statens
inflytande över näringslivet ökade vilket minskade de utländska investerarnas
lust att satsa pengar i Ryssland. Samtidigt genomfördes en serie nya reformer
för att stärka landets marknadsekonomi, reglerna för företag förenklades liksom
skattelagstiftingen. Detta kom att leda till att statsbudgeten började visa
överskott.

När den globala finanskrisen slog till hösten 2008 kunde Ryssland tack vare
stora inkomster från export av olja och naturgas hålla upp rubelns värde och
rädda flera inhemska företag och banker från att gå i konkurs. Mot slutet av
året så föll kurserna på Moskvabörsen kraftigt och rubelns värde skrevs ned med
totalt ca 20 % och valutareserven krympte kraftigt. År 2009 tvingas
centralbanken än en gång sänka värdet på rubeln som nådde sin lägsta nivå mot
dollarn på nära 6 år. Bruttonationalprodukten, BNP, minskade under 2009 med
nästan totalt 8 %, från 1661 miljarder US dollar till 1 223 miljarder US dollar,
och arbetslösheten ökade. Ryssland hämtade sig sedan förhållandevis snabbt och
under 2010 och 2011 uppvisade landet en tillväxt på 4 %. År 2012 hade Ryssland
ett BNP på 14 178 US dollar per invånare.

Det största problemet med den ryska ekonomin är att det finns väldigt få små och
medelstora företag. Detta antas bero på att bankerna, som ägs av oligarkerna, är
oerhört korrupta. Bankernas affärsidé verkar främst vara att understödja
oligarkernas övriga företag, och det är därför i princip omöjligt att finansiera
uppstarten av ett företag för gemene man. Europeiska unionen och Världsbanken
har dock inlett projekt för att försöka bygga upp ett mer oberoende banksystem.
Putin har också tagit krafttag mot oligarkerna; bland annat arresterades
Rysslands rikaste man Michail Chodorkovskij 2003, anklagad för att ha
tillförskansat sig företag vid Jeltsins privatisering på oegentliga sätt. Detta
har dock också fått analytiker att tvivla på den ryska ekonomins stabilitet, då
de flesta av dagens företagsledare i Ryssland antagligen gjort sig skyldiga till
brott vid övergången mellan planekonomi till försök till marknadsekonomi.

Ryssland har enorma naturtillgångar och en bred industriell bas där beroendet av
råvaruproduktionen är väldigt stort. Rysslands omfattande olje- och gasexport
ger landet ett stort överskott i handeln med utlandet men det starka beroendet
gör den ryska ekonomin extremt sårbart för plötsliga prisfall på marknaden.
Naturgas, olja, oljeprodukter och kol står för ca hälften av landets
exportintäkter, år 2010 exporterade Ryssland 243 260 000 ton råolja. De
viktigaste importvarorna består av maskiner, livsmedel och fordon. Rysslands
viktigaste handelspartner är USA, Tyskland, Storbritannien, Kina och Italien.
Ryssland har också ett partnerskaps- och samarbetsavtal gällande handel med EU
som trädde i kraft år 1995. En rad restriktioner för den ryska importen till EU
har hävts och handeln med EU står nu för över hälften av den ryska
utrikeshandeln.

Efter väldigt många år av förhandlingar fick Ryssland år 2011 bli medlem i
världshandelsorganisationen WTO. Detta underlättade handeln betydligt för
Ryssland som till större del öppnades upp för omvärlden. Varuexporten bestod av
529 104 miljoner US dollar år 2012. Varuimporten bestod av 335 830 miljoner US
dollar samma år. År 2009 låg bytesbalansen på 49 433 miljoner US dollar och år
2011 låg handelsbalansen på 198 181 miljoner US dollar. och importen av varor
och tjänster på 22 % år 2010.

Efter att Sovjetunionen upplöstes övertog Ryssland den största delen av
Sovjetunionens internationella förpliktelser. Till exempel övertog Ryssland
Sovjetunionens permanenta plats i FN:s säkerhetsråd. Efter unionsupplösningen
kämpade flera forna sovjetiska länder med att tillmötesgå västmakternas önskemål
och även försvarsalliansen Nato och detta var inte populärt i Ryssland.
Relationen till USA är ansträngd och parterna ses ofta ta motsatta parters sidor
vid konflikter. Rysslands relation med EU är i stora drag god men även tidvis
problematisk. Ryssland deltar aktivt i en del regionala samarbetsorganisationer
som till exempel Östersjöstaternas råd. OSS är ett samarbete mellan de gamla
sovjetiska staterna som uppkom år 1992, här är Ryssland medlem. Rysslands
relation med Kina har länge varit bra och på senare tid har den blivit ännu
bättre i och med den växande handeln mellan staterna. I slutet av 2013 bröt en
konflikt mellan Ryssland och Ukraina ut vilket har skapat en oroande stämning
över stora delar av världen och Ryssland har kritiserats för sina ageranden.

Ryssland är ett av de länder i världen som har längst järnvägsnät, 85.500
kilometer. Till skillnad från de flesta europeiska länder har man bredspår.

Ryssland är ett förhållandevis glesbefolkat land på grund av sin enorma storlek;
befolkningen är dock tätare i de västra europeiska delarna, runt Uralbergen och
i de sydöstra delarna vid Stilla havet. Vid den senaste folkräkningen, som
genomfördes 2002, hade Ryssland 145,2 miljoner invånare, varav 106 miljoner i de
europeiska delarna och 39 miljoner i de asiatiska delarna. Enligt officiella
befolkningsregister har landets befolkning minskat till cirka 141,9 miljoner
invånare i början av 2010. Rysslands folkmängd har under många år minskat
drastiskt till följd av ökade dödstal i relation till de minskande födelsetalen
samt utvandring. En stabilisering har dock börjat märkas, och för första gången
på länge ökade Ryssland sin befolkning under 2009. Den totala folkmängden ökade
med 23 318 invånare mellan den 1 januari 2009 och 1 januari 2010.

Ryssland har elva städer med över en miljon invånare, och ytterligare 24 städer
med över en halv miljon invånare.

I landet lever många etniska grupper, majoriteten räknas dock som ryssar. Enligt
2010 års folkräkning var 81,0 procent ryssar, 3,7 procent tatarer, 1,4 procent
ukrainare, 1,1 procent basjkirer, 1,0 procent tjuvasjer, 0,8 procent tjetjener
och återstående grupper 11,0 procent (armenier, vitryssar, moldaver, kosacker,
inuiter, tyskar, judar, koreaner, kurder, med flera).

Den rysk-ortodoxa kyrkan är landets dominerande kyrka. Andra konfessioner är
bland annat islam, protestantism, katolicism, buddhism, Jehovas vittnen och
judendom. Det finns sedan sovjettiden många ateister och icke-troende i landet,
men antalet ortodoxt kristna har ökat de senaste åren.

Det största språket i landet är ryska. Andra större språk (med mer än en miljon
talare) är tatariska, ukrainska, basjkiriska, tjetjenska och tjuvasjiska. Ryska
är landets enda officiella språk, men flera delrepubliker har gjort ett i
området viktigt språk till officiellt språk inom delrepubliken. Det kyrilliska
alfabetet är det enda tillåtna i landet, varför de delrepubliker som använder
ett andra officiellt språk måste skriva detta med kyrilliska tecken. Fram till
början av 1600-talet talade innevånarna ett tatariskt språk eller dialekt, dvs
tatariska var det officiella språket (eller dialekten).

Ryssland har ett mycket rikt kulturarv med berömd konst, musik, arkitektur och
litteratur. Den ortodoxa kyrkan, som bidrog till att sprida den bysantinska
kulturen till de slaviska folken, förknippas med sina kyrkor och ikoner ofta med
Ryssland.

Bland ryska författare märks Lev Tolstoj, Fjodor Dostojevskij, Alexander
Pusjkin, Nikolaj Gogol, Ivan Turgenev, Anton Tjechov, Michail Lermontov, Maksim
Gorkij, Ivan Bunin, Vladimir Nabokov, Michail Bulgakov, Michail Sjolochov, Boris
Pasternak och Alexander Solzjenitsyn. I Ryssland är nationalskalden Aleksandr
Pusjkin den kanske mest populäre författaren, medan Lev Tolstoj och Fjodor
Dostojevskij är mer internationellt kända.

Några kända ryska kompositörer är Pjotr Tjajkovskij, Sergej Rachmaninov, Michail
Glinka, Aleksandr Skrjabin, Aleksandr Borodin, Modest Musorgskij, Dmitrij
Sjostakovitj, Igor Stravinskij, Sergej Prokofjev och Nikolaj Mjaskovskij. Se
vidare rysk musik.

Rysslands massmedielandskap består av en blandning av titlar från den sovjetiska
perioden och nystartade medieorgan. Under 1990-talet förlorade många av de
"gamla sovjetiska" tidningarna större delen av sin upplaga, parallellt med att
oligarker och andra beslutsfattare startade nya konkurrenter. En stor del av
medierna har därefter sålts till statsstyrda enheter som Gazprom (TV-kanalen
NTV) och staden Moskva (Argumenty i Fakty). Det statliga medieägandet av bland
annat TV-kanaler (via Rossija-bolaget) har på senare år ökat, och samtidigt
ägnar sig många av de största fristående mediebolagen åt en hög grad av
självcensur i förhållande till statlig politik. Den stora dagliga
affärsnyhetstidningen Kommersant fick 2011 en ny chefredaktör för en av sina
sidotidningar, efter Putin-kritisk bevakning i samband med parlamentsvalet.

Ryskspråkiga Wikipedias roll som oberoende medium hotades april 2014, efter att
man beslutat att på kartor markera Krim som ett omstritt territorium (och inte
som en fullt naturlig del av Ryska federationen). Detta föranledde den
deputerade Anatolij Sidjakin att begära att den statliga massmediebyrån skulle
gripa in. Samma byrå hade månaden före blockerat Internetåtkomsten för
webbplatsen som tillhör radiokanalen Echo Moskvy samt nättidningarna Ej.ru,
Grani.ru och Kasparov.ru. Man gjorde det med hänvisning till "Lugovoj-lagen"
(införd 1 februari 2014), en lag riktad mot medier som manar till
"oauktoriserade protester".

November 2014 meddelade Kremls bibliotek att man planerade en "alternativ
Wikipedia". Orsaken var att ryskspråkiga Wikipedia (trots över 1 miljon
artiklar) "inte klarade av att leverera tillräckligt detaljerad information om
regionen och landet". Nyheten kom i ett läge där president Putin kallat Internet
ett av "CIA:s specialprojekt", populära ryska bloggar (sedan augusti) måste
registreras centralt och myndigheterna (sedan februari) kan blockera webbplatser
utan föregående domstolsbeslut. Ryssland hade tidigare inte startat något eget
wikiuppslagsverk, till skillnad från Kina vars Baidu Baike och Baike.com numera
är mångdubbelt större än kinesiskspråkiga Wikipedia.

Tidigare samma vecka informerades om den nya ryska medieorganisationen Sputnik,
som är tänkt att både ersätta både Ria Novosti och Rysslands röst. Sputnik, som
delar namn med en välkänd sovjetisk rymdsond från det kalla krigets dagar,
siktar på närvaro och mediesändningar i 34 länder och på 30 språk. Målet är
bland annat att motverka den allt starkare propaganda som "väst" riktar mot
Ryska federationen.

Forskningen i dagens Ryssland är inte skild från forskning annorstädes och har
liknande undervisning och formalia. Sedan millennieskiftet är även ryska
universitet och högskolor delaktiga i den så kallade Bolognaprocessen, vilken
syftar till ökad rörlighet och transparens mellan olika länders utbildningar.

Under sovjetepoken var situationen annorlunda, då de flesta vetenskapliga
institutioner var politiskt kontrollerade inom ramarna för det sovjetiska
kommunistpartiets officiella paroller. Under Stalin deporterades många ledande
forskare till specialbosättningar inom Gulagsystemet, så kallade sjarasjkor, där
de – separerade från övriga samhället – utvecklade teknologier främst avsedda
för militära ändamål. Senare gjordes stora ansträngningar i Sovjetunionen för
att utveckla universitet och undervisning över hela landet och stora delar av
befolkningen utbildades inom samhälleligt önskvärda områden. På grund av dessa
satsningar är Ryssland än idag ett ledande land inom främst naturvetenskapliga
ämnen.

Sedan 1980-talets öppenhet har det även utvecklats en bred historieskrivning där
ryska forskare nu kan skriva om tidigare politiskt stängda frågor, såsom Stalins
terror. Sedan 1993 har myndigheterna under perioder öppnat delar av tidigare
hemliga ryska arkiv för allmänheten.

De mest firade högtiderna är nyår, internationella kvinnodagen och segerdagen.
Arbetets dag har minskat i betydelse efter Sovjetunionens upplösning.

De populäraste sporterna i Ryssland är fotboll och ishockey. Även basketboll är
populärt och Rysslands herrlandslag blev europeiska mästare år 2007. I fotboll
har det ryska landslaget fått framgångar på senare år: de tog sig till semifinal
i Europamästerskapet 2008 men besegrades där av Spaniens lag. Kända spelare i
det ryska landslaget är Andrej Arsjavin (Kuban Krasnodar) och Pavel Pogrebnjak
(Dynamo Moskva). Bland ryska fotbollsklubbar har lag som FC Zenit Sankt
Petersburg och CSKA Moskva fått framgångar i europeiska mästerskap.

Ryssland ishockeylandslag har blivit världsmästare två år i följd (2008 och
2009). I 2010 års världsmästerskap besegrades man dock av Tjeckien i
finalmatchen. Den ryska ligan KHL innehåller 26 klubbar från 7 länder; ligan är
skapad som ett försök att konkurrera med NHL och har politiskt stöd.



https://sv.wikipedia.org/wiki/Status_Quo_(musikgrupp)

Status Quo är en rockgrupp från Storbritannien, huvudsakligen inriktad på
boogierock och hårdrock. Gruppen är mest känd för sin ösiga och tunga rock 'n'
roll, som med sitt stadiga shufflekomp dvs normalt 6/8-delstakt, i folkmun ofta,
av bl.a.media, kallas klassisk rock. Namnet är latin för "oförändrat tillstånd".
Status Quo är ett av Storbritanniens mest långlivade band då det har funnits
sedan 1962. De har hittills sålt över 118 miljoner album världen över och släppt
63 brittiska hitsinglar (varav 22 inom Top 10) vilket är mer än något annat
rockband, sedan deras första album släpptes 1968.

Bandet bildades i London 1962, med namnet The Scorpions, av Francis Rossi
(gitarr, sång) och Alan Lancaster (elbas). Gruppen bestod även tidigt av John
Coghlan (trummor), Roy Lynes (orgel, piano). Bandet som under 1960-talet var en
psykedelisk popgrupp bytte 1965 namn till The Spectres under vilket de släppte
tre singlar men som floppade och de bytte namn igen till "Traffic" och kort
därpå (efter en namntvist med Steve Winwood) till Traffic Jam 1967. Senare samma
år ändras gruppens namn till Status Quo, och samma år kom även Rick Parfitt
(gitarr, sång) med i bandet, precis innan inspelningen för gruppens debutalbum
Picturesque Matchstickable Messages from the Status Quo år 1968. Gruppen fick
med detta album sin första Top 10-hit Pictures of Matchstick Men som var skriven
av Francis Rossi. Det släpptes ytterligare några till singlar i samma stil efter
genombrottet men bara "Ice in the Sun" blev riktigt framgångsrik med ytterligare
en top 10-placering.

1970 lämnade Lynes gruppen och de andra bandmedlemmarna börjar utveckla en
hårdare stil. Status Quo turnerade ständigt runt Storbritannien och byggde sakta
men säkert upp sitt rykte som ett renodlat boogierockband. 1972 skriver gruppen
ett kontrakt med skivbolaget Vertigo på vilket de släpper albumet Piledriver med
hiten Paper Plane (nr. 8) som kan sägas ha satt karriären i rullning. Med
albumet Hello! (1973) fick de sin första top 5-hit Caroline, en låt som senare
också skulle fungera som öppningslåt till deras konserter, och gör så ibland än
idag. Bandet var ett av Storbritanniens mest framgångsrika rockband under
70-talet med flera album som hamnade på top 1, och framförde hits som Down Down,
deras hittills enda singel som klättrat till nr.1 (1975), "Rain" (1976). Rockin'
All Over The World (1977) och Whatever You Want (1979). 1977 blev Andrew Bown på
keyboard medlem i bandet, men hade redan tidigare medverkat på några skivor.

Under början av 1980-talets fortsatte framgångarna; ändå fanns det inre
motsättningar och 1981 lämnade trummisen John Coghlan bandet och ersättes med
Pete Kircher. Bandet upplöstes 1984 efter bråk mellan Rossi och basisten
Lancaster, vars musikstilar hade gått olika vägar under de drygt 20 åren de
spelat ihop. Alan vägrade till och med vara med och promota singeln "Marguerita
Time" från albumet "Back to Back" (1983), vilken hade placerat sig på en topp
tre plats. Som avsked genomfördes en utsåld världsturné kallad "End of the
road".

Status Quo återförenades, tillfälligt, för att spela på den stora
välgörenhetsgalan Live Aid 1985 efter påtryckningar av Bob Geldof. Rossi och
Parfitt hade också börjat arbeta på egna solokarriärer. Rossi släppte ett par
singlar tillsammans med sin sångskrivarpartner Bernie Frost ("Modern Romance")
och Parfitt spelade in ett album som hittills inte blivit utgivet ("Recorded
Delivery"). Vissa av låtarna från Parfitts album har senare spelats in av Quo
och använts som b-sidor till singlar. Lancaster flyttade till Australien för att
spela med sitt band som hette The Party Boys. Bandet fick inget större
genombrott utanför Australien.

Status Quo återförenades som grupp officiellt 1985 med sättningen Francis Rossi,
Rick Parfitt, Andrew Bown, John 'Rhino' Edwards (elbas), och Jeff Rich (trummor)
samt släppte året därpå albumet In The Army Now vilket skulle bli deras mest
sålda någonsin. Bandet fick även en top 2-hit med singeln med samma namn.

Status Quo firade 1990 sitt 25-årsjubileum (sedan Rossi och Parfitt möttes 1965)
med spelning för en specialinbjuden publik av journalister och annat nöjesfolk
på samma ställe de en gång startade på: Butlin's Holiday Camp i Minehead, och
släppte ett storsäljande album samt video "Rockin All Over The Years" med
gruppens 22 största hits. Där ingick den live-inspelade singeln "Anniversary
Waltz" som steg till nr 2 på listorna, och innehöll ett medley av flera kända
rocklåtar från 1950- och 60-talet. Detta medförde att de till sitt
30-årsjubileum 1995 gjorde ett helt album med covers, kallat "Don't Stop" (Top
2) efter Fleetwood Macs hitlåt, där även The Beach Boys och Brian May från
rockgruppen Queen m.fl. medverkade i ett par låtar, bl.a. singeln "Fun Fun Fun".
Efter denna succé kom år 2000 ett andra coveralbum "Famous In The Last Century"
och år 2002 ett tredje coveralbum (enligt kontrakt) Riffs som även innehöll
några nyinspelningar av deras egna hits "Caroline", "Whatever You Want" och
"Rockin' all over the world" (även den en cover) m.fl. På det albumet spelar
deras nya trummis Matt Letley som ersatt Jeff Rich år 2000.

Gruppen var inte nöjd med att spela in andras låtar och släppte år (2002) det
första albumet på flera år med eget material Heavy Traffic vilket enligt många
fans var en tillbakagång till deras rötter i 1970-talets boogierock. Till sitt
40-årsjubileum 2005 släppte de albumet "The Party Ain't Over Yet" vilket gav dem
ytterligare en topp 20-singel med samma namn. Bandet gav sig också ut på en
världsomfattande turné kallad "Just Doin' It" och släppte 2006 en live-DVD med
samma namn.

Bandet har genom åren flitigt turnerat i Sverige, varav under senare år en
vinterturné 2005 samt två sommarturnéer 2006 (med Smokie och The Refreshments)
och 2007 (med Nisse Hellberg och Chuck Berry). Gruppens senaste album med den
självironiserande titeln "In Search of the Fourth Chord" (på det egna
skivbolaget "Fourth Chord Records") gick in på en 13:e plats på den svenska
albumlistan.

På Kilafors herrgård gjordes den 15 juni bandets enda spelning i Sverige under
sommarturnén, men de återkom i december med två spelningar, i Jönköping (5/12)
och Lund (6/12).

I september visades officiellt på deras webbplats en ny video där bandet
samarbetat med den tyska technogruppen Scooter till deras nya singel "Jump That
Rock (Whatever You Want)" som släpptes senare i oktober 2008.

I maj 2011 släpptes bandets 29:e studioalbum "Quid Pro Quo", med 14 nyinspelade
låtar, plus den omskrivna versionen av "In the Army Now" liksom en live-cd med
10 av deras största hits. Albumet såldes genom en kampanj först enbart via det
brittiska varuhuset Tescos affärer, och nådde nr. 10 på UK-listan, och anses
vara en av deras största hits på senare år. Singlarna som gavs ut var "Rock 'n'
Roll And You" (som lanserades via internet och erbjöds som en gratis
nerladdning) samt "Two Way Trafic", och har fått en viss spelning i den
brittiska radiokanalen Radio 2. Deras enda officiella spelning i Sverige var i
Örnsköldsvik den 13 augusti 2011, ihop med Slade som förband. Bandet gjorde även
en hemlig spelning på Falkhallen i Falkenberg 2011-05-22 som sågs av ca 500
personer.

Under hösten släppte även deras keybordist Andrew Bown ett eget soloalbum
"Unfinished Business" med den första singeln "Rubber Gloves".

Bandets originaluppsättning, "Frantic Four" återförenades under våren ännu en
gång för en sista turné vars sista framträdande, i Dublin, släpptes på
Bluray/DVD och i andra format under namnet "The Frantic Four's Final Fling". De
återgick efter denna turnés avslut i mars till att turnera med sin ordinarie
uppsättning och kom till Sverige för att spela på Kirunafestivalen i juni 2014.
I augusti fick bandet ställa in sex konserter på sin Europaturné då Rick Parfitt
lades in för sjukhusvård i Kroatien och sedan flögs hem till Storbritannien. I
oktober släppte bandet sitt trettioförsta studioalbum, Aquostic (Stripped Bare),
det första med nya trummisen Leon Cave och deras första akustiska album.

Bandet fortsatte turnera som vanligt och besökte Liseberg samt Getaway Rock
Festival i Gävle under juli respektive augusti.

Den 1 februari 2016 meddelade bandet att de skulle ge sig ut på en sista turné i
slutet av året "The Last Night of the Electrics", varefter de skall sluta spela
elektroniska konserter. I juni 2016 drabbades Rick Parfitt av en hjärtattack och
ersattes under turnéns resterande konserter av Freddie Edwards, son till
basisten Rhino Edwards, samt av den irländske gitarristen Richie Malone. Den 21
oktober släpptes bandets andra akustiska studioalbum, Aquostic II: That's a
Fact!, det sista där originalmedlemmen Rick Parfitt medverkar. Den 28 oktober
meddelade Parfitt att han av hälsoskäl inte längre kommer att framträda med
bandet. I december bekräftades att en sista turné genomförs 2017/18 under namnet
"The Last Night of the Electrics II".

Den 24 december 2016 avled Rick Parfitt på sjukhus i Marbella som följd av en
allvarlig infektion efter en axelskada.



https://sv.wikipedia.org/wiki/Landskap_i_Sverige

Sverige är indelat i 25 landskap. Några av dem går tillbaka till förhistorisk
tid.[källa behövs] På 1600-talet blev i stället länen den centrala
administrativa indelningen. Landskapen har dock fortsatt en officiell ställning,
vilket uttrycks i officiella vapen och i kungahusets hertigtitlar. Landskapen
utgör också kulturella identifikationer.

Sverige har 25 landskap, varav några anses vara äldre än Sverige som
riksbildning. Ännu under medeltiden fungerade många landskap (även kallade land)
som självständiga politiska enheter med egna landskapslagar och landsting.
Landskapen grupperas i tre landsdelar, Götaland, Svealand och Norrland. Till
dessa skall fogas landskapen i Finland, som var del av Sverige fram till 1809,
där den nordligaste delen tillhörde Norrland och resten landsdelen Österland, en
medeltida term för nuvarande Finland; föll ur bruk under Kalmarunionens tid.

Som förvaltningsenheter har landskapen i Sverige ersatts av indelningen i län
genom regeringsformen 1634 och landskapen saknar sedan dess administrativ
betydelse. Sådana uppgifter sköts av län och landsting.

De har dock fortfarande officiell ställning. Landskapen har officiellt
fastställda vapen. Deras nuvarande utformning fastställdes av Kungl. Maj:t från
1884 (Västergötland) till 1972 (Östergötland) och registrerades hos Patent- och
registreringsverket 1974. Norrbottens fastställdes av länsstyrelsen i
Norrbottens län 1995.

Den officiella ställningen kommer också till uttryck i att många medlemmar av
kungahuset har titeln hertig eller hertiginna av olika landskap. Denna tradition
går tillbaka till vasatiden, då Sveriges landskap tilldelades vapen och gavs
rang som antingen hertigdömen eller grevskap. Denna indelning bestod fram till
den 18 januari 1884, då samtliga Sveriges landskap fick tillåtelse att använda
hertigkrona över sina vapensköldar.

Landskapen används också fortfarande flitigt i kulturella och historiska
sammanhang. Många människor känner en betydligt större samhörighet med
landskapet än med länet de bor i. Det är landskap snarare än län som svenskar
brukar ange som sin hembygd, med undantag för Västerbottens län och Norrbottens
län samt Stockholm och Göteborg, där landskapsidentifikationen är svag.

Det finns även många exempel på att invånarna i ett landskap använder sig av
just landskapet för att stärka sin egen kulturella identitet. Inom
turistnäringen används ofta landskapen i marknadsföringsyfte. De flesta
idrottsförbund och regionala hembygdsförbund i Sverige är indelade efter
landskap, även om länsindelning också förekommer och det i praktiken är länens
gränser som gäller snarare än landskapens. Svenska runstenar och föremål i
Statens historiska museums samlingar grupperas efter landskap. I tio av Uppsalas
studentnationer samlas studenter från 13 landskap.

I Mälardalen och i norra Norrland är länen viktigare än landskapen som
identitetsmarkörer. En Kirunabo definierar sig oftare som norrbottning än som
lapplänning. 1810 delades Västerbottens län och Norrbottens län bildades.
Landskapsindelningen var då sedan länge föråldrad och landskapsgränserna
betraktas sedan 1634 av Lantmäteriet som i princip oföränderliga. Därför ingår
Lapplands och Västerbottens landskapsvapen fortfarande i Norrbottens läns vapen.

Den del av Norrbottens län som inte ligger i Lappland har dock kommit att
uppfattas som ett eget landskap och 1995 godkände riksheraldikern Norrbottens
landskapsvapen.



https://sv.wikipedia.org/wiki/Harry_Potter

Harry Potter är en serie fantasyromaner av författaren J.K. Rowling, som började
ges ut 1997 och avslutades med en åttonde bok den 7 juni Litteraturåret 2016.
Böckerna har gjort väldig succé, med översättningar till 73 språk och
försäljningssiffror på över 450 miljoner exemplar i hela världen. De svenska
översättningarna har gjorts av Lena Fries-Gedin. Efter framgången har böckerna
också filmatiserats, med Daniel Radcliffe i rollen som Harry Potter. Den första
filmen i serien hade premiär 2001. Böckerna om Harry Potter har fått beröm för
att de inspirerat många barn till att läsa, och kritik för att de, främst enligt
vissa religiösa grupper, påstås förespråka häxkonster. 30 juli 2016 hade pjäsen
Harry Potter och Det fördömda barnet premiär, och dagen därpå släpptes
pjäsmanuset i bokform, vilket presenterades som det åttonde tillägget till
bokserien.[Uppdatering behövs].

Böckerna handlar om den föräldralöse Harry Potter som har vuxit upp hos sin döda
mors släktingar, den stränga familjen Dursley. På sin elvaårsdag får han av
halvjätten Rubeus Hagrid reda på att han är trollkarl, att han inte hör hemma
hos mugglarfamiljen (mugglare är icke-magiska människor), och att han har
antagits till utbildning på internatskolan Hogwarts (där hans föräldrar också
har gått). Familjen vägrar låta Harry se brevet från Hogwarts, varför Hagrid
kommer och hämtar honom, och visar sedan vägen till Hogwarts skola för
häxkonster och trolldom.

Under första middagen på skolan blir han sorterad i elevhemmet Gryffindor. På
skolan får han sina första vänner: trollkarlen Ron Weasley och mugglarfödda
Hermione Granger. Han får även ett par fiender, bland andra Draco Malfoy som
kommer från en av de ”renblodiga” trollkarlsfamiljerna, och läraren Severus
Snape som verkar ha något emot Harry från början. Harry får också en förebild i
den vise rektorn Albus Dumbledore. Under sin utbildning får han reda på mer och
mer om sina föräldrar, Lily (född Evans) och James Potter, som dog medan de
kämpade mot den ondaste trollkarlen genom tiderna, Lord Voldemort. Det var bara
hans mors kärlek som räddade Harry från döden, med ett litet blixtformat ärr i
pannan som enda resultat. Förbannelsen kastades sedan tillbaks på Voldemort
själv och gjorde honom till någonting omänskligt och svagt, så svag att en del
av hans anhängare trodde att han dog. Men när Harry kommer till Hogwarts märker
han allt fler tecken på att Voldemort är på väg tillbaka och att många människor
riskerar att dö i den stora kampen mot honom och hans anhängare dödsätarna.

Böckerna om Harry Potter är enligt förlaget huvudsakligen riktade till läsare i
10- till 15-årsåldern. Rowling menar dock att hon inte skriver för någon
särskild målgrupp, och böckerna har också fått beundrare i alla åldrar (Dessutom
sträcker de sig tills huvudpersonen är 18 år, 37 år gammal om man räknar med
epilogen).

Allmänt sett har böckerna blivit allt mörkare i tonen ju äldre Harry har blivit
och hans förmågor har utvecklats (en bok motsvarar ett skolår på Hogwarts), och
ju närmare Lord Voldemort kommer till sitt mål.

Bland Rowlings främsta talanger som författare finns bland annat hennes förmåga
att återge en komplicerad men i stort sett sömlös intrig som spänner över en
lång tidsperiod och den inneboende logiken i Harry Potter-universumet.

Vissa teman som återkommer är rasism, folkmord, och fördomar – de är kännetecken
för Voldemort och hans anhängare men förekommer även mellan trollkarlar och det
icke-magiska samhället.

Böckerna har jämförts med många välkända böcker och bokserier, till exempel C.S.
Lewis böcker om Narnia och J.R.R. Tolkiens Ringarnas Herre. Rent tekniskt passar
böckerna in i den brittiska internatskole-genren, och scenerna med Harrys
släktingar, familjen Dursleys, har jämförts med Roald Dahls verk. Andra har
jämfört Harry Potter med Luke Skywalker i Stjärnornas krig, som bor med sin
moster och morbror som ljuger om hans föräldrars verkliga öden. Precis som
Skywalker blev Harry Potter placerad hos sina släktingar av en vis man (Obi-Wan
Kenobi/Albus Dumbledore) för att skydda honom mot en ond makt (Kejsare
Palpatine/Lord Voldemort).

Författaren Joanne Katleen Rowling (”It’s Rowling like ’bowling’” svarade hon –
med en underförstådd ordvits till engelska ordet ’rolling’, rullande – när ett
fan undrade hur man uttalade hennes namn) har vid flera tillfällen berättat att
idén till Harry Potter-böckerna uppstod, relativt färdig, under en tågresa
mellan Manchester och London. Efter att 1994 ha flyttat närmare sin syster, som
bodde i Edinburgh, började hon skriva på den första av sju böcker – en bok för
varje år under Harrys skoltid på Hogwarts – på ett kafé medan hennes nyfödda
dotter låg och sov bredvid henne. (Det är inte sant att hon satt på kaféet för
att hennes lägenhet inte hade värme, som vissa har påstått.)

Flera större förlag tackade nej till Rowlings bokförslag, eftersom de inte var
beredda att skriva kontrakt på sju böcker med en okänd författare. Förlagen
ansåg att målgruppen främst var unga pojkar, och det lilla independentförlaget
Bloomsbury som till slut antog hennes manus, trodde att pojkar inte skulle vilja
läsa en bok av en kvinnlig författare. Därför förkortade hon sitt förnamn,
Joanne, och eftersom hon inte har något mellannamn, lade hon till sin farmors
namn, Kathleen, och fick J.K. Rowling, en acceptabel kompromiss.

Den första boken, Harry Potter och de vises sten, fick till största delen bra
recensioner och gott rykte bland läsarna och blev rätt oväntat en stor framgång,
och Rowling fick flera litterära priser.

De tre sista böckerna, nummer fem, sex och sju, föregicks av ännu större
spekulationer om vad som ska hända, rykten, och till och med falska kapitel ur
böckerna. Numera omgärdas förlagen, tryckerierna och författaren av stora
säkerhetspådrag för att förhindra att hemligheterna om ens böckernas titlar ska
komma ut i förväg. Rowlings egen webbplats har till och med en sektion för att
förneka olika rykten om kommande böcker. De fyra sista Harry Potter-böckerna är
de snabbast säljande böckerna någonsin.

Sommaren 2007 gavs den engelska versionen av den sista boken i serien Harry
Potter and the Deathly Hallows ut. På utgivningsnatten anordnade The Swedish
Rowling Fanclub i samverkan med SF-bokhandeln en kö i Gamla Stan i Stockholm.
Kön ringlade sig längs med Västerlånggatan från SF-bokhandelns butik ut på
Mynttorget. Ordningsmakten uppskattade antalet närvarande till cirka 1500
personer.

Resultatet av försäljningssuccéerna har varit att Rowling blev miljardär (i
kronor) efter fyra böcker, och numera är hon den rikaste kvinnan i
Storbritannien, långt mer förmögen än drottningen.

För att inte avskräcka vuxna läsare ges de engelska utgåvorna ut i två
versioner: en barnversion, och en vuxenversion med ett svartvitt och stelare
omslag. Innehållet skiljer däremot inte. Versionen med det färgglada omslaget
har hittills sålt bäst.

2001 skrev J.K. Rowling två böcker till förmån för Comic relief, en
välgörenhetsorganisation, under två olika pseudonymer. Den första boken har
kommentarer i marginalerna av Harry, Ron och Hermione. Båda nämns som läroböcker
i de ”riktiga” böckerna.

En tredje bok från Harry Potter-världen; The Tales of Beedle the Bard, utkom
2008. Denna bok, som spelar en viss roll i boken Harry Potter och Dödsrelikerna,
har inte översatts till svenska, men i den svenska översättningen av Harry
Potter och Dödsrelikerna har den fått den svenska titeln Barden Bagges
berättelser.

När det stod klart att Harry Potter-böckerna inte bara var en kortvarig fluga
började filmbolaget Warner Bros arbeta med en serie filmer baserade på böckerna.
Den första filmen hade premiär 2001, och den sista filmen kom ut 2011. Filmerna
har ytterligare spätt på framgången med Harry Potter, och omgärdas av en enorm
publicitetsapparat, med tv- och dataspel, leksaker och andra kringprodukter.

De fyra första filmerna har manus av Steven Kloves baserade på Rowlings böcker,
även om de i vissa fall, till exempel Harry Potter och fången från Azkaban, är
kraftigt nerkortade. Kloves är enligt Rowling den person förutom hon själv som
visste mest om vad som skulle hända i framtida Harry Potter-böcker, för att han
inte skulle ta bort detaljer som skulle komma att bli viktiga längre fram. Den
femte filmen, Harry Potter och Fenixorden, har manus av Michael Goldenberg.
Steven Kloves återvände dock för att skriva manus till den sjätte filmen, Harry
Potter och Halvblodsprinsen. Michael Goldenberg skrev även manus till den sjunde
filmen, Harry Potter och dödsrelikerna, som delades upp i två delar som hade
premiär under hösten 2010 och sommaren 2011.

Harry Potter spelades i alla åtta filmer av Daniel Radcliffe, men under en tid,
våren 2007, gick det rykten i engelska tabloider om att Emma Watson, som spelar
Hermione Granger, inte skulle komma tillbaka för de sista filmerna. Filmbolaget
Warner Bros. gick dock ut med ett pressmeddelande enligt vilket både Emma Watson
och Rupert Grint skulle återvända för att göra de tre sista filmerna.

Wizard rock, också kallat Wrock (på svenska Trollkarlsrock) är en rockmusikgenre
som utvecklades mellan 2002 och 2004 i USA. Banden som spelar wrock kännetecknas
av sina humoristiska sånger om Harry Potter och hans universum. Wizard Rock
uppfanns ursprungligen i Massachusetts i och med skapandet av bandet Harry and
the Potters, men det har vuxit internationellt. Wizard rock omfamnar en
gör-det-själv-etik – många band producerar själva sina skivor och distribuerar
dem via sociala nätverk som till exempel Youtube.

Böckerna och filmerna om Harry Potter har kritiserats från flera håll. J.K.
Rowling har anklagats för att ha tagit inspiration från författaren Eva
Ibbotsons barnbok Hemligheten på perrong 13, som kom ut tre år innan den första
Harry Potter-boken. Rowling har bestridit anklagelsen att hon skulle ha
plagierat Ibbotson genom att säga att hon blev inspirerad att använda Kings
Cross Station i sina böcker eftersom det är en viktig plats för henne
personligen, då hennes föräldrar skulle ha träffats där.

Vissa religiösa grupper, framför allt i USA, har kritiserat böckerna för att de
skulle förespråka häxkonster och underminera kristna värderingar. Å andra sidan
har andra religiösa grupper hyllat böckerna för deras skildringar av ont och
gott.

Enligt det amerikanska biblioteksförbundet har Harry Potter-böckerna fått fler
klagomål än andra böcker för att innehålla ockulta eller satanistiska teman, för
att de är våldsamma och kritiserar bilden av kärnfamiljen.[källa behövs]

Försvarare inom den kristna kyrkan menar att Harry Potter-böckerna återspeglar
samma teman som de Jesus predikade om: Lily Potter offrade sitt liv för sin son
(Joh. 15:13), Harrys styvfamilj försöker förhindra att han får reda på sina
förmågor men Harry förs bort och lärs att använda dem förståndigt (Matt.
5:13–16), och kärleken är den starkaste magin (1 Kor. 13:13). Rowling menar att
hon inte försöker predika kristna ideal eftersom det skulle kunna göra att
intelligenta läsare gissar vad som ska komma att hända, och för att hon vill
koncentrera sig på att berätta en historia. Det ska dock påpekas att Rowling är
medlem i presbyterianska skotska kyrkan.[källa behövs]

Rowling friades efter att ha blivit dragen inför rätta för att ha stulit flera
element ur böckerna Larry Potter and His Best Friend Lilly och The Legend of Rah
and the Muggles (det har fastställts i rätten att detta inte är böckernas
ursprungliga titlar och att de ursprungligen publicerades under andra titlar som
författaren ändrade för att öka likheten med Rowlings alster) av författaren
Nancy Stouffer. Stouffer, som frivilligt erkände att hon inte läst en enda Harry
Potter-bok förutom att hon skumläst den första, hävdade att det fanns många små
detaljer som tillsammans gav intrycket att Rowlings böcker var ett plagiat;
Stouffer ansåg bland annat att det faktum att trädörrar förekom i både hennes
och Rowlings böcker var ett sådant tecken. Dessutom menade hon att idén med en
bok som utspelar sig i en fantasivärld måste ha tagits från henne, trots att den
idén hade använts ett oräkneligt antal gånger av andra före Stouffer. Stouffer
förlorade målet, blev dömd för att ha lämnat in falska papper och för att ha
givit falskt vittnesmål, då hon ändrat böckernas titel efter Harry
Potter-böckernas tillkomst. Exempelvis hade hon ändrat titeln på en av böckerna
till Larry Potter and his Best Friend Lilly för att få det att verka som om
denna bok hade plagierats av Rowling, och i den ursprungliga boken förekom
aldrig namnet Potter. Dessutom påstod sig Stouffer ha uppfunnit ordet "muggle",
trots att det förekom i barnlitteratur långt innan Stouffers bok gavs ut, och
trots att ordet i rätten befanns ha lagts till i hennes bok långt efter att den
ursprungligen getts ut. Däremot dömdes hon inte för mened. Hon fick betala
rättegångskostnaderna och även 30 000 dollar i skadestånd till Rowling.

Det finns även anklagelser om plagiat av Potter-böckerna. Den populära ryska
barnboken Tanja Grotter har stora likheter med Rowlings böcker, vilket har lett
till många rättsliga tvister.

Harry Potter kan även antas vara inspirerad av den amerikanska författarinnan
Ursula K. Le Guins Övärlden. Där finns det också en trollkarlsskola på ön Roke
och på denna trollkarlsskola finns det även paralleller till Hermione, Ron och
Harry Potter samt även Draco Malfoy och Dumbledore även vad gäller viss
personkemi.[källa behövs]

Tre parodier av författaren Michael Gerber har utgivits, Barry Trotter och den
skamlösa parodin, Barry Trotter och den onödiga uppföljaren samt Barry Trotter
and the dead horse (ännu inte på svenska). Neil Cicierega har även gjort sin
tolkning av Harry Potter, The Potter Puppet Pals. I avsnittet Treehouse of
Horror XII av amerikanska animerade tv-serien Simpsons måste Harry Potter slåss
mot onde Lord Montymort (Montgomery Burns). Harry Potter parodieras i ett par
scener i filmerna Epic Movie och Scary Movie 2.

Det har även skapats flera parodimusikaler om Harry Potter, de två mest kända är
A Very Potter Musical (2009) och A Very Potter Sequel (2010) som skapades av en
grupp universitetsstudenter från Michigans Universitet. Harry Potter spelas av
Darren Criss, känd från tv-serien Glee. De båda musikalerna har blivit en stor
succé på Youtube. Det finns även ett stort antal Harry Potter-parodier på
Youtube.

I samband med de mediajippon som har föregått de senaste böckernas premiärer,
har en del bokhandlare börjat sälja sina exemplar av Harry Potter-böckerna före
premiären. Dessa fall har i Kanada gått så långt som till högsta domstolen.

Blod, eller snarare blodrenhet, fiktivt begrepp som används i J.K. Rowlings
romaner om Harry Potter.

Förmågan att utöva magi styrs av gener och ärvs från föräldrar till avkomma. Den
gen som styr magiska förmågor har både dominanta och recessiva egenskaper. De
egenskaper som tyder på att den är recessiv är att två magiker nästan alltid
föder barn med magiska förmågor (undantag finns dock, se nedan), och att
förmågan kan ligga gömd i generationer och plötsligt bryta fram. Något som
antyder att förmågan kan vara dominant är att barn till en trollkarl och en
mugglare oftast blir trollkarlar eller häxor. Sammanfattningsvis är det
sannolikt att barn till en eller två föräldrar med magiska egenskaper blir häxor
eller trollkarlar, och att barn till två mugglare förblir mugglare. Övriga
möjligheter är ovanliga men existerar.

Vid en konferens 1692 beslutade sig trollkarlsvärlden för att börja hålla sig
dold från resten av världen, och främst då de normala människor som saknade
magiska förmågor (magiskt folk kallar dessa mugglare). Allt sedan dess har de
två världarna fortsatt existera, men endast haft mycket begränsad kontakt med
varandra. Detta har medfört problem för dem som föds med magiska krafter av
normala föräldrar. Lösningen har varit att dessa barn bjuds in till att gå i
internatskola i den dolda, magiska världen, och att de därmed får lära sig allt
de behöver veta för att kunna bli en del av den magiska världen.

Dessa mugglarfödda ses ofta med skepsis och ibland till och med förakt av mer
etablerade medlemmar av den magiska världen. Eftersom gener är ett okänt begrepp
bland trollkarlar så tänker de sig istället att magisk förmåga har med blod att
göra. Det förekommer tankar om att mugglarfödda skulle ha ett undermåligt,
smutsigt blod, till skillnad från mer väletablerade medlemmar av
trollkarlsvärlden som anses ha rent blod. Det finns till och med ett antal
trollkarlsfamiljer som föreställer sig vara renblods-familjer. Termen är
historiskt sett inte unik för trollkarlsvärlden, utan har använts i
lagstiftning, så i Spanien på 1500-talet.



https://sv.wikipedia.org/wiki/Expressen

Expressen är en svensk kvällstidning med beteckningen "obunden liberal", som
grundades 16 november 1944 av Albert Bonnier Jr., Ivar Harrie och Carl-Adam
Nycop. AB Kvällstidningen Expressen ingår i affärsområdet Bonnier Newspapers
inom Bonnierkoncernen.

Nuvarande styrelseordförande är Tomas Franzén, verkställande direktör för
Bonnier AB, verkställande direktör för Expressen är Anders Eriksson;
chefredaktör är Thomas Mattsson, som tidigare var chefredaktör för Expressen.se;
ansvarig utgivare är Thomas Mattsson (tf Karin Olsson).

Tidningen utkommer dagligen. Till tidningen utges också olika magasin varje
vecka. Till Expressen hör också webbplatsen Expressen.se. Huvudkontoret är
beläget vid Gjörwellsgatan i centrala Stockholm, huset delas med tidningarna
Dagens Nyheter och Dagens Industri. Expressen har också redaktioner i New York,
USA och i London, Storbritannien. Anna Dahlberg är politisk redaktör på
Expressen och Karin Olsson är kulturchef och tf ansvarig utgivare.

Bland journalisterna på redaktionen finns en rad namn som sportkrönikören Mats
Olsson som precis som allmänkrönikören Cecilia Hagen tilldelats Stora
Journalistpriset. Tidningens medarbetare har tilldelats Stora Journalistpriset
15 gånger. Chefen för grävgruppen Christian Holmén tilldelades 2006 tillsammans
med Dick Sundevall Föreningen Grävande Journalisters utmärkelse Guldspaden för
boken Tre bröder en granskning om Rinkebymordet. 2007 vann Christian Holmén
tillsammans med fem Expressen-kollegor Guldspaden igen, då för avslöjande av
moderatministern Maria Borelius affärer. Christian Holmén, Leo Lagercrantz och
Mikael Ölander vann 2008 också Guldspaden för sina artiklar om Brilloboxaffären
med Andy Warhols konstverk.

Expressen äger regionaltidningarna GT och Kvällsposten, som leds av
chefredaktörerna Sofia Dahlström respektive Katrin Säfström.

År 2007 startade Expressen med TV4-Gruppen TV-kanalen TV4 Sport, en
sportinriktad svensk tv-kanal. Expressen är delägare i en rad bolag såsom GI
Viktkoll, Hemonline, 118 100. Expressen driver också sajterna AlltOmMat.se,
DinaPengar.se och AlltOmBarn.se ihop med andra Bonnierföretag.

Efter Bo Strömstedts avgång som chefredaktör 1991 skakades Expressen av en rad
motgångar. Efterträdaren Erik Månsson fick till exempel lämna chefredaktörskapet
1993 efter artikelserien Svart på vitt och den beryktade löpsedeln "KÖR UT DEM!
Så tycker svenska folket om invandrare och flyktingar". Tidningens upplaga
sjönk.

Under återstoden av 1990-talet fortsatte krisen att fördjupas samtidigt som
chefredaktörerna avlöste varandra; under Christina Jutterströms ledning ändrades
till och med tidningens officiella politiska uppfattning från "liberal" till
"oberoende" samtidigt som konkurrenten Aftonbladet övertog positionen som
Sveriges största dagstidning. Först 2002, då den tidigare
Aftonbladetmedarbetaren Otto Sjöberg tillträdde, stabiliserades situationen.

År 2006 dömdes Expressens ansvarige utgivare Otto Sjöberg för förtal av
skådespelaren Mikael Persbrandt i Stockholms tingsrätt.

År 2016 kritiserades Expressen av Reklamombudsmannen för att ha genom typsnitt
och utformning kamouflerat en annons som redaktionell text, vilket stred mot
kraven på reklamidentifiering.



https://sv.wikipedia.org/wiki/Nederl%C3%A4nderna

Nederländerna (nederländska Nederland (info) IPA: /ˈne:dərlɑnt/), formellt
Konungariket Nederländerna, är ett land i Västeuropa. Landet gränsar till
Nordsjön i norr och väster, Belgien i söder och Tyskland i öster. Till
Nederländerna hör även kommunerna Bonaire, Saba och Sint Eustatius i Karibien.
Nederländerna, Aruba, Curaçao och Sint Maarten bildar tillsammans Kungariket
Nederländerna.

Nederländernas huvudstad är Amsterdam, men regeringen och generalstaterna har
säte i Haag, där också monarken har sitt residens. Officiellt språk är
nederländska. Frisiska är officiellt språk (vid sidan av nederländska) i
provinsen Friesland. Ytterligare erkända regionala språk, dock inte med samma
status som frisiska, är nedersaksiska och limburgiska. På Bonaire är papiamento
officiellt språk, på Saba och Sint Eustatius engelska. Med cirka 400
invånare/km² är Nederländerna det befolkningstätaste landet i Europa
(mikrostater borträknade).

Nederländerna kallas ofta Holland, vilket är en relativt allmänt använd synonym
för landet. Primärt syftar namnet Holland på den tongivande historiska regionen
Holland som är uppdelad i de nederländska provinserna Nord- och Sydholland.

Landet deltog i grundandet av Europeiska kol- och stålgemenskapen 1951, vilken
senare utvecklades till Europeiska unionen. Nederländerna är även medlem i
militäralliansen Nato sedan den grundades 1949.

Under Karl V, tysk-romersk kejsare (1519–1556) och kung av Spanien, var regionen
en del av de sjutton nederländska provinserna, i vilka även det mesta av dagens
Belgien ingick. Efter det spansk-nederländska kriget mot Karl V:s son Filip II
av Spanien, växte den norra delen, under namnet De sju förenade Nederländernas
republik, till en av de mäktigaste sjöfararnationerna och ekonomiska
stormakterna under 1600-talet. Perioden kallas den Nederländska stormaktstiden.
Kolonier och handelsstationer etablerades över hela världen.

Under Napoleon I införlivades landet med det franska väldet men återfick
självstyre tillsammans med de österrikiska Nederländerna och med Luxemburg 1815.
Belgien bröt sig loss 1830. Luxemburg lydde under det nederländska kungahuset
men med andra tronföljdsregler och bröts loss efter kung Vilhelm III:s död.
Under 1800-talet industrialiserades Nederländerna förhållandevis långsamt
jämfört med kringliggande länder.

Nederländerna var neutrala i första världskriget och i inledningen av andra
världskriget, men ockuperades trots detta av Nazityskland i maj 1940 och
befriades inte förrän 1945. Efter kriget blomstrade industrin åter inom Benelux
och EG. Nederländerna blev också medlemmar i Nato.

När Europeiska kol- och stålgemenskapen skapades 1952 var Nederländerna ett av
grundarländerna.

Nederländerna var en republik från 1581 till 1806. Därefter, 1810, blev det
kungariket Holland, som ockuperades av Frankrike mellan 1810 och 1813. Sedan
1815 har landet varit en konstitutionell monarki. Grundlagen är från 1815, men
den reviderades 1848 av liberalen Johan Rudolf Thorbecke, vilket gjorde landet
parlamentariskt och utvidgade folkrepresentationen, varför gällande konstitution
brukar sägas vara från det året.

Statschef är sedan 30 april 2013 kung Willem-Alexander. Formellt tillsätts
regeringsmedlemmarna av honom. I praktiken bildas en koalitionsregering när
resultatet av parlamentsvalen presenteras (något som kan ta flera månader).
Därefter tillsätts denna formellt av kungen. Premiärministern, eller Minister
President, leder arbetet i regeringen. Denne är vanligtvis även ledare för det
största partiet i koalitionsregeringen.

Nederländernas lagstiftande församling, Generalstaterna, består av två kammare.
Val till de 150 platserna i Generalstaternas andra kammare äger rum vart fjärde
år, eller tidigare om andrakammaren har gjort en misstroendeförklaring mot
regeringen. Den mindre viktigare senaten (Eerste Kamer eller den första
kammaren) väljs vart fjärde år efter provinsvalen av de nyvalda medlemmarna i
provinsernas folkvalda församlingar. Det finns ingen spärr för hur stort ett
parti måste vara i procentenheter för att få en plats i parlamentet; omkring 60
000 röster eller 0,67 procent brukar räcka för en parlamentsplats.

Statsvetare betraktar Nederländerna som ett klassiskt exempel på en
konsociationell demokrati. Under 2000-talet har landet dock skakats av ett par
mycket uppmärksammade politiska attentat (till exempel mordet på högerpopulisten
Pim Fortyun 2002), som fått det annars så lugna samhällsklimatet att skifta.

Nederländerna är indelade i 12 administrativa regioner, kallade provincies
(provinser):

Elva av provinserna har medeltida anor, medan Flevoland utgörs av markområden
som har vunnits från havet under 1900-talet. Alla provinser indelas i gemeenten
(kommuner), totalt 403 (fr o m 2014); se Nederländska kommuner, även lista över
städer i Nederländerna.

De karibiska öarna Bonaire, Sint Eustatius och Saba har status som särskilda
kommuner (bijzondere gemeenten) i Nederländerna.

Nederländerna har sedan 1996 ett yrkesförsvar bestående av 50 000
heltidsanställa soldater i de stående förbanden och utbildningsförbanden och
30 000 deltidsanställda soldater i reserven.

Med en storlek på 41 526 kvadratkilometer är Nederländerna något större än
Småland men mindre än Jämtlands län.

Det mest utmärkande draget hos Nederländerna är det flacka landskapet. Ungefär
hälften av landet ligger mindre än en meter över havet och en fjärdedel ligger
faktiskt under havsytans nivå (se karta). Högsta punkten är med sina 321 meter
Vaalserberg i den sydöstligaste delen av landet, där en smal remsa skjuter ner
mellan Belgien och Tyskland.

Många lågt liggande områden skyddas av vallar. Stora delar av landet är gammal
havsbotten, till exempel provinsen Flevoland. Dessa områden kallas poldrar. Den
stora havsviken Zuiderzee avskars på 1930-talet från Nordsjön genom den tre mil
långa skyddsvallen Afsluitdijk.

Landet delas in i två delar, åtskilda av de tre floderna Lek, Waal och Maas.
Dessa två områden skiljer sig åt genom att ha olika dialekter samt genom
religiös tillhörighet, då den norra delen framför allt är protestantisk eller
sekulär och den södra katolsk, undantaget vissa städer och öar.

Nederländerna har en välmående och öppen ekonomi, och regeringen har
framgångsrikt minskat sin roll sedan 1980-talet. Industriell produktion sker
främst inom matförädling, kemisk industri, oljeraffinering och tillverkning av
elektriska maskiner. En högt mekaniserad jordbrukssektor sysselsätter inte mer
än 4 procent av arbetskraften men producerar ett stort överskott till
matförädlingsindustrin och export. Nederländerna är tredje största exportör av
jordbruksprodukter i världen, efter USA och Frankrike. Nederländerna hanterade
framgångsrikt frågan om offentliga finanser och stagnerande jobbtillväxt långt
före sina grannländer.

Som en av initiativtagarna till euron ersatte Nederländerna sin tidigare valuta,
gulden, den 1 januari 1999 tillsammans med de andra anhängarna av en gemensam
europeisk valuta. Faktiska euromynt och sedlar infördes den 1 januari 2002.

Resandet på de holländska vägarna har ökat kontinuerligt sedan 1950-talet och
överstiger nu 200 miljarder km per år, varav tre fjärdedelar görs med bil.

Nederländerna är ledande i västvärlden på cykling. Ungefär hälften av antalet av
alla resor i Nederländerna görs med bil, 25 procent med cykel, 20 procent till
fots och 5 procent med kollektivtrafik.

Med ett vägnät på 139 295 km, vilket inkluderar 2 758 km motorvägar, har
Nederländerna ett av de tätaste vägnäten i världen, mycket tätare än de ytstora
länderna Tyskland och Frankrike, men inte så tätt som Belgien.

Järnvägsnätet är 3 013 km långt och också ganska tätt. Nätet används främst för
persontrafik och når alla större städer. Det främsta järnvägsföretaget är
Nederlandse Spoorwegen.

En fietsstraat är en cykelgata där cyklister har prioritet och bilar är "gäster"
och måste ge företräde.

Rotterdam är den största hamnen i Europa. Floderna Meuse och Rhen ger utmärkt
tillgång till flodhamnar i Tyskland, Frankrike och Basel i Schweiz. 2013 var
Rotterdam världens åttonde största containerhamn med 440 miljoner ton gods per
år.

Flygplatsen Schiphol strax sydväst om Amsterdam är den största internationella
flygplatsen i Nederländerna och den femte mest trafikerade flygplatsen i Europa
när det gäller passagerare.

Som en del av sitt engagemang för en hållbar miljö inledde den nederländska
regeringen en plan för att skapa över 200 laddningsstationer för elbilar över
hela landet år 2015. Lanseringen kommer att genomföras av Schweiz-baserade
kraft- och automationsföretaget ABB och holländska start Fastned, och syftar
till att ge åtminstone en station inom 50 kilometers radie (30 miles) från varje
hem i Nederländerna.

Det finns två officiella språk, nederländska och frisiska, båda germanska språk.
De hör till den västgermanska språkgrenen (tillsammans med engelskan och
tyskan). Frisiska talas bara i den norra provinsen Friesland, och det är det
språk som är närmast besläktat med engelskan. Förutom nederländska och frisiska
talas flera dialekter av nedersaxiska i mycket av de norra och östra delarna;
det har inte samma status som frisiska men det är erkänt som regionalt språk. I
landets södra och sydvästra delar skiftar det nederländska språket till
varianter av lågfrankiska, medan de västra dialekterna i Holland kan betecknas
som en blandning. I Limburg talas limburgiska, som också är erkänt som regionalt
språk.

De huvudsakliga religionerna är katolicism (18 procent år 1999) (biskopsdömen)
och protestantism (15 procent). Omkring 63 procent av nederländarna anser sig
inte vara medlemmar av någon kyrka. Området söder om de tre floderna är (eller
var) allmänt sett katolskt, och den norra delen protestantisk (mestadels
tillhörande den Protestantiska kyrkan i Nederländerna, PKN). År 2006 beräknades
nästan 6 procent av befolkningen vara muslimer, och mer än 1 procent hinduer.

Nederländarna är kända som ett tolerant folk[källa behövs] och under de senaste
decennierna har den liberala nederländska synen på narkotika, prostitution,
homosexuella äktenskap och dödshjälp fått internationell
uppmärksamhet[källa behövs]; Amsterdam är utomlands sedd som en stad där "allt
är tillåtet"[källa behövs].

Nederländerna har en historia av många framstående målare. Under 1600-talet, när
den holländska republiken var på toppen av sitt välstånd, var de "holländska
mästarnas" tidsålder, så som Rembrandt van Rijn, Johannes Vermeer, Jan Steen och
många andra. Bland berömda holländska målare under 1800-talet och 1900-talet
finns Vincent van Gogh och Piet Mondriaan. M. C. Escher är en välkänd grafisk
konstnär. En både berömd och ökänd holländsk mästerförfalskare är Han van
Meegeren.

Nederländerna är hemland för filosoferna Erasmus av Rotterdam och Baruch
Spinoza, och René Descartes huvudsakliga arbete utfördes där.

Under stormaktstiden blomstrade även holländsk litteratur, med Joost van den
Vondel och P. C. Hooft som de mest kända namnen. Under 1800-talet skrev
Multatuli om de inföddas dåliga förhållanden i de holländska kolonierna. Viktiga
1900-talsförfattare är Harry Mulisch, Jan Wolkers, Simon Vestdijk, Cees
Nooteboom, Gerard van het Reve och Willem Frederik Hermans. Anne Franks dagbok
skrevs under nazisternas ockupation av Nederländerna.

Repliker av nederländska byggnader finns i Huis ten Bosch, Nagasaki, Japan. En
liknande holländsk by finns i Shenyang, Kina.

Framgångsrika nederländska skridskoåkare är Ard Schenk, Gianni Romme, Jochem
Uytdehaage, Yvonne van Gennip och Marianne Timmer vilka samtliga är flerfaldiga
olympiska mästare. Bland dagens aktiva kan nämnas Ireen Wust, Pauline van
Deutekom och Sven Kramer.

Den mest kände nederländske cyklisten är Joop Zoetemelk som vunnit såväl VM som
Tour de France.

Nederländska kampsportstävlande har haft stora framgångarna i K-1. Sedan starten
1993 fram till 2007 har inte mindre än 12 vinnare av 15 möjliga kommit från
Nederländerna. Några kända är tävlande är Peter Aerts, Remy Bonjasky, Ernesto
Hoost, Semmy Schil samt Badr Hari. Nederländerna har varit ett väldigt
framgångsrikt land i fotboll. Det finns många kända fotbollsveteraner från
Nederländerna, här är några exempel: Edwin van der Sar (slutat), Ruud Gullit
(slutat), Dennis Bergkamp (slutat), Patrick Kluivert (slutat), Marco van Basten
(tränare sc Heerenveen), Edgar Davids (slutat), Jaap Stam (slutat), Clarence
Seedorf (Botafogo FR), Johan Cruijff (slutat) och Roy Makaay (slutat).



https://sv.wikipedia.org/wiki/Grekiska_alfabetet

Det grekiska alfabetet utvecklades under klassisk tid (omkring 800-talet f.Kr.)
och används än idag för att i skrift uttrycka det grekiska språket. Dess
bokstäver användes ursprungligen också för att beteckna siffror och tal, och de
har med tiden även kommit att användas för en rad andra syften: som matematiska
symboler, namn på stjärnor och så vidare. Det grekiska alfabetet är ursprunget
till dagens övriga moderna europeiska skriftsystem, de latinska och kyrilliska
alfabeten.

Det är oomtvistat att det grekiska alfabetet har utvecklats ur någon äldre form
av semitiskt skriftsystem, troligtvis det feniciska alfabetet, som enligt
traditionen skulle förmedlats till grekerna via kontakter med feniciska
handelsmän. Källor som Coulmas (1989: 142), Naveh (1979:55) och
Nationalencyklopedin (1992:Band 8,40) nämner bara det feniciska alfabetet som
ursprung, men andra teorier finns också, bl.a anger Sass (94) Proto-Kanaaneiska
(till exempel ugaritiska alfabetet). Ytterligare ursprung har också föreslagits,
såsom Egypten, Assyrien och Minoiska Kreta eller rent av möjligheten att flera
olika språk och nationer varit inblandade samtidigt, den s.k. polygenetiska
teorin.

Innan det grekiska alfabetet skapades, användes andra skriftsystem för att
skriva grekiska. Från 1200-talet f.Kr. finns grekiska texter skrivna med
stavelseskriften Linear B bevarade, och liknande system användes på Cypern ända
fram till ca. 200 f.Kr.

De grekiska bokstäverna och deras ursprung enligt nedan (uttal i enlighet med
IPA):

Digamma, heta, san, koppa och sampi försvann tidigt ur alfabetet, före den tid
som nu kallas "den klassiska". Eftersom grekiska minuskler är ett senare påfund
finns inga riktiga samtida minuskelvarianter för dessa bokstäver utan de
användes bara som siffersymboler. En speciell ligatur ekvivalent av digamma,
kallad stigma användes på detta sätt.

Ortnamn brukar transkriberas efter klassisk transkription, i varje fall om de
funnits sedan lång tid, till exempel Πειραιεύς → Pireus (nygrekiska
Πειραιάς→Pireás).

Den viktigaste innovationen jämfört med dess föregångare, det feniciska
alfabetet, var införandet av separata tecken för vokaler. Utan dessa skulle den
grekiska skriften, till skillnad från feniciskan, bli praktiskt taget
oförståelig, och de moderna arvtagarna av det grekiska skriftsystemet har
bevarat detta. (Exempel på alfabeten med vokaler som INTE härstammar från det
grekiska är Gamla turkiska alfabetet, Etiopiska alfabetet, Indiska alfabeten och
Gamla ungerska alfabetet). De första vokalerna var Alfa, Epsilon, Jota, Omikron
och Ypsilon (kopierad från hebreiska Waw). Glid- och andningssmarkeringar, som i
stort sett var överflödiga i grekiskan, modifierades, och i östgrekiska fick Eta
också betydelsen av långt e-ljud. Slutligen infördes Omega för långt O-ljud.

Tre nya konsonanter - Phi, Chi och Psi, som lades till i slutet av alfabetet
allt eftersom de togs i bruk, introducerades också. De behövdes huvudsakligen
för aspirerande konsonanter som saknades i feniciskan. I västgrekiska kom Chi
att få ljudvärdet /ks/ (och blev senare ursprunget till den latinska bokstaven
X, snarare än Xi) och Psi ljudvärdet /k_h/. Under senantiken och medeltiden
försvann de aspirerade ljudvärdena och de aspirerade tonlösa klusilerna övergick
i tonlösa frikativer. Därför står idag Theta, Phi och Chi för respektive /T/,
/f/ och /x/. De tre bokstävernas ursprung är omdiskuterat: Enligt Miller (53)
kommer en Psi-liknande form (Ψ) av kappa från Proto-Kanaaneiska. Kappa stod
troligtvis för /k/ såväl som /k_h/ i tidig grekisk ortografi och senare
återinfördes den K-liknande kap från feniciskan för att kunna skilja på /k/ och
/k_h/. Idag står Psi (Ψ) för /ps/, medan Chi (Χ) står för /x/ som utvecklats
från den ursprungliga aspirerande velara klusilen. Ypsilon återinfördes också
från feniciskan och har samma ursprung som Digamma (upphovet till vårt F). Vissa
källor anser dock att Ψ är en ren grekisk innovation utan semitisk föregångare.
Jensen (426) kopplar å andra sidan Psi till Ypsilon och Koppa/Phi och
Safateniska tecken (Jensen 463).

Andra bokstäver med omdiskuterat ursprung är Koppa, Φ (Phi), Χ (Chi) och Sampi.
Bernal (116) och Brixhe (336) antar att Koppa ursprungligen stod för /k_w,
k_w_h, g_w/. Dessa fonem förändrades sen mot /p, p_h, b/ och Koppa blev snart
överflödigt. Medan Pi användes för både det aspirerade och oaspirerade fonemet
kom Koppa att symbolisera det aspirerade ljudet. (Denna teori är mycket
kontroversiell, men det finns paralleller till denna process: Det moderna
ljudvärdet för kastalianskt <z> förklaras genom en fonetisk förändring från /dz/
över /ts/ till /θ/).

Vissa språkvetare menar att Phi är en ren grekisk uppfinning, medan Sampson
(102) hävdar att den härstammar från Θ (Theta) och Swiggers (265) antar att
bokstaven har Cypro-Minoiskt ursprung.

Bernal (117) hävdar att Chi har ett sydsemitiskt ursprung; andra att den kan
härledas ur Ξ (Xi) (Jensen 462).

Sampi, vars namn troligtvis kommer från grekiska (ô) sán pi ('like pi') (Jensen
462) är möjligtvis en nyare form av den semitiska bokstaven san som också finns
i etruskiskan. I Jonisk grekiska stod Sampi för /ts/ (Jensen). Gercke ser Xi som
en föregångare till Sampi. Bokstaven användes som alternativ till Sigma men vid
klassisk tid hade den senare helt tagit över och Sampi försvann ur alfabetet.

Bokstäverna Wau (senare kallad Digamma) och Koppa försvann också. Den förra
behövdes bara i de västliga dialekterna (där de via det etruskiska alfabetet gav
upphov till dagens latinska F och Q) och den senare knappast alls. De levde
emellertid kvar i det joniska talbeteckningssystemet där de olika bokstäverna
representerade specifika talvärden. San återinfördes också senare och stod för
värdet 900. Tusentalsvärden uttrycktes genom en markering uppe till vänster om
bokstaven ('A för 1000, 'B för 2000 etc).

Ursprungligen fanns det flera varianter av det grekiska alfabetet, de mest
betydande västgrekisk (chalkidisk) och östgrekisk (jonisk) grekiska. Den förra
gav upphov till det etruskiska alfabetet och sedermera det latinska alfabetet.
Aten antog den joniska skriften som standard år 403 f.Kr. och snart därefter
försvann de andra varianterna. De grekiska tecknen kom sedermera att alltid
skrivas från vänster till höger, men ursprungligen var skrivsättet från höger
till vänster (med asymmetriska tecken spegelvända) och därefter varierande -
eller oftast alternerande fram och tillbaka, s.k. bustrofedon.

Under medeltiden genomgick den grekiska skriften liknande förändringar som det
romerska alfabetet: medan de gamla formerna behölls som en monumental skrift,
kom "små bokstäver", via uncialskrift och slutligen minuskelskrift, att ta över.
Bokstaven σ (sigma), som skrevs som ς i slutet av ord, användes parallellt med
modernare 'långa' och 'korta' s. Aristofanes från Bysans införde också
accentering av de grekiska bokstäverna för att underlätta uttalet.



https://sv.wikipedia.org/wiki/Folkomr%C3%B6stningen_om_Storbritanniens_medlemskap_i_EU

Folkomröstningen om Storbritanniens medlemskap i EU (engelska: United Kingdom
European Union membership referendum, 2016) var en rådgivande brittisk
folkomröstning gällande om Storbritannien ska stanna kvar i eller lämna EU.
Folkomröstningsalternativet för att stanna kvar kallades även för "Bremain"
("British Remain") och för att lämna EU kallades även för "Brexit" ("British
Exit"). Omröstningen genomfördes 23 juni 2016 och resulterade i att Lämna-sidan
vann med 51,9 procents röstandel.

Efter folkomröstningen, och inför det sannolika kommande brittiska utträdet ur
EU, har premiärminister David Cameron meddelat sin avgång. Oro på de
internationella aktiebörserna har följt, liksom en värdesänkning av det
brittiska pundet. I både Nordirland och Skottland vann Stanna-sidan, och där har
röster höjts om anslutning till EU-landet Irland respektive ny folkomröstning om
skotsk självständighet.

2 oktober 2016 meddelade Storbritanniens nya premiärminister Theresa May att hon
planerade att aktivera artikel 50 i Lissabonfördraget i mars 2017. Därefter ska
ett lands utträde ur EU ske inom två år.

Medlemskapet i EG/EU har varit ett ämne för debatt i Storbritannien ända sedan
landet gick med 1973. Ingen folkomröstning hölls innan landet gick med i EG.
1975 arrangerades dock en folkomröstning om landets fortsatta medlemskap, vilket
gav resultatet 67 procent för och 32 procent emot.

Under 2013 lovade det konservativa partiets ordförande David Cameron att ordna
en folkomröstning om fortsatt medlemskap om partiet kom i regeringsställning.
Efter valsegern 2015 lovade han fortsatt detta och den 20 februari 2016
offentliggjordes datumet för omröstningen 23 juni 2016. Folkomröstningen anses
ha utlovats som ett sätt att hålla borta hotet från UKIP i parlamentsvalet,
liksom att kunna hålla samman det konservativa partiet (som var splittrat i
frågan). Denna, liksom generellt andra brittiska folkomröstningar, är endast
rådgivande, och parlamentet behöver inte besluta enligt folkviljan.
Premiärministern Cameron har dock vid upprepade tillfällen lovat att
omröstningsresultatet denna gång ska följas.

Inför utsikterna om en folkomröstning om utträde förhandlade Storbritannien
2015-2016 fram några undantag från EU-regler. Bland annat försämrades förmåner
för EU-migranter.

Inget medlemsland har före 2016 utträtt ur EU; endast mindre, självstyrande
områden utanför Europa har gjort det. Det finns dock sedan Lissabonfördraget
2009 en formell möjlighet för ett land att på egen begäran lämna EU utan att
alla andra medlemsländer godkänner det. Detta beskrivs av artikel 50 i fördraget
om Europeiska unionen.

Bland brittiska partier har regeringspartiet Tories varit splittrade, Labour,
Liberaldemokraterna, De Gröna och många andra stött fortsatt medlemskap, medan
bland annat UK Independence Party stött utträde. Regeringarna i EU-länder och
många andra länder, såsom USA, har uttalat stöd för att Storbritannien ska
stanna kvar i unionen.

Ett stort antal opinionsundersökningar har genomfört genom åren. Under 2013 var
opinionen för ett utträde, under 2014 jämnare och under 2015 för att stanna
kvar. Under 2016 har det blivit jämnare igen. I början av juni var det en liten
övervikt i opinionsundersökningarna på i genomsnitt ett par procentenheter för
att lämna EU, men sista veckan blev det en liten övervikt för att stanna.

Det slutliga resultat visade att 51,9 procent röstade för att lämna EU och 48,1
procent för att stanna. Segern för Lämna-sidan motsade de opinionsundersökningar
som publicerats dagarna före omröstningen. Omröstningen lockade ett rekordhögt
valdeltagande, med 46,5 miljoner som registrerat sig för att kunna rösta.

Inom landet skilde sig röstningen åt för olika regioner. I London röstade alla
utom fem valdistrikt för att stanna kvar (59,9 procent). Stanna-sidan kom även i
majoritet i Nordirland (55,7 procent) samt i Skottland (samtliga valdistrikt och
totalt 62 procent av de röstande). Däremot var Lämna-sidan i majoritet i större
delen av Wales (52,5 procent) samt i en övervägande majoritet av det övriga
England. I Gibraltar vann Stanna-sidan med 19 322 röster mot 823 (95,9 procent
av de röstande).

Folkomröstningen gav också tydliga skillnader mellan olika åldersgrupper. 75
procent av alla röstande mellan 18 och 24 år röstade för Stanna-sidan, medan en
tydlig majoritet av alla röstande 50 år eller äldre röstade för Lämna-sidan –
enligt en vallokalsundersökning gjord av YouGov.

Storbritanniens nya premiärminister Theresa May meddelade den 2 oktober 2016 att
hon planerade att utlösa artikel 50 i Lissabonfördraget i mars månad 2017.
Därefter ska landets utträdet ur Europeiska unionen ske inom två års tid.
Meddelande emottogs av Europeiska rådets president Donald Tusk som ett tydligt
och välkommet besked, medan både Labour och Liberaldemokraterna förväntade sig
mer information om vad som är målet med processen. Den partiövergripande Open
Britain-kampanjen menade att Storbritanniens parlamentet behövde säga sitt i
saken, och Skottlands försteminister varnade för att Skottlands parlament skulle
kunna blockera processen.

Det starka stödet för Lämna-sidan i större delen av England och Wales antas av
flera bedömare bland annat ha påverkats av den ökande arbetslösheten och
strukturomvandlingen inom landet under senare år. Den brittiska arbetarklassen
har fått uppleva effekterna av den ökande globaliseringen (industriarbeten som
flyttat utomlands eller bemannats via den fria rörligheten för arbetskraft inom
EU – och till ofta lägre löner). Stora delar av norra och centrala England samt
Wales består av industriområden som påverkats av den utvecklingen. Andra orsaker
som nämnts har varit:

Dagen efter folkomröstningen höjdes röster från Skottland om möjligheten av en
ny folkomröstning om skotsk självständighet. Detta skedde i ljuset av att alla
skotska valdistrikt röstade för att stanna kvar i EU. Vid 2014 års
folkomröstning fanns hotet om en vunnen skotsk självständighet och samtidigt
utträde ur EU. Den 26 juni presenterades en skotsk opinionsundersökning där 59
procent av de tillfrågade skulle rösta för skotsk självständighet i en eventuell
andra folkomröstning i frågan. Nicola Sturgeon, ledare för regerande Scottish
National Party, sa att ett alternativt sätt att bevara Skottland som del av EU
var att låta Skottlands parlament blockera godkännandet av Storbritanniens
utträde ur EU. Det var dock osäkert om ett sådant veto var möjligt, eftersom det
skotska parlamentet inte kan hindra Storbritanniens parlament från att stifta
lagar.

I Nordirland, där det också i vissa delar fanns en majoritet för att stanna kvar
i EU, krävde minoritetspartiet Sinn Féin att en folkomröstning skulle hållas om
återförening av Nordirland och Irland. Även den irländska premiärministern Enda
Kenny liksom oppositionsledaren Micheál Martin har nämnt en folkomröstning om
återförening som en möjlighet. Om Storbritannien kommer lämna EU är det första
gången som ett land lämnar EU, även om Grönland som en del av Danmark beviljades
så kallat regionalt utträde 1982.

Den 27 juni meddelades att Fabian Picardo och Nicola Sturgeon, de främsta
ministrarna för Gibraltar och Skottland, haft samtal om möjligheten att låta de
här territorierna få behålla sin status som del av EU även efte Storbritanniens
utträde ur unionen. Potentiellt skulle även Nordirland kunna ansluta till en
sådan eventuell lösning. Prejudikatet som nämndes var Grönland, som 1973 blev
del av EU som del av Danmark. 1979 erhöll Grönland autonomi inom Danmark, och
1985 utträdde Grönland ur unionen (medan huvuddelen av Danmark stod kvar som
EU-medlem) efter en folkomröstning i frågan tre år tidigare.

SNP:s ledare Nicola Sturgeon var de sista dagarna i juni i Bryssel, för att
samtala med representanter för EU och utröna möjligheterna för att Skottland
skulle kunna vara kvar i unionen. Hennes åsikter emottogs med reserverad
välvilja, och det påpekades att EU är en union mellan suveräna stater. Spaniens
t.f. premiärminister Mariano Rajoy, med egna katalanska problem på hemmaplan,
var kategoriskt avvisande gentemot den skotska EU-tanken.

Alla som är födda på Nordirland före 2005 och många andra i Nordirland har
irländskt medborgarskap. Efter folkomröstningen skaffade många tusen i
Nordirland irländskt pass, vilket ger dem fri rörlighet i EU inklusive Irland
oberoende av Storbritanniens framtida nivå på rörligheten.

Morgonen efter folkomröstningen meddelade David Cameron att han avgår som
premiärminister senare under året (oktober). Han anser att någon annan ska leda
Storbritannien i arbetet med att förhandla fram ett avtal med EU i samband med
landets utträde. Även Labours ledare Jeremy Corbyn ifrågasattes som ledare av
sitt parti. Vem som än kommer att ta över rodret i Tory kommer att behöva
handskas med de 185 underhusledamöterna som stödde Stanna-sidan. Samtidigt
riskerar Labour att helt förlora sitt fotfäste i den "Lämna-dominerade" norra
hälften av England, liksom man av andra orsaker 2015 politiskt blev utraderat i
Skottland.

Fem personer hade den 29 juni anmält sig som kandidater till att ta över
partiledarposten i Tory-partiet. Där fanns bland annat inrikesministern Theresa
May och justitieministern Michael Gove – dock inte Brexit-kampanjens mest
framträdande namn, Londons före detta borgmästare Boris Johnson. Han hade
tidigare på dagen givit klart besked i saken, med hänvisning till bristande stöd
från partirepresentanter.

4 juli meddelade partiet UKIP:s ledare Nigel Farage att han avgår som
partiledare. Farage och Ukip har politiskt i första hand verkat för att
distansera Storbritannien från EU, och efter folkomröstningsresultatet har stora
delar av partiets politik uppnåtts.

13 juli valdes Theresa May till ny partiledare för Tory samt ny brittisk
premiärminister. Hon sågs av bedömare som en kompromisskandidat, med förmåga att
både ena partiet och med möjligheter att få den brittiska opinionens vågor att
lägga sig efter omröstningen. Trots att hon tidigare varit en
"Bremain"-förespråkare meddelade May att hon accepterade
folkomröstningsresultatet. Hon utsåg därefter "Brexit"-företrädaren Boris
Johnson till ny utrikesminister.

Efter folkomröstningen sjönk pundets värde kraftigt på de internationella
valutabörserna och nådde sin lägsta nivå sedan 1985. Londonbörsen fick också se
ett stort börsfall, under en dag som på vissa håll beskrevs som en "svart
fredag".

Också på andra håll skedde kraftiga börsfall, i exempelvis Spanien det största
börsraset i dess historia. Sammanlagt utraderades ett börsvärde på 2,08 biljoner
dollar på den globala finansmarknaden första handelsdagen efter det brittiska
valresultatet. Det är den enskilt största förlusten någonsin under en
handelsdag. Kreditvärderingsföretaget Standard & Poors (S&P) sänkte även
Storbritanniens kreditbetyg från AAA till AA som en direkt följd av resultatet.
Under måndagen 27/6 (första svenska börsdag efter folkomröstningen) föll
Stockholmsbörsen 7,8 procent, vilket var lika mycket för en börsdag som efter 11
september-attackerna 2001 och vid finanskrisen 2008.

Börserna – Londonbörsen – återhämtade sig dock efter någon vecka.
Valutakursfallet för pundet kvarstod dock, något som bidrog till tillströmningen
av utländska investerare till den nu "billigare" brittiska aktiemarknaden.

Kvällen den 28 juni passerade en parlamentarisk underhuspetition 4 miljoner
signaturer, de flesta härrörande från adresser i södra halvan av England.
Petitionen, som startades 26 maj av en Lämna-anhängare som var orolig för att
Stanna-sidan skulle vinna med en liten marginal, begärde en andra folkomröstning
om mindre än 60 procent röstat för endera alternativet och mindre än 75 procent
avgivit sin röst. 100 000 signaturer räcker för att en medborgarpetition ska tas
upp för debatt i underhuset. Med 4 miljoner undertecknare är detta det största
uppropet/petitionen i brittisk historia.

Lördagen den 25 juni spreds petitionen flitigt på sociala medier, och under
dagen ökade antalet undertecknare med mer än 100 000 i timmen (trots att
tillströmningen tillfälligt kraschade underhusets webbplats).

Den 29 juni samlades minst 10 000[b] Bremain-demonstranter på Parliament Square
utanför Westminsterpalatset. Den 2 juli genomförde 40 000 personer en
protestmarsch genom London, till stöd för landets medlemskap i EU. Evenemanget
gick under parollen "March for Europe".

Den 25 juni krävde utrikesministrarna för EU:s sex grundarstater[c] att
Storbritannien så fort som möjligt skulle inleda processen mot utträde ur
unionen. Kravet motiverades med att undvika osäkerhet om spelreglerna inom
unionen. Processen kan dock endast inledas av utträdarlandet självt genom
utlösande av Artikel 50 i Lissabonfördraget, varefter utträde ska ske inom två
år. Ledande företrädare för Lämna-sidan meddelade samtidigt att processen först
bör inledas av den nye premiärministern, som tar plats efter David Camerons
frånträde i oktober. 27 september meddelade Tory-partiet att en ny partiledare
(och premiärminister) skulle vara utsedd den 2 september.

Storbritanniens inflytande i EU minskade omedelbart efter folkomröstningen. Ett
extrautlyst EU-toppmöte hölls veckan efter omröstningen, där dock David Cameron
bara gavs tillträde en av de två mötesdagarna. Den brittiska EU-kommissionären
för finansfrågor Jonathan Hill (den högste brittiske tjänstemannen inom EU)
avgick kort efter folkomröstningen och ersattes av Lettlands kommissionsledamot
Valdis Dombrovskis.

Brittiska massmedier har från olika håll i Storbritannien rapporterat om
eskalerande rasistiskt hat och hets mot minoriteter.

I spåren av den brittiska folkomröstningen ökade stödet för EU-medlemskap
kraftigt i flera nordiska EU-länder. Opinionsmätningar före och efter
folkomröstningen visade att stödet för EU-medlemskapet ökade i Danmark med tio
procentenheter från 59,8 procent till 69 procent samtidigt som stödet för att
hålla en liknande dansk folkomröstning minskade från 40,7 procent till 32
procent. I Finland ökade stödet för EU-medlemskapet till 68 procent från 56
procent i mars 2016. I Sverige var förändringen betydligt mindre; från 49
procent till 52 procent. Även på Irland ökade stödet kraftigt för
EU-medlemskapet; från 74 procent i oktober 2015 till 86 procent efter
folkomröstningen.

Efter folkomröstningen krävde euroskeptiska partier runt om i EU att liknande
folkomröstningar om EU-utträde skulle hållas i deras länder; Frihetspartiet i
Nederländerna, Front National i Frankrike, Frihetspartiet i Österrike,
Alternativ för Tyskland i Tyskland och Sverigedemokraterna i Sverige.

Statsvetare och utrikespolitiska bedömare ansåg dagarna efter folkomröstningen
att denna skulle kunna påskynda en uppbrytning av Storbritannien. Sprickorna
mellan de olika landsdelarna har funnits länge, men de tydligt olika utfallen av
folkomröstningen i Skottland och Nordirland – jämfört med Wales/England –
förtydligade skillnaderna. Tillströmningen till underhuspetitionen (se ovan)
belyser de skarpa skiljelinjerna även inom England.

För privatpersoner kan en utbrytning av Storbritannien få vissa följder, som
börja gälla efter landet lämnat EU. De som bor i Storbritannien och är
medborgare i ett annat EU-land, liksom brittiska medborgare som bor i andra
EU-länder, kan komma att behöva arbets- eller uppehållstillstånd. EU har krävt
att fri rörlighet ska gälla för alla EU-medborgare i Storbritannien, om ett
frihandelsavtal ska bli av. Om Storbritannien får ett EES-avtal behöver man
troligen inte arbetstillstånd gentemot EU-länder, såsom mot Norge. I valet
mellan fri eller ingen rörlighet i båda riktningar har Storbritannien valt ingen
fri rörlighet.

De som handlar över nätet från Storbritannien kommer att behöva betala svensk
moms och eventuellt tull. Det blir strikta tullfria kvoter på varor vid resa
till eller från landet, och krav på moms och tull för större mängder.

För de flesta turister gör utbrytningen ingen större skillnad, eftersom
Storbritannien ändå inte var med i Schengenområdet eller euroområdet.
Valutakursfallet direkt efter folkomröstningen gör det lite billigare för
turister i Storbritannien, medan britter får det dyrare att turista.
Mobiltelefoni kan dock komma att bli dyrare. Priser för att ringa till Sverige
juli 2016 är ca 50 öre/min vid besök i Storbritannien(EU) och Norge(EES), 5
kr/min i Schweiz och 15 kr/min i Serbien. EU har föreslagit att 2020 införa
elektroniska inresetillstånd liknande det ESTA som USA har, innebärande att alla
inresande till Schengenområdet utom EES-medborgare måste ansöka om tillstånd för
inresa, vilket efter Brexit inkluderar brittiska medborgare om inte undantag
ges.

Storbritanniens nya premiärminister Theresa May meddelade den 2 oktober 2016 att
hon planerade att utlösa artikel 50 i Lissabonfördraget i mars månad 2017.
Därefter kommer landets utträde ur Europeiska unionen ske automatiskt två år
efter det, om inget annat beslutas med enighet av alla medlemsländer.
Meddelandet emottogs samma dag av Europeiska rådets president Donald Tusk som
ett tydligt och välkommet besked, medan både Labour och Liberaldemokraterna
förväntade sig mer information om vad som är målet med processen. Den
partiövergripande Open Britain-kampanjen menade att Storbritanniens parlamentet
behövde säga sitt i saken, och Skottlands försteminister varnade för att
Skottlands parlament skulle kunna blockera beslutet. Kampanjledaren på
Brexit-sidan, Iain Duncan Smith, menade dock att processen hade kunnat inledas
snabbare än så. May meddelade samma dag att Storbritannien inte planerar söka
ett EES-avtal eller ett avtal liknande det Schweiz har som innehåller fri
rörlighet för personer och varor. Storbritannien vill söka ett avtal med EU om
frihandel och andra viktiga ämnen.

Storbritanniens högsta domstol beslutade den 24 januari 2017 (efter ett
överklagat beslut i High Court med liknande resultat) att ett parlamentsbeslut
krävs, samt att Skottlands parlament inte har rätt att styra i frågan.
Underhuset godkände den 1 februari förslaget om att begära utträde, medan
överhuset godkände det 13 mars 2017 efter lite turbulens där underhuset
blockerat överhusets försök till ett mer EU-vänligt förslag.



https://sv.wikipedia.org/wiki/Gianluigi_Buffon

Gianluigi Armagio Buffon, född 28 januari 1978 i Carrara, är en italiensk
fotbollsspelare, målvakt i Juventus och Italiens landslag. Han har blivit
utnämnd till Serie A:s bästa målvakt sju gånger och kom med i FIFA:s All Star
Team efter VM 2006. Gianluigi förnyade nyligen sitt kontrakt till 2018

Gianluigi Buffon debuterade i Parma AC som 17-åring i Serie A mot AC Milan 1995.
I matchen höll han nollan vilket skapade stora rubriker dagen efter. Han gjorde
168 matcher för sin moderklubb, där han bland annat vann Uefacupen, italienska
Supercupen samt Italienska cupen.

Han spelade alla matcher för Parma säsongen 00/01 innan Juventus köpte honom för
dryga 450 miljoner kronor, världens högsta transfersumma för en målvakt som står
än idag. Han debuterade för Juventus i en match mot Venezia den 26 augusti 2001.
I Juventus blev Buffon under tränaren Marcello Lippi italiensk mästare 2002 och
2003 och nådde final i Champions League 2003. Han stannade kvar i Juventus även
efter att klubben tvångsdegraderats till Serie B 2007 och var med om att direkt
föra upp klubben i Serie A igen 2008.

Buffon spelade i U21-landslaget och debuterade för A-landslaget 1997. Han togs
ut till VM-truppen 1998 som reserv bakom Gianluca Pagliuca och Angelo Peruzzi.
Han tog sedan över som förstemålvakt i landslaget men skadade sig strax före EM
2000 och missade turneringen. Han spelade VM 2002, 2006, 2010 och 2014. År 2006
var han med och vann VM med det italienska landslaget efter finalseger mot
Frankrike. Buffon mottog priset som turneringens bästa målvakt. I EM-sammanhang
är det bästa resultatet Italiens finalplats 2012. Buffon har även spelat EM 2004
och EM 2008 för Italien.



https://sv.wikipedia.org/wiki/Svenska_legationen_i_Berlin

Svenska legationen i Berlin var under perioden 1913–1945 inhyst i fastigheter
vid Tiergartenstrasse i stadsdelen Tiergarten i Berlin. Sveriges ambassad i
Berlin ligger idag på samma plats som den tidigare legationen som en del i
Nordiska ambassaderna i Berlin.

I det Tyska riket fanns diplomatiska representationer i de olika ingående tyska
staterna. Sverige hade en beskickning i Berlin från 1698 för kontakter med
Brandenburg, från 1701 med kungariket Preussen och från 1871 med kejsardömet
Tyskland.

Svenska staten inköpte 1912 den fyra våningar höga villan Tiergartenstrasse 36
av bankmannen Rudolf von Koch för att inhysa legationen i Berlin i en egenägd
fastighet. Detta var den femte egna legationsfastigheten efter det sedan länge
ägda palatset i Konstatinopel och de under 00-talet inköpta legationshusen i
Paris, Madrid och Kristiania. Fastigheten, som var uppförd 1880, omgestaltades
grundligt efter ritningar av Fredrik Lilljekvist och fick en ny fasad i
barockpastisch. Byggnaden totalförstördes i ett bombanfall mot Berlin den 22
november 1943. Därefter kvarstod endast en ruin av Tiergartenstrasse 36 och en
sommaren 1943 i trädgården byggd bunker. Husruinen, med yttermurarna bevarade,
revs 1956 med en del av materialet använt till en ny kyrkoherdedbostad för den
svenska Victoriaförsamlingen i Berlin, medan ruinresterna av övriga tre hus hade
fraktats bort 1952.

Vid andra världskrigets utbrott i september 1939 hade legationen en diplomatisk
stab på omkring 13 personer, varav fyra var militära attachéer under
försvarsdepartemnetet i Stockholm. Legationen i Berlin var då Sveriges största
och en av de mest betydelsefulla. Beskickningschef under hela kriget var Arvid
Richert, och bland andra tjänstemän märks legationsrådet Eric von Post,
militärattachén Curt Juhlin-Dannfelt. legationssekreterarna Per Anger och Göran
von Otter och marinattachén Anders Forshell. Nära knutna till ambassaden var
också prästen vid Victoriaförsamlingen. Den tjänsten upprätthölls efter varandra
av Birger Forell, Erik Perwe och Erik Myrgren, alla tre djupt engagerade av att
hjälpa judar och andra flyktingar undan den nazistiska terrorn.

Legationspersonalen stannade kvar i Tyskland under de omfattande bombningarna
under 1943–1944 och under slutstriden våren 1945. Under sommaren 1943 byggdes en
bunker på legationsområdet, vilken inrymde uppemot hundra personer om dess
utrymme till fullo användes. Sedan så gott som alla legationens fastigheter
förstörts i bränder efter ett bombanfall 22 november 1943 evakuerades huvuddelen
av verksamheten i till slottet Alt Döbern, 12 mil sydväst om Berlin och senare
våren 1945 till slottet Friedrichsruh utanför Hamburg. Bunkern i trädgården var
kontor och bostad för del av legationspersonalen ända till krigsslutet, då ryska
soldater anlände dit den 1 maj 1945. Den 18 maj evakuerades slutligen
legationspersonalen till Stockholm.

Legationen hade under andra världskriget ett problem med läckage av information,
som först uppdagades efter kriget. Det visade sig att ministerns kanslibiträde
Elsa Bartel under många år varit agent åt Gestapo, som hotat att ställa till
svårigheter för hennes österrikiske man. Hon åtalades sommaren 1946 vid
Stockholms rådhusrätt och dömdes, senare också av Svea hovrätt till fyra års
fängelse, frigavs sommaren 1949 och flyttade till Tyskland.

Efter andra världskriget lät utrikesministern Östen Undén med ett starkt inslag
av egen styrning redigera en vitbok om Sveriges hållning beträffande Norge under
krigsåren. Denna publicerades 1947 och drabbade framför allt Undéns företrädare
1939–1945 som utrikesminister Christian Günther. Även Arvid Richert drabbades av
kritik och blev en av syndabockarna, för att ha förespråkat en undfallande
politik gentemot Tyskland, oavsett att det var regeringen som hade den formella
och reella makten över den förda politiken.



https://sv.wikipedia.org/wiki/Skottland

Skottland (skotsk gäliska: Alba; engelska och lågskotska: Scotland) är en
självstyrande riksdel (constituent country) inom Storbritannien. Skottland
upptar den norra tredjedelen av ön Storbritannien och delar gräns med England i
söder och avgränsas av Nordsjön i öster, Atlanten i norr och väster samt
Nordkanalen och Irländska sjön i sydväst. Förutom fastlandet omfattas Skottland
av över 790 öar, inklusive Orkneyöarna, Shetlandsöarna och Hebriderna.

Edinburgh, landets huvudstad och näst största stad, är ett av Europas största
finansiella centrum. Edinburgh var navet i den skotska upplysningen under
1700-talet, och omvandlade Skottland till en av de kommersiella, intellektuella
och industriella kraftcentrumen i Europa. Glasgow, Skottlands största stad, var
en gång en av världens ledande industristäder och ligger nu i centrum av
Glasgows storstadsregion. Skottlands territorialvatten som består av ett stort
område i Nordatlanten och Nordsjön, innehåller de största oljereserverna inom
Europeiska unionen. Detta har gett Aberdeen, den tredje största staden i
Skottland, titeln Europas oljehuvudstad.

Kungariket Skottland var till 1707 en självständig suverän stat, trots att det
hade varit i en personalunion med kungarikena England och Irland sedan Jakob VI
av Skottland efterträdde de engelska och irländska tronerna år 1603. Den 1 maj
1707 trädde Skottland in i en realunion med England för att skapa det förenade
Kungariket Storbritannien. Denna union var ett resultat av unionsavtalet 1706
och som antogs genom Unionsakterna och godkändes av parlamenten i båda länderna,
trots omfattande protester över hela Skottland. Skottlands rättssystem
fortsätter att vara åtskilt från England, Wales och Nordirland och Skottland
konstituerar fortfarande en särskild jurisdiktion i folkrätt och privaträtt.

Den fortsatta existensen av juridiska, utbildningsmässiga och religiösa
institutioner skiljer sig från dem i resten av Storbritannien och har alla
bidragit till den fortsatta skotska kulturen och sin nationella identitet sedan
unionen. Trots att Skottland inte längre är en separat suverän stat, diskuteras
fortfarande frågor kring decentralisering och självständighet. Efter skapandet
av det decentraliserade skotska parlamentet 1999, valdes den första
pro-självständiga skotska regeringen 2007 när Scottish National Party bildade en
minoritetsregering.

Kungariket Skottland enades politiskt på 800-talet och hade, till skillnad från
den södra delen av Storbritannien (dagens England och Wales) inte lytt under
Romerska riket. Romarna kallade landet Kaledonien, och folket utgjordes av
pikter och britoner, två keltiska folk. Traditionellt brukar det skotiska riket
Dalriada (skotsk gäliska: Dail Riata) anses vara Skottlands föregångare, och
Skottlands kungar legitimerade sin ställning genom härstamning från Fergus Mòr,
Dalriadas halvmytiske grundare. Dalriadas folk var skoter. Skottland och
skottarna är enligt de legender som finns nedtecknade i till exempel Lebor
Gabála Érenn uppkallad efter Scota, en mytisk dotter till en farao som senare
har föreslagits vara Neferhotep I. Enligt myten bildades Skottland ur Alba, ett
kungarike som uppstod genom att Dalriadas kung Kenneth I av Skottland (Kenneth
Mac Alpin) besegrade och dödade pikternas ledare 843 och länderna slogs samman.

Skottland förblev ett självständigt kungarike fram till 1700-talet, med sin egen
regentlängd.

De första århundradena efter kungadömets bildande expanderade det på ett
förhållandevis litet område från Moray ut mot det som sedan blev dagens
Skottland. Längst i norr och på de yttre öarna behöll nordiska bosättare
kontrollen, medan de skotska kungarna stadigt utvidgade territorierna söderut i
norra England. Under medeltiden kallades det även Albania,

Perioden karaktäriserades likväl av ett relativt gott förhållande till
Wessex-härskare i England, samtidigt som det pågick intensiv dynastisk oenighet
inom landet. En gång, efter en invasion av kungadömet i Strathclyde med kung
Edmund I av England år 945, övertogs provinsen av kung Malcolm I av Skottland.
Under kung Indulf av Skottlands regeringstid, 954-962, erövrade skottarna den
fästning som senare fick namnet Edinburgh. Det blev deras första fäste i Lothian
och kung Malcolm II av Skottlands regim markerade ett tätare inlemmande av dessa
områden med Skottland. Men det kritiska året var kanske 1018, då Malkolm II
besegrade northumbrerna i slaget vid Carham.

Den normandiska erövringen av England 1066 medförde en kedja av händelser som
drev det skotska kungadömet bort från sina gäliska rötter. Malcolm III av
Skottland gifte sig med prinsessan Margareta, syster till Edgar Ætheling, den
avsatte anglosaxiske tronpretendenten i England, som fick stöd från Skottland.
Margareta spelade huvudrollen i reduceringen av inflytandet från den keltiska
kristendomen och när hennes yngsta son blev kung, som David I av Skottland
inbjöd han normandiska adelsmän till landet. Dessa bidrog till en normandisk
feodalisering av Skottland. David grundlade ett antal stadskärnor för att
utveckla handeln med kontinenten och Skandinavien. Han gifte sig med en
normandiska och vid slutet av 1200-talet var ett antal av adelsfamiljerna i
Skottland normandiska. De första sammankomsterna i Skottlands parlament inföll
också under denna tid.

Skottlands kris startade med att den mycket unga Margareta av Skottland, den
norska jungfrun, dog under överfarten från Norge till Skottland. Hon var den
sista direkta arvtagaren till kung Alexander III av Skottland. Den skotska adeln
inbjöd då den engelske kungen att avgöra mellan rivaliserande krav på att ärva
den skotska tronen. Kung Edvard I av England insatte istället John Balliol som
lydkung och utövade direkt kontroll över Skottland. Men skottarna motsatte sig
att bli satta under engelskt styre. Motståndet leddes först av William Wallace
och Andrew Murray, som stödde John Balliol när denne satt i engelsk fångenskap.
Mot all odds slog dessa två härförare engelsmännen i slaget vid Stirling Bridge
1297. Den legendariske Robert Bruce, som blev krönt som Robert I den 25 mars
1306, vann en avgörande seger över engelsmännen i slaget vid Bannockburn 23 och
24 juni 1314. Men kriget blossade upp igen i det andra frihetskriget från 1332
till 1357, då Edward Balliol trots aktivt stöd från England misslyckades med att
vinna tillbaka tronen från Bruce-familjens arvingar. Med uppkomsten av
Stewart-dynastin på 1370-talet började situationen i Skottland åter att
stabiliseras.

Under slutet av högmedeltiden började Skottland delas upp i två kulturella
områden, det huvudsakligen skotsk-talande låglandet och det huvudsakligen
gäeliska-talande höglandet tillsammans med det sydliga Galloway. Historiskt sett
har låglandet från Edinburgh och söderut varit närmare den europeiska kulturen,
till skillnad från klan-systemet i de nordliga regionerna, som där blev
dominerande fram till personalunionen mellan Skottland och England som uppkom
1707.

Den skotske kungen Jakob VI av huset Stuart blev 1603 även kung av England (och
Wales och Irland) efter att ha ärvt den engelska tronen när Elisabet I av
England avled, det uppstod därmed en personalunion mellan Skottland och England.
Kung Jakob flyttade då till England och blev Jakob I av England.

Under huset Stuart genomgick Konungariket Skottland och Konungariket England
(med Wales och Irland) under 1600-talet en lång och invecklad maktkonflikt under
vilken monarken avsattes, och staterna styrdes som republik under flera år.
Konflikten slutade dock med att huset Stuart återinsattes, men monarken
förlorade sin makt till de tre parlamenten (Skottlands, Englands och Irlands -
Wales saknade eget parlament). År 1707 beslutade skotska parlamentet och
engelska parlamentet att ingå en politisk union (Treaty of Union 1707) och
länderna slogs samman till den ny stat Konungariket Storbritannien (engelska:
Kingdom of Great Britain).

I och med detta upphörde de skotska och engelska parlamenten och ersattes av det
brittiska parlamentet i London, England. Jakob VI och hans efterföljare var även
kungar av Irland, men 1801 ingicks ett nytt unionsfördrag som skapade det
Förenade konungariket Storbritannien och Irland. Efter att Irland 1922 blev en
autonom dominion inom Brittiska imperiet antog den brittiske monarken istället
titeln som kung över det Förenade konungariket Storbritannien och Nordirland.

I kölvattnet av den skotska upplysningstiden och den industriella revolutionen
blev Skottland ett kommersiellt, intellektuellt och industriellt maktcentrum i
Europa. Paradoxalt med tanke på den nationella och kulturella blomstringen rådde
samtidigt en djup fattigdom som kulminerade med de brutala Highland Clearances
på 1800-talet, då småfolkets bostäder blev nedbrända, svält och nöd bredde ut
sig och en stor andel av Skottlands befolkning tvingades att utvandra för att ge
plats åt betesmark för de rikas boskap.

I perioden närmast efter andra världskriget resulterade den industriella
nedgången i nöd och arbetslöshet. Men de senaste decennierna har Skottland sett
en kulturell och ekonomisk renässans som stärkts av förbättrad ekonomi,
framväxandet av elektronikindustrier och utvinning av råolja och naturgas i
Nordsjön. År 1945 fick det Skotska nationalistpartiets första medlem i
parlamentet visst stöd för idén om skotsk självständighet. Denna tanke fick
sedan allt starkare stöd. Men 1979 röstade en majoritet av skottarna nej till en
egen folkvald församling med säte i Edinburgh. Den konservativa statsministern
Margaret Thatcher hade däremot svårt att samarbeta med skottarna. Den
konservativa regeringens skattepolitik mötte hårt motstånd från skottarna. Detta
ledde åter igen till krav på skotskt självstyre.

Regeringsmakten över Skottland blev delegerad från det Brittiska parlamentet
till Skottlands parlament genom Skottlandslagen från 1998. Det skotska
parlamentet, som etablerades 1999, har den lagstiftande och verkställande
makten. Den verkställande makten utövas av en exekutivkommité (Scottish
Executive) som leds av en premiärminister.

I folkomröstningen om skotsk självständighet 2014, framdriven av Skotska
nationalistpartiet, avslogs förslaget om skotsk självständighet, med 55,3
procent nejröster. Större delen av Skottlands valdistrikt röstade för att stanna
i Storbritannien, med undantag för Glasgows storstadsområde och Dundee där en
svag ja-majoritet uppnåddes.

Skottland ligger norr om England och dess fastland upptar en tredjedel av ön
Storbritanniens yta. Skottlands längsta sträckning från norr till söder är 443
kilometer. Landets längsta sträckning från öst till väst är 248 kilometer. 790
omgivande öar och ögrupper hör också till Skottland. Ön Irland finns bara 30
kilometer från Skottland, separerade av Nordkanalen. Landets enda landgräns
löper mot England. Åt öst omges landet av Atlanten och mot östkusten finns
Nordsjön. Skottlands högsta punkt är Ben Nevis och landets längsta flod är
Tayfloden.

Landets topografi är påverkat av Höglandsförkastningen. Den delar landet i två
stycken olika landskapsformer - höglandet i norr och väst och låglandet i söder
och öst. I Höglandet finns landets mer bergiga yta, där ibland Ben Nevis -
landets högsta topp. Det plattare låglandet är hem till den största delen av
landets befolkning, särskilt området mellan Firth of Clyde och Firth of Forth.

Skottland har gott om naturtillgångar, som kol, järn och zink, som bidrog mycket
till den industriella framväxten i landet under 1800- och 1900-talet.

I och med unionen 1707 avskaffades det skotska parlamentet och Skottland lydde
direkt under det brittiska parlamentet och regeringen i London. Efter en
folkomröstning 1997 återupprättades dock det Skotska parlamentet 1999.

Även om landet styrdes helt från London under 292 år, så hade Skottland eget
rättsligt system (vilket bygger på andra principer än det engelska - Scots law);
eget utbildningssystem (till exempel var Skottland det första landet i världen
att ha obligatoriska skolor) samt statskyrka (Church of Scotland).

Det skotska parlamentsvalet 2007 var en seger för Scottish National Party, SNP
som blev största parti med 47 mandat, tätt följt av Labour med 46 mandat.
Skotska konservativa partiet fick 17 och liberaldemokraterna fick 16 mandat.
Labours dominans bröts efter över 50 år som Skottlands största parti.

SNP som förespråkar en folkomröstning om självständighet för Skottland fick
ytterligare framgångar i valet 2010, då man för första gången erövrade egen
majoritet i det skotska parlamentet. Labour gjorde sitt sämsta val i Skottland
sedan 1922.

Den 18 september 2014 hölls en allmän folkomröstning i Skottland, om huruvida
Skottland fortfarande ska utgöra del av Storbritannien eller bli en självständig
nation. Resultatet blev 55,3 % för att stanna i Storbritannien, men omröstningen
väntas ändå leda till politiska reformer i Skottland och i övriga Storbritannien
för ökat regionalt självstyre sedan bland andra premiärministern David Cameron
före och efter folkomröstningen meddelat att reformer i denna riktning ska
utredas.

Den lokala förvaltningsstrukturen i Skottland var i princip oförändrad från
800-talet fram till 1975 då de tidigare begreppen stad/köping (skotska: burgh)
och grevskap avskaffades och ersattes med en ny indelning i nio regioner på
fastlandet, var för sig indelad i distrikt, samt tre öregioner utan
distriktsindelning. Detta system varade dock endast till 1996 och idag har
Skottland en förvaltningsnivå med 32 kommuner (engelska council areas).

Energisektorn är även den omfattande, med en stor andel av BNP%, större än för
något annat industriland. Skottland är Västeuropas näst största oljeproducent
(efter Norge) och Europeiska unionens största oljeproducent och
naturgasproducent.

Jordbruket och fisket står för en viktig del av BNP och sysselsättningen inom
vissa regioner (till exempel nord-östra Skottland, runt omkring Aberdeen).
Whisky är viktigt i vissa områden.

Skottlands viktigaste privata företag, rankad via en kombination av omsättning
och vinst (2002). Källa: Scottish Business Insider.

Skottland har ett välutbyggt järnvägsnät. Det går flera snabbtåg från Glasgow
och Edinburgh till bland annat London och denna trafik är mycket viktig.

I Skottland finns också ett nät med motorvägar som når ut till olika delar av
landet. Men den viktigaste motorvägen är M74 som går till England.

Nästan alla talar engelska, 30 procent talar lågskotska och runt två procent har
skotsk gäliska som vardagsspråk. Alla tre har officiell status.

Edinburgh var en gång ett centrum i den brittiska tidningsindustrin. Början och
mitten av 1900-talet blev dock en nedgång för den skotska tidningsutgivningen,
särskilt efter andra världskriget då många tidningar flyttade till London. Först
på 1970-talet blev det en liten uppgång igen. The Daily Record och The Scottish
Sun är de nyhetstidningar som idag har de största upplagorna i Skottland. The
Herald och The Scotsman är ett par andra stora tidningar.

BBC producerar skotska nyheter och andra program för TV och radio, varav en del
sändningar på gaeliska.

Fotboll är nationalsporten. Scottish Football Association (Skottlands
fotbollsförbund) är det näst äldsta förbundet i världen. Scottish Cup är den
äldsta nationella cupturneringen i världen. Skotsk klubbfotboll har haft
internationella framgångar. 1967 vann Celtic FC mästarcupen (föregångaren till
Champions league). Rangers FC vann Uefa Europa League 1972 och Aberdeen FC
Cupvinnarcupen 1983. Aberdeen FC vann också super-cupen 1983.

Golfen är stor i landet och en av världens mest berömda banor ligger här, St
Andrews. Andra kända banor är Carnoustie, Gleneagles, Muirfield och Royal Troon.
Golf har spelats i Skottland ända sedan 1754 när de första golfreglerna skrevs
ner i samband med att världens första golfklubb grundades.

Curling är den största vintersporten i Skottland och återfinns i världseliten
både med herr- och damlaget.

Rugby är en stor sport i Skottland men landslaget har haft svårt
internationellt; bästa resultatet nåddes 1991 då man blev fyra i VM. Under de
årliga träningsmatchen är det England som är ärkerivalerna. Det ligger mycket
prestige i matcherna. Sedan 1990, då traditionen började, har Skottland bara
vunnit fem gånger. Senaste vinsten var 2008 då man vann hemma med 15-9. Senaste
bortavinsten var 1983. Nationalarenan kallas Murrayfield och ligger i Edinburgh.

Skottland har fem världsarv: Edinburgh, St Kilda, Skara Brae, Maeshowe och New
Lanark.



https://sv.wikipedia.org/wiki/Christer_Ericsson

Jan Christer Ericsson, född 27 mars 1942 i Skövde, död 28 juni 2016 utanför
Marstrand, var en svensk entreprenör, industriman och sjökapten från Alingsås.

Christer Ericsson utvecklade en metod för lastning av containrar, vilken han
förgäves försökte intressera sin dåvarande uppdragsgivare, Stena Line, för. I
det egna bolaget Container Safe J C Ericsson AB (senare Consafe) utvecklade han
istället sina idéer och bedrev framgångsrikt affärsverksamhet inom
sjötransportområdet.

Under senare delen av 1970-talet började Consafe tillverka bostads- och
serviceplattformar för offshorebruk i samarbete med Svenska Varv. Företaget
expanderade kraftigt, men försattes i konkurs 1985.

Ericsson hade redan före konkursen börjat investera inom andra branscher. En
kortare tid som storägare i bilåterförsäljaren Philipson Bil följdes av
investeringar i olje- och gasindustrin, IT, skog, byggverksamhet och energi. År
lämnade han över ledningen för familjeföretaget JCE Group till sina barn.

Ericsson rapporterades som saknad till sjöss den 28 juni 2016, efter det att
hans båt dagen innan hittats drivande, med fiskeredskap i, ute i vattnen norr om
Marstrand. Hans kropp rapporterades funnen 27 augusti.



https://sv.wikipedia.org/wiki/Kanada

Kanada (engelska och franska Canada) är ett land i Nordamerika. Kanada är med en
areal om 9,985 miljoner kvadratkilometer världens näst största land till ytan,
efter Ryssland. Med en folkmängd på omkring 34 miljoner är det ett av världens
mest glesbefolkade länder.

Kanada gränsar till Stilla havet i väster och till Atlanten i öster och har
landgräns mot USA i väster och söder. I nordöst går havsgränsen till Grönland
med endast några mils avstånd mellan landmassorna på det närmaste stället. I
öster har Kanada en havsgräns mot den mindre franska ögruppen Saint-Pierre och
Miquelon. Norra Kanada sträcker sig nästan ända upp till Nordpolen och utgör en
del av Arktis.

Kanada är en federation som består av tio provinser och tre territorier. Genom
British North America Act 1867 blev Kanada en parlamentarisk demokrati och har
idag drottning Elizabeth II som statsöverhuvud och hon representeras i Kanada av
generalguvernör David Johnston.

I huvudstaden Ottawa i Ontario finns Kanadas parlament. Kanadas generalguvernör,
som företräder statsöverhuvudet (monarken), premiärministern och
oppositionsledaren har alla ett residens i Ottawa.

Kanada bestod ursprungligen av franska och brittiska kolonier, och blev sedan en
brittisk dominion. Landet tillhör de stater som grundade Förenta nationerna
(FN), Brittiska samväldet och Organisation internationale de la francophonie
samt kallar sig ett tvåspråkigt och mångkulturellt land.

Majoritetsspråket är engelska, som är det dominerande språket i Ontario,
Newfoundland, Nova Scotia, Prince Edward Island, Saskatchewan, Alberta, British
Columbia, Manitoba, Yukon och Northwest Territories. Franska är det dominerande
språket i Québec men talas även i New Brunswick, Ontario, Nova Scotia, Prince
Edward Island och Manitoba. I New Brunswick, som är tvåspråkigt på provinsnivå,
är ungefär 33 procent av befolkningen fransktalande. Även i Ontario finns en
stor fransktalande minoritet (fler än 500 000 personer), och även om provinsen
inte officiellt är tvåspråkig så har den fransktalande minoriteten omfattande
rättigheter till skydd för sitt språk. I Nunavut i norr är inuktitut det mest
talade språket, och där har inuktitut också status som officiellt språk.

Kanada är ett industrialiserat och högteknologiskt land med stora
naturtillgångar och hög levnadsstandard. Med sin rikliga tillgång på fossila
bränslen, kärnenergi och vattenkraft är Kanada en nettoexportör av energi.
Landets diversifierade ekonomi är starkt beroende av naturtillgångarna och
handeln med i första hand USA, ett grannland man haft en lång och komplicerad
relation till.

Enligt traditionerna hos Kanadas ursprungsbefolkning har människan bott i det
som idag är Kanada sedan tidernas begynnelse. Enligt arkeologiska vittnesbörd
har Kanada varit bebott i åtminstone 10 000 år. Omkring år 1000 gjorde vikingar
ett antal resor över Atlanten till Kanada och vid L'Anse aux Meadows finns
fortfarande spår efter en bosättning.

De första brittiska anspråken i Nordamerika härstammar från 1497 då John Cabot
nådde vad han kallade ”Newfoundland”. Det är idag oklart om det land han fann
motsvaras av dagens Newfoundland, Nova Scotia eller Maine. Franska anspråk
härstammar från upptäcktsresorna gjorda av Jacques Cartier fram till 1534 och
Samuel de Champlain från 1603. Varken Cabots eller Cartiers ansatser ledde till
några permanenta bosättningar.

År 1604 blev några franska bosättare de första européerna som permanent slog sig
ned i Kanada. Efter motgångar den första vintern på Saint Croixön slog de sig
ned i Port-Royal (dagens Annapolis Valley) i Nova Scotia, men övergav även denna
bosättning 1608 för att istället grunda det som skulle komma att bli staden
Québec. De ättlingar till tidiga bosättare som idag lever i Akadien härstammar
från en senare generation bosättare. Fransmännen kallade sina kolonier i
Nordamerika, förutom dagens Kanada även Louisiana i USA, för Nya Frankrike.

Brittiska kolonier i Nordamerika etablerades längs med USA:s östkust och kring
Hudson Bay i norra Kanada. De franska och brittiska kolonierna växte och mellan
1689 och 1763 pågick en kamp mellan länderna om kontrollen över Nordamerika, en
kamp som intensifierades av krigen i Europa mellan de båda stormakterna.
Frankrike förlorade steg för steg sina territorier till britterna: först Nova
Scotia genom fördraget i Utrecht 1713 och sedan återstoden av sina
nordamerikanska besittningar genom fördraget i Paris 1763.

Under och efter amerikanska revolutionen flydde uppskattningsvis 70 000
lojalister från de segrande amerikanska delstaterna. Omkring 50 000 av dessa
slog sig ned i Brittiska Nordamerika som då bestod av Newfoundland, Nova Scotia,
provinsen Québec och Prince Edward Island (grundad 1769). 1784 skapade man den
nya kolonin New Brunswick för att ge plats åt lojalisterna. Genom Constitutional
Act of 1791 delade Storbritannien upp provinsen Québec i Övre Kanada och Nedre
Kanada.

USA inledde 1812 års krig genom att attackera brittiska trupper i Kanada, i ett
försök att göra slut på det brittiska inflytandet i Nordamerika, och i synnerhet
de brittiska attackerna mot handelsfartyg på Atlanten. I slaget vid York i april
1813 brände amerikanska trupper dagens Toronto. Brittisk-kanadensiska trupper
hämnades genom att bränna ned huvudstaden Washington efter ett
överraskningsanfall i augusti följande år, men pressades sedan tillbaka vid
slagen vid Pittsburgh, Baltimore och New Orleans. Kriget slutade med fördraget i
Ghent i december 1814. Först sedan Frankrike förlorat de krig Napoleon ledde
började massinvandringen till Kanada ta fart igen.

Genom Act of Union 1840 slogs Övre och Nedre Kanada ihop till en provins, vilket
Storbritannien hoppades skulle assimilera den franska befolkningen. Sedan
britterna kommit överens med USA om gränsdragningen längs med den 49:e
breddgraden (Oregonfördraget) grundade Storbritannien kolonierna British
Columbia 1848 och Vancouverön följande år. Kanadas östra och västra delar var då
ännu delat av Rupert's Land som kontrollerades av Hudson's Bay Company. I slutet
av 1850-talet inledde politikerna i Kanada en serie expeditioner avsedda att ta
kontroll över detta stora område.

Åren 1864 och 1866 höll brittiska politiker i Nordamerika, med John A. MacDonald
i täten, tre konferenser för att skapa en federal union. Den 1 juli 1867
beviljade det brittiska parlamentet tre av sina kolonier – Kanada, Nova Scotia
och New Brunswick – en egen författning, British North America Act, och därmed
bildades den kanadensiska konfederationen. Inom kort hade de återstående
provinserna och territorierna gått med i konfederationen. 1880 hade Kanada fått
sina nuvarande gränser, så när som på Newfoundland och Labrador som gick med
1949. Alberta och Saskatchewan fick dock status som provinser först 1905.

År 1919 blev Kanada medlem i Nationernas förbund och genom Balfourdeklarationen
1926 på den brittiska Imperiekonferensen fick Kanada till slut rätten att driva
sin egen utrikespolitik för att följande år skicka sin första ambassadör till
USA. Genom Westminsterstatuten (1931) fick Belfourdeklarationen laga kraft och
sedan dess kan inte det brittiska parlamentet stifta lagar med jurisdiktion i
Kanada utan landets samtycke. Kanadensiskt medborgarskap infördes 1947 och sedan
1949 kan man i Kanada inte längre överklaga ärenden till det brittiska
kronrådet. Rätten att ändra Kanadas författning låg hos det brittiska
parlamentet ända till dess Canada Act 1982 till slut överförde även den rätten
till Kanada.

Quebecs självständighetsrörelse har drivit igenom två folkomröstningar (1980 och
1995) om självständighet eller autonomi för provinsen, men utan att lyckas vinna
tillräckligt stöd. 1997 beslutade Kanadas högsta domstol att ensidigt utträde
inte var författningsenligt.

Kanada gränsar i söder mot USA längs med 49:e breddgraden, Stora sjöarna och
Saint Lawrencedalen. I väst gränsar Kanada mot USA:s 49:e delstat, exklaven
Alaska, längs med 141:a längdgraden, Alexanderarkipelagen och Kustbergen.
Atlantprovinserna i öster har sjögränser mot Grönland längs med Davis sund och
Labradorhavet samt mot den franska besittningen Saint-Pierre-et-Miquelon.

Kanada gränsar mot tre hav: Atlanten, Norra ishavet och Stilla havet (därav
mottot A Mari Usque Ad Mare, ’från hav till hav’). Sedan 1925 gör Kanada anspråk
på Arktis upp till Nordpolen från 60 till 141 grader västlig längd – ett anspråk
som inte är allmänt erkänt. Den nordligaste bebyggelsen i Kanada – och i världen
– är Canadian Forces Station Alert vid 82,5 grader nordlig bredd på Ellesmereön,
834 kilometer från Nordpolen.

Den magnetiska nordpolen ligger på kanadensiskt territorium, även om den
långsamt förflyttar sig mot Sibirien.

Kanada är världens näst största land efter Ryssland – 22 gånger större än
Sverige. En betydande del av detta territorium ligger dock norr om trädgränsen
och vad gäller odlingsbar mark är landet "bara" det fjärde i världen (efter
Ryssland, Kina och USA). Av samma anledning är Kanada med sina 32 miljoner
invånare ett av världens mest glesbefolkade länder med bara 3,5 invånare per
kvadratkilometer. Kanada är något större än USA, men har bara omkring tio
procent av dess folkmängd.

Kanada mest tätbefolkade område är Québec–Windsor-korridoren längs med Saint
Lawrencefloden och Ontariosjön i sydöstra Kanada. Större delen av Kanada norr om
detta område upptas av Kanadensiska skölden, världens äldsta berg som sträcker
sig runt Hudson Bay – från Stora Björnsjön i Nordvästterritorierna väster och
bortom Labradorhalvön i öster. Den mineralrika skölden skrapades ren från den
mesta jorden under den senaste istiden och dess många veck rymmer 60 procent av
alla världens sjöar och många stora floder. Kanada har världens största
sötvattensförråd; bara i Ontario finns över en miljon insjöar.

Newfoundland, Nordamerikas östligaste ö (förutom Grönland), ligger utanför Saint
Lawrenceviken som är världens största estuarium. Mellan New Brunswick och Nova
Scotia ligger Fundybukten med världens högsta tidvatten. Precis norr därom
ligger landets minsta provins, Prince Edward Island.

Väster om Ontario breder den kanadensiska prärien ut sig mot Klippiga bergen som
avskiljer British Columbia från övriga landet. I norr övergår vegetationen från
barrskog (tajga) och trädlös terräng (tundra) till det utpräglade polarklimatet
bland Kanadas arktiska öar längst i norr – några av dem hör till de största
öarna i världen. I sydöstra Kanada finns blandad lövskog som ek, valnöt och
hickory. Kanadas karaktärsträd är sockerlönnen som ger lönnsirap (dess löv är
nationalsymbol).

Kanada består av tio provinser och tre territorier, där de tidigare har en högre
grad av autonomi än de senare som finns i landets glesbefolkade norra delar.
Både provinserna och territorierna har egna enkammarparlament och egna
provinsiella flaggor och symboler.

Bland vissa grupper i Kanada och på Turks och Caicosöarna, en brittisk koloni i
Karibien, eftersträvar man att ögruppen ska upptas i den kanadensiska
federationen.

Det kanadensiska välfärdsprogrammet ankommer på provinserna. Kostnaderna för
sjukvård, utbildning och så vidare överstiger den federala budgeten – ett unikt
förhållande. Den federala regeringen kan utfärda direktiv som provinserna har
rätt att reglera bort, något som dock sällan sker i praktiken. En
skatteutjämningspolitik kanaliserar federala medel från de rikare provinserna –
Ontario och Alberta – till de fattigare. Programmet omfattar omkring tio
miljarder kanadensiska dollar varav sju miljarder går till Québec.

I varje provins finns en lagstiftande församling liknande det federala
underhuset som leds av en provinsiell premiärminister som väljs på samma vis som
sin nationella motsvarighet. I provinserna representeras den brittiske monarken
av en viceguvernör som liksom generalguvernören tillsätts efter rekommendationer
från Kanadas premiärminister, även om denne på senare tid i allt högre grad
först konsulterat provinsregeringarna.

I de flesta provinser finns motsvarigheter till de tre stora nationella
partierna, fastän de provinsiella partierna inte alltid är formellt knutna till
sina nationella moderpartier. I några provinser finns partier med rent regionala
program, som Saskatchewan Party. Det politiska klimatet i Québec skiljer sig
från de övriga provinserna: politiskt domineras politiken i Québec av
polariseringen mellan separatisterna, Parti Québécois, och federalisterna, Parti
libéral du Québec.

Territoriernas politiska rättigheter finns inte inskrivna i författningen och
dessa är därför mindre omfattande än provinsernas. Territorierna bildades på
initiativ av den federala regeringen och istället för en viceguvernör som lyder
direkt under den brittiske monarken, tillsätter den federala regeringen en
kommissarie som sin lokale representant. Med undantag för Yukon, som har ett
system liknande det i provinserna, representerar ledamöterna i territoriernas
enkammarparlament inte politiska partier utan fattar beslut genom konsensus.
Premiärministern väljs av parlamentsledamöterna.

Demonymen för personer från Kanada är kanadensare, men ”kanadick” (plural:
kanadicker) används i Svenskfinland; i Sverige används den senare benämningen i
skämtsamma sammanhang.

I folkräkningen 2001 uppgav 39,42 procent sin etniska tillhörighet som
”kanadensare”, varav de flesta tros vara ättlingar till brittiska, irländska och
franska invandrare. 20,17 procent uppgav sig vara engelsk-kanadensiska, 16,75
procent fransk-kanadensiska, 14,03 procent skotsk-kanadensiska och 2,90 procent
irländsk-kanadensiska. Omkring en miljon ansåg sig höra till någon annan etnisk
grupp: 9,25 procent tysk-kanadensiska, 4,29 procent italiensk-kanadensiska, 3,69
procent kinesisk-kanandensiska, 3,61 procent ukrainsk-kanadensiska och 3,38
procent sade sig vara ”First Nations/Premières Nations” (indianer).

13,4 procent, nästan fyra miljoner människor, sade sig tillhöra en
icke-europeisk minoritet, ursprungsbefolkningen oräknad (synlig minoritet).
Enligt folkräkningen 2001 bodde i Kanada 5 448 480 invandrare. Ungefär 335 000
kanadensare har svenska rötter.

Drygt 45 % av kanadensarna är katoliker (främst i franskspråkiga områden) och
drygt 40 % är protestanter. Bland dessa dominerar United Church of Canada (som
förenar metodister, kongregationalister och en del presbyterianer) samt
anglikanska kyrkan.

Eskimåerna finns främst i nordligaste Kanada. I söder har regeringen avsatt
vissa områden som indianreservat.

De största städerna i Kanada är Toronto, Montréal, Vancouver, Calgary och
Ottawa.

Kanada är en förbundsstat och konstitutionell monarki. Dess monark är Drottning
Elizabeth II. Hennes officiella titel i Kanada är ”Elizabeth den andra, med Guds
nåde, av Förenade kungariket, Kanada och Hennes andra riken och territorier,
drottning, Samväldets överhuvud, beskyddare av tron”.

Formellt utser den brittiske monarken Kanadas generalguvernör, som är monarkens
personliga representant i Kanada, på inrådan av Kanadas premiärminister.
Generalguvernören utför löpande statschefsuppgifter som att ta emot utländska
dignitärer, underteckna officiella handlingar, formellt upplösa parlamentet
inför val och så vidare. Generalguvernören är en reträttpost som i allmänhet
innehas av en pensionerad kanadensisk politiker eller någon annan framstående
kanadensare. Generalguvernören är formellt även högste befälhavare över landets
väpnade styrkor. Sedan oktober 2010 är David Johnston Kanadas generalguvernör.

Kanadas författning utgör landets konstitutionella ramverk och består både av en
textsamling och oskrivna traditioner och konventioner (se Westminstermodellen).
I november 1981 träffades provinsernas premiärministrar för att anta en ny
författning. Québec vägrade dock underteckna avtalet vilket försatte landet i en
konstitutionell kris som fortfarande inte fått en formell lösning.

Kanadas premiärminister utses formellt av generalguvernören, men posten innehas
alltid av den partiledare som kan uppbåda en majoritet i parlamentets underhus.
Det är premiärministern som har den verkliga makten. Regeringen brukar bestå av
partiföreträdare från parlamentets båda kamrar, även om flertalet kommer från
Underhuset. Regeringsledmöterna väljs in i Kanadas kronråd (Privy Council of
Canada). Premiärministern kan också utse ledande ämbetsmän.

Den lagstiftande församlingen består av två kamrar: det valbara underhuset och
senaten vars ledamöter utnämns. Varje ledamot av underhuset väljs genom enkel
majoritet i enmansvalkretsar (kallade ”ridings”). Allmänna val utlyses av
generalguvernören på anmodan av premiärministern och måste hållas åtminstone
vart femte år. Medlemmarna i senaten väljs av premiärministern på regional basis
och tillsätts formellt av generalguvernören. De är ledamöter tills de blir 75 år
gamla.

Kanada har fyra stora partier. Det parti som oftast varit i regeringsställning
är det socialliberala Kanadas liberala parti (Liberal Party of Canada, Parti
libéral du Canada), senast från 1993 till 2006 under premiärministrarna Jean
Chrétien och Paul Martin. Det enda övriga parti som hade bildat regering fram
till dess var det nu upplösta mittenhögerpartiet Kanadas progressiva
konservativa parti (Progressive Conservative Party of Canada, Parti
progressiste-conservateur du Canada) och dess konservativa föregångare som
dominerade den politiska scenen under 1800-talet.

I december 2003 gick de progressiva-konservativa samman med Canadian
Alliance/Alliance canadienne och bildade Kanadas konservativa parti
(Conservative Party of Canada, Parti conservateur du Canada). I februari 2006
bildade detta parti en minoritetsregering under premiärminister Stephen Harper.

Det största vänsterpartiet är Nya demokratiska partiet (New Democratic Party of
Canada, Nouveau Parti démocratique). Bloc Québécois arbetar för Québecs
självständighet och har de flesta av provinsens platser i underhuset. Det finns
många mindre partier i Kanada utan representation i parlamentet. Det största
bland dessa är Kanadas gröna parti (Green Party of Canada, Parti vert du
Canada).

Efter nio år av konservativt styre segrade Liberala partiet vid 2015 års
kanadensiska parlamentsval. Vid valen, hållna 19 oktober, gick partiet starkt
framåt och erövrade 184 av de totalt 338 platserna i Kanadas underhus.
Partiledaren Justin Trudeau tillträdde därefter som ny kanadensisk
premiärminister. Vid valen gavs provinsen Québec extra stort intresse, inte
minst genom det faktum att Trudeau, NPD:s partiledare Tom Mulcair och BQ:s dito
Gilles Duceppe ställde upp som parlamentskandidater i angränsande valkretsar på
den östra delen av Montréal-ön.

Rättsväsendet i Kanada har stor betydelse för uttolkning av lagarna och har
också makten att upplösa lagar som strider mot författningen. Regeringen
tillsätter alla domare på federal nivå och domare till högre instanser på
provinsiell och territoriell nivå. Domarna i Kanadas högsta domstol (Supreme
Court of Canada/Cour suprême du Canada), landets högsta juridiska instans,
tillsätts direkt av regeringen medan domare i högsta domstolen och
appellationsdomstolen väljs och tillsätts av regeringen efter konsultation med
fristående tjänstemän. Domarna på lägre provinsiell och territoriell nivå
tillsätts av provinsernas och territoriernas respektive regeringar.

Engelsk rättstradition, så kallad common law, praktiseras i alla provinser i
Kanada utom i Québec där Civil law dominerar. Kanadas motsvarighet till
Brottsbalken är ett federalt ansvarsområde och appliceras enhetligt över hela
landet. Upprätthållandet av lagen är däremot ett provinsiellt ansvar, fast de
flesta provinser delegerat polisiära uppgifter till Kanadas ridande polis (Royal
Canadian Mounted Police, RCMP, Gendarmerie royale du Canada, GRC), en av de få
polisiära styrkorna i världen med jurisdiktion på tre olika nivåer: kommunal,
provinsiell och federal.

Polisen i Kanada är i princip organiserad på tre nivåer: federal polis,
provinspolis och lokal polis. Då den federala polisen genom avtal övertagit
ansvaret för såväl provinspolis som lokal polis i stora delar av landet, har
Kanada en ovanligt enhetlig polisorganisation för en förbundsstat. Det är bara i
Ontario och Québec som det finns ett fullt utbyggt system med provinspolis och
lokal polis.

Kanada har av såväl geografiska som historiska skäl ett nära förhållande till
USA och länderna är sedan länge varandras största handelspartner. Länderna delar
världens längsta oförsvarade gräns och samarbetar i militära övningar. Av
historiska skäl har även Kanada en speciell relation till Storbritannien som
fortfarande betraktas som ”moderlandet”.

Under 1900-talet har Kanada förespråkat multilateralism och försökt finna en
medlande position i konflikter mellan både stora och små nationer. Under
Suezkrisen dämpade Lester B. Pearson exempelvis spänningen genom att lansera
idén om FN:s fredsbevarande styrkor, vilket han 1957 mottog Nobels fredspris
för. Kanada bidrar idag med större fredsbevarande styrkor än resten av världen
tillsammans och man är involverad i mer än 40 olika uppdrag och har på något vis
deltagit i alla FN:s insatser.

Kanada är medlem i FN, Samväldet, La Francophonie, OAS, Nato, OECD, Nafta,
Världshandelsorganisationen och Apec.

Kanada försvarsmakt bestod år 2011 av cirka 115 000 man, varav omkring 68 000
reguljära trupper och 26 000 reserver (Primary reserve). Försvarsmakten
(Canadian Armed Forces/Forces armées canadiennes) består av tre försvarsgrenar:
armén (Canadian Army/Armée canadienne), flottan (Royal Canadian ') samt
flygvapnet (Royal Canadian Air Force/Aviation royale canadienne). Efter att ha
förenats på 1960-talet förlorade de olika försvarsgrenarna sina tidigare titlar
men dessa återtogs år 2011. Tillsammans förfogar man över ca 2 500 pansarfordon,
33 stridsfartyg och 140 stridsflygplan.

Kanada har deltagit i flera av de större krigen under 1900-talet, bland annat
första, andra världskriget, Koreakriget, Gulfkriget samt kriget i Afghanistan.
Kanada har också under seklets andra hälft aktivt bidragit med trupp till 42 av
FN:s fredsbevarande insatser och man deltar nu i insatser på Haiti och i Kosovo.
Sedan 1959 har Kanada och USA upprätthållit ett bilateralt luftförsvarskommando,
North American Aerospace Defense Command (NORAD). Vid alla större katastrofer
under de senaste åren har Kanada bidragit med trupper, bland annat genom
Disaster Assistance Response Team (DART).

Kanada har länge främst producerat råvaror och levt på jorden, skogen och
malmen, men nu betyder industrin alltmer. Landet är en av världens främsta
exportörer av vete (från präriestaterna) och har betydande boskapsskötsel som
köttdjur på prärien, mjölkdjur i de folkrika sydöstra delarna. Som fiskenation
är landet framstående, bl.a. fångas torsk och sill i Nordatlanten och lax vid
Stillahavskusten. Kanada är också en ledande producent av tidningspapper och
pappersmassa. Det finns väldiga, ännu oexploaterade mineraltillgångar och
gruvindustrin är i stark tillväxt (järnmalm, nickel, zink, silver, koppar,
molybden m.m.).

Sedan 1940-talet utvinns olja och naturgas mitt i jordbruksbygden på prärien;
Calgary i Alberta är oljeindustrins högborg. Industrin i östra och västra Kanada
förädlar jordens och skogens produkter. Storstadsområdena i sydöst har mångsidig
produktion, bl.a. verkstadsindustri (bilar, flygplan). Ett väl utbyggt nät av
motorvägar och järnvägar förenar de urbaniserade delarna i södra och mellersta
Canada. Landets första transkontinentala järnväg över Klippiga bergen till
Vancouver blev klar 1885. Flyget är ett viktigt transportmedel.

Längs med östkusten finns stora gasfyndigheter, som, tillsammans med en rad
andra naturresurser västerut, gör Kanada självförsörjande på energi. Genom
frihandelsavtalet med USA 1989 (FTA) och det nordamerikanska handelsavtalet 1994
(NAFTA) växte den kanadensiska handeln och ekonomin dramatiskt. Sedan 2001 har
Kanada framgångsrikt lyckats undvika den ekonomiska snålblåst som drabbat stora
delar av övriga världen och Kanada kan idag uppvisa den starkaste ekonomin inom
G8-gruppen.

På långsikt står Kanada inför två större problem: Den konstitutionella kris som
separatister i Québec orsakar och som, åtminstone nominellt, hotar landets
stabilitet. Flera tecken tyder dock på att den växande ekonomin och välfärden
gör att självständighetssträvandena i Québec avtar. Ett annat allvarligt problem
har varit det utflöde av högutbildade kanadensare (”brain drain”) som lockats
till USA av högre löner, lägre skatter och tillgången till högteknologisk
forskning. Somliga tecken tyder dock på att den våg av utflyttning avtar på
grund av kostsamma sjukförsäkringar i USA och ett mer effektivt sjukvårdssystem
i Kanada. Ett flöde av högutbildade i motsatt riktning – från utvecklingsländer
till Kanada – har den senaste tiden lett till en offentlig debatt.

Kanada har 13 utbildningssystem, 10 för alla provinser och 3 för territorierna.
Detta betyder att det inte finns en nationell standard, och utbildningssystemen
har oftast olika åldersstandarder för när man till exempel ska gå från
grundskola till gymnasium (high school), eller hur bra ens betyg ska vara för
att kunna få högre utbildning. Betygen är i procent. 0%-49% är under godkänt,
55%-67% är C nivå och 80%-100% är på A nivå.

Kanada har 99 högskolor och universitet utspridda över hela landet. I en större
stad kan det gå upp till 30 000 studenter på samma universitet, medan det på en
liten ort kan gå bara omkring 300.

Kanada är ett stort land med de urbana delarna i syd. Vägnätet är överlag väl
utbyggt och asfalterat. Järnvägsnätet ägs i huvudsak av Canadian National
Railway/Compagnie des chemins de fer nationaux du Canada (CN) och Canadian
Pacific Railway/Chemin de fer Canadien Pacifique (CP eller CPR) och trafikeras
främst av dessa samt av det statsägda passagerartågbolaget VIA Rail.

Längs med hela södra Kanada löper Trans-Canada Highway/Route Transcanadienne
(TCH, ”Trans-Canada”, ”T-Can” eller ”The One”) som är en huvudväg som förbinder
öst- och västkusten och är en viktig länk för transporter.

Kanadas två officiella språk är engelska och franska. Genom Official Languages
Act/Loi sur les langues officielles i juli 1969 likställdes franskan med
engelskan i de statliga myndigheterna, vilket blev inledningen på en process som
gjorde att Kanada omdefinierade sig som tvåspråkigt och mångkulturellt. Idag har
franskan samma status som engelskan i parlamentet, i federala domstolar och alla
andra federala institutioner; alla medborgare som ställs inför rätta har rätt
att få sitt fall prövat på antingen engelska eller franska. Alla officiella
språkminoriteter har i de flesta provinser och territorier rätt till skolgång på
sitt eget språk, i sina egna skolor, om underlaget räcker till. Även om
mångkulturalismen är Kanadas officiella hållning, måste man kunna tala antingen
franska eller engelska för att få bli kanadensisk medborgare. 98 procent av
befolkningen talar något av de två officiella språken eller båda, men den
officiella tvåspråkigheten till trots, talar den stora majoriteten av Kanadas
befolkning bara engelska.

I Québec är franska det enda officiella språket sedan 1974, ytterligare
förstärkt av Charte de la langue française som Parti Québécois-regeringen
införde 1977. Stadgan garanterar dock den engelskspråkiga befolkningen och
ursprungsbefolkningen vissa rättigheter och de flesta samhällstjänster finns
tillgängliga på båda språken. Även om det är i Québec som majoriteten av den
franskspråkiga befolkningen bor, finns minoriteter i New Brunswick, östra och
norra Ontario, Nova Scotia samt södra Manitoba. I folkräkningen 2001 uppgav
6 864 615 franska som förstaspråk varav 85 procent bodde i Québec. 17 694 835
uppgav engelska som förstaspråk. Den enda provins där båda språken är officiella
på provinsnivå är New Brunswick, men många provinser tillhandahåller
samhällstjänster på båda språken. 5 470 820 personer uppgav ett icke-officiellt
språk som förstaspråk bland vilka de största var kinesiska (835 745), italienska
(469 485), tyska (738 080) och punjabi (271 220).

I Kanada finns tre erkända ursprungsbefolkningar: indianer (idag kallade First
Nations/Premières Nations), inuiter och métiser. Ursprungsbefolkningen i Kanada
växer nästan dubbelt så fort som befolkningen i övrigt. Av 790 000 (3 procent av
landets befolkning) är 69 procent indianer, 26 procent métiser och 5 procent
inuiter.

Dessa grupper talar fler än 50 olika språk, varav de flesta endast talas i
Kanada och är på väg att dö ut. De enda ursprungsspråken som uppvisar en stabil
utveckling är ojibwe och cree med tillsammans omkring 150 000 talare och
inuktitut med omkring 29 000 talare i Northwest Territories, Nunavut, Nunavik
och Nunatsiavut. I några territorier har något av dessa eller andra språk någon
form av officiellt erkännande, vilket till exempel kan betyda att
samhällsinrättningar måste kunna erbjuda betjäning på dessa.

Under Lester B. Pearsons regering gjordes en utredning av språkliga och
kulturella strukturer och hierarkier i Kanada, Royal Commission on Bilingualism
and Biculturalism, 1963–1969 och hans efterträdare Pierre Trudeau antog
mångkulturalism som regeringens officiella politik 1971.

Genom sitt koloniala förflutna har den kanadensiska kulturen varit starkt
påverkad av både brittisk och fransk kultur och tradition. Närheten till USA och
utbytet av människor, idéer och kapital över gränsen, har idag gjort dess
kulturella inflytande desto mer påtagligt. Men sedan hundraårsjubileet 1967 har
en starkare och unikt kanadensisk kultur vuxit fram, delvis beroende på federala
kulturprogram.

Den kanadensiska ursprungsbefolkningen, ett stort antal så kallade First
Nations/premières nations som uppvisar ett brett spektrum av vitt skilda
kulturella yttringar, har överfört sina traditioner muntligen från generation
till generation. De olika ursprungskulturerna har egna stilar inom korgflätning,
bildkonst och skulptur och idag har dessa konstnärliga traditioner vunnit det
erkännande de saknat under lång tid. Till exempel är Vancouvers emblem till
Olympiska vinterspelen 2010 en inukshuk – en mänsklig gestalt i form av en
stenstapel, hämtad från den inuitiska kulturen.

Redan i koloniseringens inledningsskede i början av 1500-talet började
bosättare, forskningsresande, affärsmän och fiskare från England, Irland och
Frankrike utveckla en distinkt kanadensisk kultur genom sina myter och
berättelser om det land som omgav dem. Berättelserna om Paul Bunyan kommer från
den fransk-kanadensiska folkloren och Newfoundlands jig har sitt ursprung på
Irland.

Kanada har en lång gemensam historia med Storbritannien och, efter att ha
utkämpat två världskrig sida vid sida, fortsätter samarbetet mellan de två
länderna genom organisationer som Samväldet, G8 och Nato. Länderna har
fortfarande ett gemensamt statsöverhuvud och delar den äldsta parlamentariska
traditionen i modern historia. Storbritannien är Kanadas tredje största
handelspartner och den näst största inkomstkällan inom turistnäringen.

Många filmer, författare, tv-program och musiker från USA och Kanada åtnjuter
liknande framgångar i båda länderna och idag dominerar den gemensamma
nordamerikanska marknaden över de två nationella. Gränsen mellan de två länderna
luckras alltmer upp genom samarbetet inom handel, ekonomi, juridik, säkerhet och
militära frågor. Allt eftersom nationerna börjat växa samman har man i Kanada
utvecklat en allt mer komplex relation till grannen i söder. Pierre Trudeau sa
en gång inför en amerikansk publik: ”Att leva intill er är lite som att sova med
en elefant. Oavsett hur vänligt och lugnt djuret är, om jag får kalla det så,
påverkas man av varje ryckning och grymtning.”

Oron för att den amerikanska kulturen helt ska ta över har gjort att man har
lagar och statliga institutioner som ska värna om den kanadensiska kulturen,
bland annat Canadian Broadcasting Corporation/La Société Radio-Canada (CBC, SRC)
och Canadian Radio-Television and Telecommunications Commission/Conseil de la
radiodiffusion et des télécommunications canadiennes (CRTC). Icke desto mindre
är det fortfarande mycket i kontrast mot den amerikanska kulturen som den
kanadensiska försöker hitta sin egen identitet.

Trots stora likheter mellan USA och Kanada vad gäller frihandel, skattepolitik
och budget har Kanada valt en egen väg på andra områden. Skatten är fortfarande
påtagligt högre i Kanada som också gjort sig känt som mer positivt inställd till
frågor som allmän sjukvård, samkönade äktenskap och avkriminalisering av
marijuana, även om de senare frågorna fortfarande är omdiskuterade.

Lönnlövet som finns på Kanadas nuvarande flagga, på dess mynt och dess
statsvapen, har varit en nationell symbol sedan början på 1700-talet. Rött och
vitt sägs symbolisera tvåspråkigheten i landet och hör också till de nationella
symbolerna.

Kanadas natur är också en viktig del av landets identitet och förutom skogarna
och bergen själva, har många av dess djur en speciell plats i kanadensarnas
hjärtan: älgen, renen, bävern, isbjörnen, grizzlybjörnen, lommen och, förstås,
kanadagåsen. Bävern, med dess viktiga roll under den första tidens pälshandel,
intar en särställning.

Fartyget Bluenose återfinns på de kanadensiska tiocentsmynten sedan 1937 och har
en särskild betydelse för invånarna i Nova Scotia. Den beridna kanadensiska
polisen är berömd långt utanför landets gränser. Lönnsirap hör till de första
viktiga nationella näringarna och alla relaterade produkter uppfattas gärna som
nationella.

Ishockey är den officiella vintersporten och en ständig källa till nationell
enighet och stolthet. Den officiella sommarsporten är lacrosse. Kanadensisk
fotboll, som spelas i Canadian Football League/Ligue canadienne de football är
också en viktig nationalsport.

Under de senaste åren har ett antal företag börjat använda sig av den
kanadensiska nationalismen i sin marknadsföring, till exempel ölen Molson
Canadian och kläder från Roots.



https://sv.wikipedia.org/wiki/%C3%85land

Åland är en ögrupp[a] mellan Egentliga Östersjön och Bottenhavet samt mellan
Egentliga Finland och Sverige. Åland är en självstyrande del av republiken
Finland där ögruppens svenskspråkiga status samt invånarnas svenska kultur och
språk skyddas av internationella garantier. Åland är också demilitariserat,
vilket innebär att det inte får finnas någon militär aktivitet på Åland i
fredstid.

Genom sin självstyrelse intar landskapet Åland en särställning i Finland. Ålands
parlament, lagtinget, har rätt att stifta egna landskapslagar och Åland har en
egen flagga, egna frimärken, registreringsskyltar och en egen polis, men ingår i
samma skattesystem som övriga Finland utom den kommunala beskattningen som
ligger under åländsk behörighet. Åland är med i EU och har euro som valuta men
Ålands särskilda status i EU gör att tax free-försäljning är tillåten på resor
till och från Åland. Avsikten med det så kallade Ålandsprotokollet med EU är att
upprätthålla goda kommunikationer så att bland annat företag kan fortsätta verka
på öarna.

Befolkningen på Åland uppgår till 28 916 invånare, varav 11 346 bor i den enda
staden Mariehamn.

Åland är känt för sin vackra skärgård och sin sjöfartshistoria. I Mariehamn
finns bland annat ett sjöfartsmuseum och museifartyget, den fyrmastade
stålbarken Pommern.

Namnet Åland är, enligt en hypotes, en förkortad form av den äldre formen
Ahvaland som kommer av det urnordiska ordet ahva (’vatten’), som är besläktat
med latinets aqua. På finska associerades Ahvaland till det finska ordet för
abborre, ahven, vilket ledde till att formen Ahvenanmaa skapades, vilken används
på finska ännu i dag.

Under förhistorisk tid koloniserades Åland först av människor som tillhörde den
kamkeramiska kulturen, och således kom från det förhistoriska Finland omkring år
4000 f.Kr. Från en senare tid, omkring 1500 f.Kr., finns bosättning med samband
västerut. Influenserna västerifrån blir sedan starkare, vilket syns av
gravskickets förändring, då kristendomen slog igenom på 1000-talet och de äldsta
stenkyrkorna byggdes på 1200-talet. Av ett litet antal finska ortnamn från äldre
medeltid kan man se att även en finsk bosättning ägde rum ungefär samtidigt som
den svenska nykoloniseringen började. Namn som Jurmo, Lappo, Koskenpää och Vandö
visar detta. Namnen Finbo 'finnarnas (fiske)bodar', Finby 'finnarnas by'
Finström och Finnö (som finns i tre åländska kommuner) antas visa hur de svenska
kolonisatörerna namngav finska bosättningar.

Ålands välstånd under medeltiden byggde på den handelsled som gick från
Roslagen, över Ålands hav, genom Åland och vidare till Egentliga Finland. Genom
bygget av fästningen Kastelholm under 1300-talet fick också Åland en viss
militär betydelse.

Genom bondeseglationen på 1800-talet, började bönderna konstruera egna skepp och
bedriva handel med omvärlden. Det är inte många områden som haft så många skepp
i sin ägo under en och samma tid. Varje socken hade kring 40 egna skepp, med
skeppare och sjömän. Detta lade grunden för Ålands framgång inom
djuphavsseglingen på de stora haven. Efter ångbåtens intåg blev segelskeppen
mycket billiga. Flera stora rederier, och bland dem Gustaf Eriksons, hade bland
de största segelflottorna i världen kring början av 1900-talet. Man seglade till
Australien, Amerika och Storbritannien. Härifrån har Åland fått sin långa
erfarenhet av sjöfart och entreprenörskap. Som ett minnesmärke över denna tid
finns den fyrmastade stålbarken Pommern i Mariehamn och sjöfartsmuseet i
anslutning till det.

Åland är alltså svenskspråkigt och avståndet mellan Åland och svenska fastlandet
är kortare än till det finländska, men landet kom ändå, genom en serie
historiska händelser, att tillhöra Finland. Redan på medeltiden fördes Åland
till Åbo stift, och på 1600-talet till Åbo och Björneborgs län. I freden i
Fredrikshamn 1809 föreslog svenskarna att Åland skulle kvarstå i svenska riket,
men Ryssland drev igenom sitt motsatta förslag, med hänvisning till ovanstående
faktum, men givetvis främst av militära skäl.

Vid överlåtelsen misslyckades Sverige med att erhålla garantier om att Åland
skulle demilitariseras, vilket också bekymrade Storbritannien som såg Rysslands
militära närvaro på öarna som ett hot mot deras intressen i regionen. Det var
orsaken till att Åland anfölls under Krimkriget. Bomarsunds fästning intogs av
brittiska och franska trupper 1854. Som resultat tvingades Ryssland
demilitarisera Åland efter fredsförhandlingarna 1856, vilket blev grunden till
Ålands nuvarande demilitariserade, neutrala status.

Under finska inbördeskriget 1918 landsteg svenska trupper på Åland i en
intervention mellan ryska trupper som fanns stationerade på öarna och de vita
och röda styrkor som anlände över isen från Finland. Inom några veckor hade dock
tyska trupper ockuperat öarna på begäran från den vita regeringen.

Åland blev en del av Finland när Finland utropade sin självständighet 1917.
Samtidigt hade en svensk nationalism vuxit fram på Åland, som svar på den
växande finska nationalismen på fastlandet. Från 1917 började befolkningen på
Åland att eftersträva en återförening med Sverige, bland annat undertecknade
96,2 procent av Ålands vuxna befolkning en petition 1918 om utträde ur Finland.
Finland erbjöd öarna en autonom status inom republiken som alternativ till en
total införlivning – ett erbjudande som den åländska befolkningen förkastade.
Ärendet fördes till Nationernas förbund som 1921 beslöt att Åland skulle förbli
en del av Finland som en autonom region. Finland blev tvunget att garantera
befolkningen rätten till det svenska språket, sin inhemska kultur och sina
traditioner. Ett internationellt avtal deklarerade samtidigt Åland som en
neutral och demilitariserad zon.

Det främsta argumentet för beslutet var Finlands tvåspråkighet: I grundlagen är
språken finska och svenska likställda och likvärdiga. I och med det ansågs
ålänningarnas rätt tillfredsställd och de utgjorde dessutom en garanti för
fortsatt bevarande av svenskan i Finland. En sorg över beslutet levde kvar under
första halvan av 1900-talet. Numera har alla tankar på återförening med Sverige
övergivits, då de ersatts av en lokalpatriotisk stolthet och insikt om
självstyrelsens fördelar.

Vissa anser dock att svenskans ställning i landskapet försvagats under senare
år, genom det finska språkets ökande betydelse inom näringslivet och
myndighetskontakterna österut, samtidigt som relationerna med Finland
försämrats; ett tydligt exempel är den så kallade spelkonflikten. En liten andel
av ålänningarna anser att Åland i stället bör bli självständigt, ett
självständighetsparti, Ålands Framtid grundades 2001, efter valet 2015 har
partiet 2 av de 30 lagtingsplatserna. Enligt en opinionsundersökning anser dock
en majoritet, ca 70%, av ålänningarna att Åland bör fortsätta att stå under
finländskt styre med nuvarande status.

Åland består av 6 757 öar. Den största ön är Fasta Åland, med en yta av
1 010 kvadratkilometer. Den totala landarean är 1 553 kvadratkilometer, och
vattenarean 11 990 kvadratkilometer. Vattenarean har utökats på grund av
förändrad territorialvattengräns.

Väster om Åland ligger Ålands hav, ett öppet vatten mellan Roslagen och Åland på
gränsen mellan Bottenhavet och norra Östersjön. Åland har en obetydlig landgräns
mot Uppland i Sverige på ön med fyren Märket. Österut gränsar Ålands skärgård
till Åbolands skärgård. Den sydostligaste delen av Ålands skärgård utgörs av
Kökar, Ålands västligaste av Eckerö cirka 50 kilometer öster om svenska Roslagen
och Väddö. Längsta körbara sträcka med bil utan färja är 76 kilometer
(Andersö–Norrboda), med färja 140 kilometer (Degersand–Jurmo)

Ålands unika politiska status gör att landskapet har rätt att stifta egna lagar
och fatta politiska beslut inom vissa områden. Inom dessa områden utövas den
lagstiftande och exekutiva makten av Ålands lagting och Ålands
landskapsregering. Området är dessutom en neutraliserad, demilitariserad zon och
Ålands status skyddas av internationella garantier. Finland har dock suveränitet
över området.

Freden i Fredrikshamn i september 1809 innebar att Sverige överlät Finland till
Ryssland samt därtill en del av landskapet Västerbotten och hela Åland som
därmed kom att tillhöra storfurstendömet Finland. Efter Finlands självständighet
strävade ålänningarna efter återförening med Sverige. Den så kallade
Ålandsfrågan, det vill säga konflikten om Ålands tillhörighet till Sverige eller
Finland, var en av de få frågor som behandlades och löstes av Nationernas
Förbund under mellankrigstiden.

Att Åland är en av de relativt få demilitariserade zoner i världen är orsak till
att det sedan 1992 är hemort för Ålands fredsinstitut.

Åland är ett självstyrt landskap inom Finland. Åland har ett eget parlament,
Ålands lagting och en egen regering, Ålands landskapsregering. Lagtinget har
lagstiftningsbehörighet inom många områden medan finsk lag gäller inom andra
Självstyrelsen regleras av Självstyrelselagen som ger ålänningarna rätt att
styra över sina egna angelägenheter, så långt det är möjligt med hänsyn till
”rikets inre och yttre säkerhet”. Till exempel kan Åland fatta egna beslut om
polisväsendet, posten, kommunal beskattning, skolor, hälso- och sjukvård samt
radio- och televisionssändningar, medan Finlands lag gäller för till exempel
tullar, gränsbevakning, myntväsen och på områden som allmän straffrätt,
arbetsrätt, civilrätt. Ålands landshövding leder Statens ämbetsverk på Åland och
representerar Finska staten på Åland.

I kyrkligt avseende räknas Åland till Borgå stift, det svenskspråkiga stiftet
inom Evangelisk-lutherska kyrkan i Finland.

Hembygdsrätt är det begrepp man använder då man diskuterar åländskt
medborgarskap. Hembygdsrätten reglerar vem som får äga mark eller fastigheter
samt driva näringsverksamhet på Åland. Hembygdsrätten är en rättighet som
tillkommer varje ålänning, och man förlorar denna rättighet om man är skriven på
annan ort i mer än fem år. För att återfå sin hembygdsrätt, eller som
icke-ålänning ansöka om hembygdsrätt, måste man bo (vara folkbokförd) på Åland i
minst fem år, vara finländsk medborgare samt kunna intyga att man behärskar
svenska. Hembygdsrätten innehåller restriktioner för grundande av företag på
Åland. I alla bolagsstyrelser måste minst två tredjedelar av medlemmarna vara
ålänningar, men vissa undantag görs för allmännyttiga företag (till exempel
banker och transportföretag). Finska medborgare som flyttat till Åland före tolv
års ålder och har hembygdsrätt är befriade från värnplikt.

På grund av det åländska självstyret skiljer sig Statens ämbetsverk på Åland
från dess motsvarigheter i övriga Finland, regionförvaltningsverken. Statens
ämbetsverk på Åland har sitt säte i Statens Ämbetshus i Mariehamn. Chef för
ämbetsverket är Ålands landshövding, Peter Lindbäck.

Åland anordnade en egen folkomröstning om medlemskap i Europeiska unionen den 20
november 1994. En majoritet av ålänningarna röstade för medlemskap, och man
följde Finland in i unionen 1995. Ett särskilt Ålandsprotokoll reglerar Ålands
ställning inom EU. Man har några viktiga undantag, dels gällande
icke-ålänningars rätt att äga fast egendom och icke-åländska företags
etableringsrätt i regionen, dels gällande EU:s skattelagstiftning. Det senare
undantaget innebär att Åland i skattehänseende räknas som tredje land, vilket
som viktigaste effekt har haft att den lönsamma försäljningen av skattebefriade
varor på färjorna till och från Sverige och Finland har kunnat fortsätta.
Medlemskapet i EU ifrågasätts av ålänningarna som helt blev utan kompensation
för den maktöverföring från självstyrelsen till både Finland och EU som blev
följden av medlemskapet, något som bidragit till försämrade relationer mellan
myndigheterna på Åland och i Finland.

På Åland motsvaras kommunerna av den urgamla sockenindelningen. Trots de få
invånarna är Åland indelat i totalt 16 kommuner: en stad, nio landsbygdskommuner
och sex skärgårdskommuner. Mariehamn är den största av dem med sina 11 340
invånare, medan Sottunga endast har 101 bofasta invånare.

Åland är ett litet samhälle men med en sluten ekonomi beroende av kravet på så
kallad hembygdsrätt för att äga egendom och driva företag. Man är beroende av
utbyte av varor och tjänster med omgivande regioner. Ålands läge mellan två
expansiva ekonomiska centra, södra Finland och Stockholmsområdet, ger många
fördelar och gör också den åländska ekonomin mindre sårbar. Det finns två stora
marknadsområden på nära avstånd till nytta inte minst för sjöfarten.

Den åländska ekonomin är starkt präglad av tjänste- och servicenäringarna.
Sjösektorns dominans är påtaglig då denna ensam står för cirka 27 procent av
Ålands totala bruttonationalprodukt. Den kapitalintensiva sjöfarten bidrar till
att bruttonationalprodukten per person på Åland är hög, och som ett resultat
ligger den genomsnittliga inkomstnivån i Åland klart högre än i övriga Finland.
2009 var den genomsnittliga disponibla hushållsinkomsten ungefär 20% högre på
Åland än i övriga Finland (fasta Ålands landsbygdskommuner hade den överlägst
högsta medianinkomsten bland Finlands ekonomiska regioner 2010, 40 360 euro per
hushåll). Den åländska sjöfarten erbjuder fler arbetsplatser än vad den åländska
arbetskraften kan fylla – många personer bosatta i Finland och Sverige arbetar
på åländska fartyg. Färjetrafiken har varit förutsättningen för turismens starka
expansion. Antalet inresande till Åland har under de senaste åren legat kring
1,8 miljoner personer – de flesta kommer över dagen och cirka 540 000
övernattningar registreras varje år. På hotell och gästhem finns cirka 2 600
bäddplatser och dessutom finns över 2 000 uthyrningsstugor. Sommartid kommer
många gäster i egna segel- och motorbåtar och kan då förtöja i någon av de nära
tjugo åländska gästhamnarna.

Den åländska industrin är liten jämfört med regionerna i närheten, men viktig ur
exportsynpunkt. Eftersom industrin till stor del vidareförädlar
jordbruksprodukter och fisk är den indirekta sysselsättningseffekten av stor
betydelse. En mycket intressant och internationell plastindustri har även vuxit
fram. Vidare finns på Åland metall- och verkstadsindustri, snickerier,
tryckerier och elektronikindustri. Primärnäringarna jordbruk och fiske är trots
sin relativt blygsamma ekonomiska avkastning fortfarande betydelsefulla för
glesbygden och skärgården samt som råvaruproducenter för den viktiga
livsmedelsindustrin. Små arealer i kombination med gynnsamt klimat har lett till
att det åländska jordbruket inriktats på specialgrödor som lök, kinakål, potatis
och äpple.

Sysselsättningssituationen på Åland har varit mycket god sedan lågkonjunkturen i
mitten av 1990-talet. En förklaring till den goda sysselsättningssituationen är
Ålands utmärkta geografiska läge. Närheten till Stockholms- och
Helsingforsregionerna har gjort det möjligt för framför allt ungdomar att hitta
jobb och utbildningsplatser också vid lågkonjunktur på hemmaplan. Med dagens
öppna arbetslöshet på 3,6 procent är arbetslösheten ett litet men växande
problem på Åland. Ett långsiktigt behov av personal inom hälso- och
sjukvårdssektorn samt pedagogiska sektorn är ett problem som Åland delar med
resten av Norden. Den stora mängd turister som sommartid besöker Åland medför
att servicenäringarna under högsäsongen är beroende av säsongsarbetskraft från
andra orter. Sjöfarten har under modern tid varit den dominerande näringen på
Åland och den har i allra högsta grad bidragit till dagens välstånd. De
förändringar som den åländska sjöfartsbranschen står inför gör att det finns en
klar hotbild för den åländska sysselsättningen.

Ålands Idrottsförbund är idrottens gemensamma paraplyorganisation som motsvarar
Sveriges Riksidrottsförbund eller Finlands Idrott. Idrottsförbundet
representerar åländsk idrott i samtliga nordiska sammanhang. Idrottsförbundet är
idrottens högsta organ på Åland.

IFK Mariehamn har flera sektioner. Klubbens herrfotbollssektion gjorde sin
första säsong i Finlands högsta serie 2005. IFK Mariehamn blev finska mästare
för första gången säsongen 2016. Andra framgångsrika fotbollsföreningar är Åland
United som säsongen 2009 vann damernas högsta serie, FM-serien, och därmed
kvalificerade sig för spel i UEFA Women's Champions League 2010.

Janne Holmén, som blev europamästare i maraton 2002, är även han från Åland, och
Ålands Kraftsportklubb är en av landets framgångsrikaste. Bland annat har
klubbens styrkelyftare Kenneth Sandvik satt världsrekord i bänkpress två gånger.

Åland arrangerade de Internationella öspelen 1991 och 2009. Även
världsmästerskapet i innebandy för damer 1997 spelades här.

Åland har en speciell natur som erbjuder stora kontraster. Ytterskärgårdens
karga kobbar byts ut mot skogar och bördiga odlingslandskap på fasta Åland.
Åland består av huvudön och över 6 700 mindre öar av varierande storlek. På
Åland finns omkring 40 naturreservat.

Skärgården ger möjlighet till paddling, segling, långfärdsskridskoåkning och
annat. Cykelvägar finns på hela Åland och till skärgårdskommunerna är färjan
avgiftsfri för cyklar. Kostnaden för att ta med bilen är subventionerad av
Landskapet Åland om man stannar i skärgården en natt.

På somrarna anordnas Rockoff-festivalen. Den besöks förutom av ålänningar även
av turister.



https://sv.wikipedia.org/wiki/H.C._Andersen

Hans Christian Andersen, född 2 april 1805 i Odense, död 4 augusti 1875 på
Østerbro i Köpenhamn, var en dansk författare. H.C. Andersen är tillsammans med
Ludvig Holberg och Søren Kierkegaard, Danmarks internationellt mest kända
författare och företrädare för den danska guldåldern. Andersen är mest känd för
sina sagor (på danska: eventyr). Andersen skrev över 200 sagor, 1 000 dikter,
6 romaner och 50 skådespel och hans verk finns översatta till nära 150 språk.

Trots en fattig och enkel uppväxt och en problematisk skolgång kom Andersen att
etablera sig som en författare som hade stöd av såväl kungen som det
intellektuella etablissemanget och genom sina sagor även i de breda folklagren.
200-årsjubileet år 2005 medförde en ökad satsning på H.C. Andersen-forskningen
och resulterade i en mängd litteratur kring författaren och i nyutgåvor och
nyöversättningar av Andersens verk.

Under sin levnad hade Andersen många kontakter i Sverige, bland annat med
Fredrika Bremer och Jenny Lind och många svenska författare har inspirerats av
Andersen eller skrivit om honom, bland andra Elsa Beskow, Maj Fagerberg, Niklas
Rådström, Olov Svedelid och Birgitta Trotzig.

Andersen föddes i ett fattigt hem i Odense på Fyn. Fadern var skomakare, med
bokintresse. Fadern lämnade hemmet för att i Hjælpekorpset delta i
Napoleonkrigen, men återvände med sviktande hälsa och dog snart efter hemkomsten
till Odense. Modern försörjde sig som tvätterska och gifte sedermera om sig.

Den första undervisning Andersen fick, först i hemmet och senare i en privat
småskola för pojkar (danska: pogeskole) och i folkskolan, var tämligen
undermålig och han höll sig mest för sig själv. Han läste mycket, lekte med
dockor och sådant som satte fantasin i rörelse, uppförde egna pjäser och
dagdrömde om en framtida storhet.

Han blev tidigt intresserad av teater och det kom att bli hans stora intresse.
Han drömde om en framtid som skådespelare. År 1819 for han till Köpenhamn, där
han försökte få anställning vid Det kongelige Teater, vilket misslyckades. Han
hankade sig fram med hjälp av privata välgörare och kom så småningom in som
oavlönad elev vid balettskolan. Hans framgång där var dock liten och efter att
några gånger framträtt som korist i småroller blev han uppsagd.

Han hade sänt in några skådespel som han skrivit till Det kongelige Teater, men
de blev refuserade. Han sökte hjälp hos det välvilliga och inflytelserika
geheimerådet Jonas Collin som fattat tycke för honom och som kom att bli ett
stöd under många år. Collin lade fram Andersens sak för kungen och menade att
det som först och främst fordrades var regelrätt utbildning. Han fick en
friplats i Slagelses latinskola där han gjorde stora framsteg. Han flyttade
sedan med rektor Simon Meisling till skolan i Helsingör och så småningom till
Köpenhamn där han avlade studentexamen som privatist för Ludvig Christian
Müller.

År 1822 fick Andersen sin första bok Ungdoms-Forsøg publicerad under pseudonymen
Villiam Christian Walter (vilket är en kombination av hans eget namn, William
Shakespeares och Walter Scotts), och 1829 kom Fodreise fra Holmens Canal til
Østpynten af Amager. Han fick också sitt första skådespel som han var 16 år när
han gjorde uppsatt vid Det kongelige Teater 1829 och året därpå kom den första
diktsamlingen ut.

Förutom de sagor, som givit honom en plats i världslitteraturen, skrev Andersen
reseskildringar från resor i bland annat England, Mindre Asien, Tyskland och
Italien. Han skrev också romaner som alla innehåller självbiografiska element.
Därtill författade han en stor mängd dikter och skådespel.

H.C. Andersen dog ogift och barnlös i familjen Melchiors hus, Rolighed, den 4
augusti 1875. Han är begravd på Assistens Kirkegård i Köpenhamn.

År 1829 uppträdde Andersen som författare med en humoristisk skiss, kallad
Fodrejse fra Holmens kanal till østpynten av Amager, som röjde ett starkt
inflytande av den tyske humoristen E.T.A. Hoffmann. Efter en resa till Italien
utgavs efter hemkomsten (1835) romanen Improvisatoren, som skildrar en ung
författares strid och seger och som genom sin färgrika teckning av Italiens
folkliv väckte allmän beundran. Samma år utkom en liten samling barnsagor,
Eventyr, fortalte for børn, som innehöll uppslaget till den del av Andersens
författarverksamhet, genom vilken han kom att bli världskänd.

Sedan kom romanerna O.T. (1836), Kun en spillemand (1837) och De to baronesser
(1849), det romantiska dramat Mulatten (1840), operatexten Liden Kirsten (1846),
lustspelet Den nye barselstue (1850) och flera så kallade sagokomedier, bland
andra Mer end perler og guld (1849), Ole Lukøje (1850) och Hyldemoer (1851), som
beredde honom en ganska framstående plats i danska litteraturen. Som
sagoberättare erövrade han ett eget rike, där han är oöverträffad. Han
utvecklade här ett sällsamt eget språk. Hans Eventyr og historier utkom
1835–1872 i små häften, ungefär ett om året, vilka räknades till de litterära
evenemangen, och bildar 7 band i hans samlade skrifter. En folkupplaga kom ut
1880 i 3 band (omtryckt 1887). Dessutom har de givits ut med illustrationer av
flera framstående konstnärer som till exempel Vilhelm Petersen (1850, 8:e uppl.
1902, Vidare en särskild, konstnärligt utsmyckad upplaga 1902–1903), Lorenz
Frölich (Ny eventyr og historier, 3 band 1870-74) och Hans Tegner (en praktfull,
så kallad världsupplaga, 2 band, 1899–1901). De är översatta på en mängd
främmande språk, och Andersen är utan tvivel den danska författare, vars verk
fått den största utbredningen utomlands.

Nära sagorna står hans vackra Billedbog uden billeder (1840, 6:e upplagan 1876).
Nämnas bör även En digters bazar (1842) och flera andra poetiska
reseskildringar. Han åtnjöt under sin senare tid allmänt erkännande och redan
1851 fick han professorstitel och "digtergage" (författarlön) av staten. År 1867
blev han hedersborgare i sin födelsestad Odense och 1874 utnämndes han till
konferensråd.

I sin självbiografi, Mit Livs Eventyr, berättar Andersen att han träffat den
berömde filosofen Søren Kierkegaard som berättade att han tänkte recensera
Andersens bok Kun en Spillemand. Kierkegaard sade att det skulle bli en mer
rättvis recension än de som tidigare publicerats. Det blev av olika skäl ingen
recension, utan i stället en bok, Kierkegaards första, Af en endnu Levendes
Papirer.: Udgivet mod hans Villie (”Ur en ännu levandes anteckningar, utgivna
mot hans vilja”). Kierkegaards första bok kom därmed att också bli den första
som handlade om H.C. Andersen. Kierkegaard var inte förtjust i den åtta år äldre
Andersen. I Andersens roman, som i hög grad är självbiografisk, menar
författaren att genier som får uppmuntran och stöd kan utveckla sina talanger,
medan hos den konstnär som inte får uppmärksamhet kommer begåvningen att dö.
Andersen var vid den här tiden redan en firad författare och hade en årlig
statlig konstnärslön och han tog sin utgångspunkt till romanen i sitt eget liv.
Kirkegaard menade att Andersen var aningslös och inte visste vad som skapade ett
geni.

Litteraturprofessorn Thure Stenström anser att "I fråga om inåtvändhet,
självupptagenhet, ångest och originell fantasikraft torde de båda genierna
[Kierkegaard och Andersen] kunna ta upp tävlan med varandra. Men eljest var de
varandra olika. I yttre mening var det knappast den förmögne Søren Kierkegaard,
son till en av Danmarks rikaste affärsmän, utan snarare uppkomlingen H C
Andersen som fullbordade det mer imponerande levnadsloppet."

Andersen besökte England första gången 1847 då han gästade grevinnan av
Blessington vars sammankomster drog till sig Europas intellektuella. Det var på
en av dessa sammankomster som han träffade Charles Dickens, som han beundrade
och kallade "vår tids störste författare". Dickens, som i gengäld beundrade
Andersen, besökte denne månaden därpå. Då han upptäckte att Andersen inte var
hemma lämnade han tolv exemplar av sina böcker. En hjärtlig korrespondens
uppstod mellan de två författarna och Andersen återvände till England 1857 för
att gästa Dickens hus, Gad's Hill i Kent, i två veckor. Före hans ankomst hade
Dickens fått ett brev från honom där det stod "Jag ska inte besvära dig alltför
mycket". Dickens kom snart att ångra sin inbjudan. När Andersen anlände visade
det sig att han var en odräglig gäst och mycket dålig på engelska, hans brev var
skrivna av en tolk. Den danske författaren, en lång, mager och ganska klumpig
man, utökade sin vistelse hos Dickens till fem veckor. Dickens antydde artigt
att han borde lämna huset, men antydningarna var kanske alltför vaga. Efter att
han hade åkt skrev Dickens på spegeln i gästrummet: "Hans Andersen bodde i det
här rummet i fem veckor - vilket för familjen verkade som en evighet". För
Andersen var besöket en saga som hade blivit sann, men för familjen Dickens var
det en riktig skräckhistoria. Dickens dotter Kate mindes honom senare som "en
benig tråkmåns som stannade i evigheter". Som socialt inkompetent förstod
Andersen aldrig varför Dickens aldrig svarade på hans brev efteråt. Den
irländske professorn Michael Fitzgerald menar att Andersens sociala oförmåga
berodde på att han hade Aspergers syndrom.

Andersens besök hos Dickens beskrivs i den svenske författaren Niklas Rådströms
roman Gästen.

På 1830-talet besökte Andersen Sverige flera gånger. Åren 1837, 1849 och 1865
besökte han Stockholm och Uppsala. Till Göteborg kom han den 24 juni 1837, den
19 maj 1849 och 28 juli 1871. Inspirerad av sitt sista Sverigebesök under tre
månader 1849 skrev han den vackra reseboken I Sverrig (1851). Han lärde känna
många samtida författare, särskilt Fredrika Bremer. Bremer och Andersen
träffades första gången på en båtresa från Vänersborg till Stockholm, och
Andersen besökte senare familjen Bremer på Årsta slott. Bremer försåg Andersen
med ett rekommendationsbrev till Erik Gustaf Geijer där hon beskrev honom som
Herr Andersen med något besynnerligt yttre men enkel, känslig varmhjertad, god,
barnfrom och författare af goda böcker. Andersen kom dock aldrig att använda
rekommendationsbrevet i samband med sitt möte med Geijer. De båda kom efter
mötet att brevväxla under flera decennier. Då Bremer 1848 besökte Köpenhamn var
Andersen hennes ciceron introducerade då Andersen för Per Johan Böklin och Hans
Lassen Martensen.

Vid sin resa till Sverige kom Andersen i kontakt med den skandinavistiska
rörelsen som blomstrade vid universiteten i Sverige. Det resulterade två år
senare i en dikt ”Vi er eet Folk, vi kaldes Skandinaver” och Andersen skriver om
den att ”land och folk fick jag kärt och syntes, som sagt, att mitt hems gränser
växte, först nu förstod jag strax efter min hemkomst sången: ’Vi är ett folk, vi
kallas skandinaver’”. Andersen hade lovat den svenske förläggaren Bernhard
Cronholm ett bidrag till den svensk-danska poetiska kalendern Hertha. Cronholm
bad den lundensiske tonsättaren Otto Lindblad att tonsätta dikten och
tillsammans med Lindblads musik för manskör publicerades den i januari 1840. Då
Andersen senare samma år besökte Lund hyllades han av lundasångarna med denna
sång och den sjöngs även vid det nordiska studentmötet i Köpenhamn 1945.

Andersen förblev ogift hela livet, trots flera stora förälskelser. Bland annat
var han förälskad i Riborg Voigt och Mathilda Barck, men den allvarligaste
förälskelsen gällde den svenska sångerskan Jenny Lind som han mötte första
gången 1840. Hon avböjde hans frieri och kallade honom från 1843 sin "broder".
Berättelsen om Näktergalen (1844) kan vara en hyllning till Lind som kallades
"den svenska näktergalen".

Danska forskare, från Hjalmar Helweg 1927 till Elias Bredsdorff 1975 har varit
tysta om H.C. Andersens homosexuella bekantskaper med balettdansören Harald
Scharff, Henrik Stampe och Edvard Collin, den senare son till mecenaten Jonas
Collin. När Andersen skrev Den lilla sjöjungfrun var det med tanke på Edvard
Collin och kärleken till honom. Hans dagböcker lämnar inga tvivel om att han var
attraherad av båda könen men dessa avsnitt i hans dagböcker och brev redigerades
bort på 1960-talet. Endast två vetenskapliga avhandlingar på senare år har
behandlat Andersens homoerotiska dragning, nämligen Wilhelm von Rosen i
Venskabets mysterier 1980 och den tyske kritikern Heinrich Detering i Åndelige
amfibier 1991. Enligt Andersens dagbok från 1840 var det så att hjärtat hoppade
på honom när Edvard Collin kysste honom: "Eduard C. var den sidste derude jag
sagde Lev vel, han trykkede et Kys paa min Mund! O det var som mit Hjerte vilde
springe." ("Eduard C. var den siste där ute som jag sade farväl till, han
tryckte en kyss på min mun! O det var som om mitt hjärta ville hoppa.")

Det har framförts teorier om att portvakten Nicolas Gomard som var Andersens
fadder skulle kunnat vara H.C. Andersens biologiske fader. Påståendet kommer
från en tradition i familjen Gomard. Historikern Erik Kjersgaard skriver i sin
bokserie om Danmarks historia, att Andersen var "illegitim son till en officer i
Odense", dock utan närmare förklaring eller källa.

Jens Jørgensen, före detta rektor för Slagelse Gymnasium, har utan framgång
försökt bevisa att kronprins Christian och länsgrevedottern Elise
Ahlefeldt-Laurvig var föräldrar till Andersen. Jørgensen har framlagt teorin
dels i sin bok H.C. Andersen — en sand myte från 1987, dels i sitt förord och
efterskrift till den kommenterade utgåvan av H.C. Andersens Levnedsbogen. Fyens
Stiftstidendes kulturredaktör Rolf Dorset har stött teorin i sin bok
Paradisbarnet — en bog om H.C. Andersens herkomst från 2004.

Teorin har inget stöd av vetenskapen. Bland annat har den förre överarkivarien
vid Rigsarkivet i Danmark, Vello Helk, kallat Jørgensens första bok för en
"spekulation" och menar att "arkivstudier inte förefaller vara Dorsets starka
sida", i ett utkast till anmälan i Personalhistorisk Tidsskrift 2005. H.C.
Andersen-forskaren Johan de Mylius anser, att teorin bygger på en "helt
charlatan-aktig behandling av källorna". I en anmälan i tidskriften Anderseniana
utgiven av H.C. Andersen Centret i Odense 1989 har redaktören Niels Oxenvad
likaledes förundrat sig över Jørgensens bristande förmåga att tillerkänna
kyrkböckernas deras sanningsvärde. Historikerna har förgäves försökt avliva
myten om Andersens kungliga härkomst, men uppgiften har till synes varit hopplös
då den är så omtyckt.

Andersens Samlede Skrifter (band 1–32) utgavs mellan 1854 och 1879. Eventyr. Ny
kritisk Udgave med Kommentar gavs ut 1919 av Hans Brix och Anker Jensen och
1963–1967 kom Eventyr. Kritisk Udgave efter de originale Eventyrhaefter med
Varianter (1–5) utgivna av Erik Dal. Romaner og Rejseskildringer (1–7) utgivna
av Helge Topsøe-Jensen kom 1907 och Andersens Dagböger 1825–1875 (1–12) gavs ut
1971–76.

H.C. Andersen Centret listar (i mars 2012) följande i sin genreförteckning över
Andersens verk: 212 sagor, 28 sagosamlingar, 6 romaner, 6 ”annan prosa”,
51 dramer, 25 reseskildringar, 4 självbiografier, 6 biografiska arbeten,
36 ”samlade och blandade skrifter”, 42 avhandlingar, artiklar, brev och annat,
7 satiriska och humoristiska småstycken, 8 diktsamlingar, 6 diktcykler,
1 024 dikter och 37 småtryck (enkelttryk). Här nedan följer ett urval titlar.

Sammanlagt skrev eller bearbetade H.C. Andersen ca 30 teaterstycken av mycket
varierande slag. Det var dels revyaktiga texter till Studenterforeningen där han
själv ibland uppträdde som skådespelare, dels texter till Det kongelige Teater
och från 1849 till den nya folkteatern Casino i Köpenhamn. Av hans
operalibretton bör särskilt framhållas texten till hans och J.P.E. Hartmanns
opera Liden Kirsten (uruppförd 1846), som blev ett slags nationalopera före Carl
Nielsens Maskerade. Andersen fick Franz Liszt att sätta upp Liden Kirsten på
teatern i Weimar 1856, med titeln Klein Karin.

Åtminstone en av Andersens pjäser översattes till svenska; hans Een Nat i
Roeskilde gavs 1851 ut som Min hustru eller en natt i Falkenberg ("skämt i 1 akt
med sång, fritt efter H.C.Andersens bearb. af franska pjesen 'une chambre à deux
lit'") med nya upplagor ända fram till 1900.

Det uppmärksammade 200-årsjubileet 2005 av H.C. Andersens födelse firades med en
rad konst-, kultur-, utbildnings- och turistprojekt med stöd av "HCA2005
Fonden", som hade en budget på 230 miljoner danska kronor. Bland projekten fanns
Rumle Hammerichs tv-serie Unge Andersen. Vad som särskilt tilldrog sig mediernas
uppmärksamhet, var det fyra miljoner kronor stora bidraget till ett
"filmförberedelseprojekt" för en internationell spelfilm av Bille August och
producenten Lars Kolvig. Denna film förverkligades aldrig, och fonden vägrade
att betala ut den sista delen på 700 000 kronor til Kolvig och August.

Jubileumsåret 2005 utsågs flera H.C. Andersen-ambassadörer i världen, bland
andra skådespelaren Roger Moore, modellen Elizabeth Hurley och författaren A.S.
Byatt. I Sverige utnämnde Prins Joachim författaren Per Olov Enquist, artisterna
Peter Jöback och Mark Levengood, samt skådespelaren Tuva Novotny.

År 2005 gjordes det en tv-serie om Andersens liv med titeln Unge Andersen där
rollen som Andersen spelas av Simon Dahl Thaulow. Den filmmusikal från 1952 där
Andersen spelas av Danny Kaye har föga med verklighetens Andersen att göra.

I sitt testamente från den 18 februari 1860 instiftade Andersen ett stipendium
som utdelas till "den flitigaste gossen" från en fattigskola i Odense.
Stipendiet delas sedan 1877 ut på författarens födelsedag som H.C. Andersens
Hjælp. Dansk Forfatterforening delar ut stipendiet varje år sedan 1955.

H.C. Andersens Litteraturpris uppmärksammar "H.C. Andersens inflytande på
författare i hela världen". Priset instiftades av den privata "H.C. Andersen
Litteraturpriskomité" och är på 500 000 danska kronor insamlade av privata
donatorer. År 2010 mottog J.K. Rowling priset och 2011 tilldelades det Isabelle
Allende.

H.C.Andersen prisen (The Hans Christian Andersen Award) har delats ut sedan 1996
och består av en bronsstatyett utformad som boken "Mit Livs Eventyr". Den är
gjord av den fynske konstnären Jens Galschiøt. Den tilldelas tre personer eller
institutioner årligen den 2 april. Bland de mer än 40 pristagarna genom åren
finns bland annat Johannes Møllehave (1996), Ghita Nørby (2000), Susse Wold
(2001), drottning Margrethe, (2004), Günter Grass (2005), Rumle Hammerich
(2006), Ib Spang Olsen (2007) och John Neumeier (2009).

H.C. Andersen-medaljen är ett litteraturpris för "bestående bidrag till
barnlitteraturen" som sedan 1956 delas ut av International Board on Books for
Young People.

I Danmark finns flera statyer av H.C. Andersen, bland annat Henry
Luckow-Nielsens staty på Rådhuspladsen i Köpenhamn från april 1965. På platsen
vid järnvägsstationen i Odense står Bjørn Nørgaards åtta meter höga skulptur i
granit och patinerad brons Skyggen, rejsekammeraten og improvisatoren - et
treenigt portræt af H.C. Andersen från 2002–2005. I Central Park i New York står
en skulptur som föreställer den sittande författaren med en bok som visar de
första raderna av Den fula ankungen. En fristående and tittar på författaren.
Skulpturen är utformad av Georg John Lober i brons med sockeln i granit. Den är
donerad av Danish-American Women's Association och danska och amerikanska
skolbarn med anledning av författarens 150-årsdag.

Den danske skulptören Jens Galschiøt gjorde en tre meter hög staty med titeln
Fortællerbrønden ('Berättarbrunnen') som placerades på rådhusplatsen i Odense i
samband med jubileet 2005. Efter en konflikt med Odense kommun sänkte konstnären
skulpturen i Odense hamn 2011.

En av Danmarks mest kända skulpturer Den lille havfrue vid Langelinie i
Köpenhamn är inspirerad av Andersens sagor.



https://sv.wikipedia.org/wiki/Miriam_Bryant

Miriam Melanie Bryant, född 8 mars 1991 i Utby, Nylöse församling, Göteborgs och
Bohus län, är en svensk sångerska och låtskrivare.

Miriam är uppvuxen i Göteborg med en engelsk far och en finländsk mor. Hon har
tre syskon: en yngre bror och två äldre systrar.

Miriam gick i en av Brunnsboskolans musikklasser med inriktning mot körsång.
Efter grundskolan studerade hon musikalteater på Estetiska programmet Mimers hus
gymnasium i Kungälv, och sedan vidare på Musikteaterskolan i Bjärnum. Influerad
av sin fars brittiska musikarv och sin mors finska melankoli testade Miriam
Bryant att en helg i november 2011 skriva låtar tillsammans med sin barndomsvän
Victor Rådström, som är producent och låtskrivare. Fyra månader senare gavs
hennes debutsingel "Finders, Keepers" ut i mars 2012 via skivbolaget 100 Songs.
Singeln gick in på topp 100 på den tyska radiolistan.

Efter debutsingeln skrev hon kontrakt med EMI Music. Under 2012 turnerade hon
och spelade på en utsåld klubbturné i Tyskland. MTV Iggy, MTV:s sajt med fokus
på nya artister, hade henne som "Artist of the week" i augusti samma år. 2012
medverkade hon även i ett avsnitt av SVT:s På spåret som sångerska i husbandet.
Under hösten 2012 gav Bryant ut en akustisk singel, "Raised In Rain", även den
skriven tillsammans med Victor Rådström.

I början av 2013 kom singeln "Push, Play" och debutalbumet Raised in Rain, som
nådde 12:e plats på Sverigetopplistan. Under 2014 reste hon med som körsångerska
på Kents klubbturné tillsammans med Ida Redig och Naomi Pilgrim. Den 14 december
2014 uppträdde hon i Musikhjälpen Hjälp oss stoppa spridningen av HIV med
låtarna "Push Play" och "Dragon". 2015 är Bryant med i TV4:s program Så mycket
bättre, där hon bland annat berättade hur djupt det påverkat henne när i hennes
barndom familjens hus brann ned, följt av föräldrarnas skilsmässa.

Bryant var en av de nominerade till årets unga sverigefinne 2014, av Sveriges
Radio, Sisuradio. I oktober 2014 släpptes EP:n I Am Dragon.

Den 14 februari 2016 erövrade Bryant platserna ett, två och tre på Svensktoppen.
Något som ditintills aldrig inträffat i listans hela historia.

2016 vann Bryant två stycken Rockbjörnar för Bästa Kvinnliga Live samt Årets
Svenska Låt ("Ett sista glas").



https://sv.wikipedia.org/wiki/Cornell_University

Cornell University är ett framstående universitet beläget i Ithaca i delstaten
New York i USA. Det räknas till de så kallade Ivy League-universiteten. Det är
ett privat land-grant-universitet som mottar årligt stöd från delstaten för
vissa pedagogiska uppdrag. Universitetet grundades 1865 av Ezra Cornell och
Andrew Dickson White och syftade till att undervisa och ge bidrag inom alla
kunskapsområden - från klassisk till vetenskap och från det teoretiska till det
tillämpade. Dessa ideal, okonventionella för tiden, återfinns i Cornells motto,
ett populärt citat av Ezra Cornell från 1865: "I would found an institution
where any person can find instruction in any study."

Universitetet är i stort sett organiserat i sju undergraduate colleges och sju
institutioner (avdelningar) för forskarutbildning vid dess huvudcampus i Ithaca.
Varje college och institution fastställer sina egna tillträdeskrav och
akademiska program i nära autonomi. Universitetet förvaltar också två medicinska
campus, ett i staden New York och ett i Education City i Qatar. Cornell är ett
av två privata land-grant-universitet,[a] och dess sju undergraduate colleges
omfattar tre privata, lagstadgade delstatsstödda eller kontrakterade colleges.
Som ett land-grant-universitet bedriver man även uppsökande verksamhet i varje
county i delstaten New York.

Sedan dess grundande har Cornell varit en samundervisande, icke-sekteristisk
institution där antagning erbjuds oavsett religion eller ras. Cornell har mer än
255 000 levande alumner, 31 Marshall Scholars, 28 Rhodes Scholars och 41
Nobelpristagare knutna till universitetet. Studentkåren består av nästan 14 000
undergraduate studenter och 7 000 doktorander från alla 50 amerikanska delstater
och 122 olika länder.

De tävlar med 37 universitetslag i olika idrotter via deras idrottsförening
Cornell Big Red.



https://sv.wikipedia.org/wiki/Rosa_Parks

Rosa Louise McCauley Parks, född 4 februari 1913 i Tuskegee, Alabama, död 24
oktober 2005 i Detroit, Michigan, var en afroamerikansk medborgarrättskämpe. Hon
var utbildad sömmerska. Parks tilldelades två av USA:s finaste civila
utmärkelser: Frihetsmedaljen 1996 och Amerikanska kongressens guldmedalj 1999.

Rosa Parks barndom väckte hennes tidiga erfarenheter med rasdiskriminering och
aktivism för likabehandling. Efter att Rosas föräldrar separerat flyttade hennes
mor till sina föräldrar, Rosa och Sylvester Edwards, i Pine Level, Alabama.
Föräldrarna var föredetta slavar och starka förespråkare för likabehandling
oavsett ras. Familjen bodde på Edwards gård, där Rosa skulle komma att
tillbringa sina ungdomsår. Under sin uppväxt upplevde Rosa att hennes farfar
stod framför sitt hus med ett hagelgevär medan Ku Klux Klan medlemmar
marscherade ner för gatan.

Rosa lärde sig att läsa av sin mor i unga år och gick sedan i en segregerad
skola i Pine Level, Alabama. Skolan saknade tillräckligt med skolmateriel som
t.ex. skrivbord. Afroamerikanska elever tvingades att gå till skolan, medan
busstransporter samt en ny skolbyggnad fanns för vita elever. Genom resten av
Rosas utbildning gick hon i flera segregerade skolor i Montgomery, inklusive
stadens Industrial School for Girls (vid början av 11 års ålder). År 1929
lämnade Rosa skolan för att ta hand om både sin sjuka mormor och mor i Pine
Level. Hon återvände aldrig till sina studier och fick istället anställning på
en skjortfabrik i Montgomery. År 1932 gifte Rosa, vid 19 års ålder, sig med
Raymond Parks som då var frisör och aktiv medlem i "National Association for the
Advancement of Colored People". Med hans stöd klarade Rosa av high school-examen
1933. Hon blev sedan aktivt involverad i civilrättsliga nyemissioner genom att
ansluta sig till "Montgomery kapitlet i NAACP".

Parks blev känd för att hon, 1955, vägrade lämna sin sittplats i en buss till en
vit man, vilket busschauffören krävde att hon skulle göra. Den dåvarande lagen
föreskrev att svarta skulle lämna sin sittplats för vita. Händelsen utlöste
Bussbojkotten i Montgomery som brukar ses som starten för den moderna
amerikanska medborgarrättsrörelsen. Under 1950-talet arbetade Parks som
sekreterare och ungdomsrådgivare i NAACP, National Association for the
Advancement of Colored People.

Händelsen på bussen utspelade sig i staden Montgomery i delstaten Alabama den 1
december 1955. Ombordstigningen för de svarta var en formell procedur: först
löste man biljett framme hos chauffören, sedan steg man av bussen för att
återigen stiga ombord genom dörren längst bak. Sittplatserna var indelade i två
sektioner: en för vita passagerare och en annan för svarta. Det fanns särskilda
regler som passagerarna var tvungna att åtlyda. Svarta fick inte sätta sig
intill vita, inte ens om mittgången skilde dem åt. Om ingen sittplats var ledig
för vita, var de svarta skyldiga att ge upp sin plats till den vites förmån.
Långt fler svarta än vita åkte kollektivt och det blev fort ont om platser för
de svarta. Den dagen när Parks satt på bussen var hennes reaktion mot
bussförarens uppmaning "I'm not moving', you may arrest me if you need to" och
greps sedan av två poliser.

Parks protest var den enskilt mest betydelsefulla, men inte den första
bussprotesten. 1953 hade två yngre kvinnor gripits i Montgomery av samma skäl.
Detta föranledde dock ingen bojkott. Däremot hade en bussbojkott genomförts 1953
i Baton Rouge, Louisiana.

Parks vägran att avstå sin plats följdes av en 382 dagar lång bojkott. I sitt
utslag den 21 december 1956 bekräftade USA:s högsta domstol att det stred mot
grundlagen att segregera användare av buss eller annat kollektivtransportmedel.



https://sv.wikipedia.org/wiki/Djingis_khan

Djingis khan [ʧiŋgɪs χaːŋ] (Чингис Хаан med mongolisk kyrillisk skrift,
transkriberas Tjingis Chaan), född omkring 1162 i Chentij, nuvarande Mongoliet,
död 18 augusti 1227, var den mongoliske härskare (khan) som förenade de
mongoliska stammarna och upprättade mongolväldet, det som under hans sonson
Khublai khan skulle komma att bli världshistoriens största sammanhängande
imperium.

Orsakerna till den sagolika framgång som följde Djingis khan är att söka i den
militäriska organisation han gav sitt folk samt i hans krigarsnille och förmåga
att välja sina underlydande. Djingis var världens störste erövrare, och även en
av dess råaste. Hans yttre antydde en obändig kraft: enligt en med honom samtida
kinesisk krönikör hade han en ofantlig kroppsstorlek, bred panna och långt
skägg. Väl över en miljon, och kanske flera miljoner människor torde ha satt
livet till genom hans krig, och Persien miste genom honom sin rikedom och makt.
I Djingis rike rådde dock religionsfrihet, och själv hyllade han inte någon viss
uppenbarad religion. Mongolerna hade schamaner som ansågs kunna tala med andar
och även förmedla viljan från Himmelsfadern (Himlen) och Jordmodern (Jorden) som
var de två gudar mongolerna trodde styrde.

Forskning kring mitokondriskt DNA har visat på att över 0,5 % av alla nu levande
människor kan bära hans gener. vilket skulle innebära att 1 av 200 människor i
världen härstammar från honom. Nästan 8% av männen i det forna mongolriket har i
stort sett identiska y-kromosoner med en liten avvikelse ("markör") som antas
härröra från en av Djingis khans förfäder. Kromosomerna har spridits genom
Djingis och hans söners stora harem och deras övergrepp mot kvinnor i de
erövrade folken.

Djingis khan föddes sannolikt år 1162 och fick namnet Temüdjin. I boken
Mongolernas hemliga historia, förmodligen skriven direkt efter hans död,
berättas att han föddes vid floden Onon nära en plats som heter Deluun Boldog.
Det finns två platser (80 km från varandra) som bedömas som tänkbara
födelseplatser. Den ena är nära Dadal, ca 10 km från Onon men i anslutning till
en biflod till Onon. Den utnämndes på 1960-talet som den officiella
födelseplatsen. Den andra platsen ligger nära Binder och på gångavstånd från
Onon, och anses på senare tid vara den mest troliga födelseplatsen.

Han var son till hövdingen Yesügei-Bagatur (den starke), vars folk bebodde
området kring Amurs bifloder Chentij, Onon och Ingoda (Ingodi) nära den
nuvarande mongoliska huvudstaden Ulan Bator. Modern hette Höelun och hade rövats
bort av fadern. Namnet Temüdjin kan översättas med "smed". Fadern sades ha
namngett sonen efter en tillfångatagen tatar som han givit fri kort före sonens
födelse, detta enligt gammal sed att en människas namn skulle påminna om den
viktigaste händelsen vid tiden för hennes födelse.

Då Temüdjin var tolv år blev han trolovad med Byrte som tillhörde stammen
ongiraderna med band till hans mor Höelun. När han var tretton blev hans far
Yesügei dödad, förmodligen förgiftad av fiendefolket tatarerna. Modern blev då
ensam med fyra egna barn och två styvbarn, utan stöd från sin makes stam och
utan annan försörjning än det de unga sönerna kunde jaga. Detta var en hård tid
för familjen och kom att starkt prägla Temüdjin, som växte upp utan någon
formell utbildning. Tillsammans med sin bror Kasar dödade han sin äldre halvbror
Begter/Bektar efter en dispyt om familjens försörjning. Därefter blev Temüdjin
vän med sin andra halvbror Belgutei. Eftersom Temüdjins hjordar betade på hans
fars betesmarker, tvingades han fly till berggruppen Burkan-Kaldun,
kiutbyrtjiginernas stamland, och levde ett tag med sin familj som fattiga
nomader innan de begav sig till keraiternas härskare Toghrul, kallad Ung khan
och gav bands till honom när de tillsammans återhämtade Temüdjins kidnappade
hustru Börte/Byrte och förintade stammen som låg bakom.

Tillsammans med barndomsvännen Jamukha växte sig Temüdjin starkare tills de
splittrades och inbördeskrig utbröt. Efter inledande bakslag rustade Temüdjin
den här som senare skulle lägga under sig en femtedel av jordens yta, baserat på
de mongoliska stammarnas skicklighet med häst och båge kombinerat. De hade
alltid varit fruktade krigare men varit underlägsna sina bättre organiserade
fiender i söder. Temüdjin skapade en professionell stående här baserad på
meritsystem där skicklighet styrde rang, oavsett ursprung. Tillsammans med ny
utrustning ledde detta till Jamukhas senare nederlag. Ledaren för den mäktigaste
stammen, Toghrul Ung Khan, ställde sig efter att ha tvekat in i det sista mot
Temüdjin vilket ledde till att Toghrul Ung Khan blev besegrad. År 1203 slog
Temüdjin i grunden najmanernas khan, Tajan, vid Amurfloden, vilket hade till
följd att han blev herre över även västra Mongoliet. Jamukha förråddes av sina
närmaste och avrättades av Temüdjin. År 1206 sammankallade han till sin
födelsebygd ett slags riksförsamling, kurultaj/kuriltaj, och lät där utropa sig
till khaghan (med betydelsen "khanernas khan", det vill säga kejsare). En som
helgon vördad schaman förutsade att han skulle bli hela världens herre, och bjöd
honom utbyta namnet Temüdjin mot Djingis (betydelsen är debatterad men kan
betyda den rätte eller den ende alternativt havet). Eldade av siarens ord och
fasta i tron på sin anförares storhet, följde krigarna med hänförelse Djingis på
nya erövringståg, och under dessa blev inom kort större delen av Mongoliet
underkuvat.

År 1210 gick Djingis över kinesiska muren och angrep det tangutiska riket Xixia
i norra Kina. Efter att den tangutiske härskaren underkastat sig drog Djingis
vidare mot Jin-riket med minst 50 000 man. Efter en rad av strider blev Yanjing
(nuvarande Peking) år 1215 stormat och förstört, och därmed var norra Kina
erövrat. År 1219 lämnade Djingis kriget i öst åt sina generaler och drog själv
västerut in i Turkestan, där han med 200 000 man anföll det persiska riket
Khwarezm eftersom dess härskare, Ala ad-Din Muhammed II, låtit mörda två av hans
sändebud. Djingis segrade utan svårighet, trots att hans motståndare egentligen
var militärt överlägsen, och han kunde obehindrat plundra det rika Persien.
Buchara (med ett av världens förnämsta bibliotek), Samarkand och landets övriga
städer jämnades med marken. I omkring fem år fortsatte Djingis sina skövlingar i
denna del av Asien. En grupp mongoler trängde ända bort till Georgien och in i
det som idag är Ukraina där de år 1223 slog polovzerna och de med dem förbundna
rutenska furstarna i slaget vid Kalkafloden.

Året 1224 återvände Djingis till Mongoliet, men vintern 1225-1226 red han med
sin här över den stora Gobiöknen och angrep den tidigare underkastade konungen
av Tangut, som inte deltagit i kriget i Persien och som dessutom vägrade lämna
ut två av Djingis fiender. Tanguterna besegrades på nytt och huvudstaden
Yinchuan förstördes. Under slutet av detta fälttåg dog Djingis, troligtvis år
1227 (eller sent år 1226).

Djingis Khans exakta begravningsplats är inte känd, men historiska källor pekar
på området i anslutning till berget Burkhan Khaldun 180 km nordost om Ulan Bator
i norra Mongoliet. Platsen kallas Qiniandalen i historiekrönikan Yuanshi.

Enligt en av honom själv stiftad arvslag delades hans ofantliga rike i fyra
khanat (det område som styrs av en khan), och härskaren över khanatet Kina
skulle efterträda honom i värdigheten av khaghan. Hans fyra söner, Jochi,
Tjagatai, Ögödei och Tolui kom att styra över en del vardera med Ögödei som
officiell khagan och överordnad de andra. Jochi, den äldste hade dock avlidit
ett år före sin far och dessutom ansetts ha varit en oäkting sedan han fötts
kort efter modern Börte räddats från merkitisk fångenskap. Hans del (den
nordvästra, nuvarande Kazakstan och asiatiska Ryssland) delades mellan Jochis då
redan vuxna barn Batu, Berke och Orda (Batu skulle senare med hjälp av Djingis
störste general Tsubotai, rida västerut med 150 000 man och nå fram till
Tyskland och Wien). Bestämt redan före fälttåget mot muslimerna skulle Ögödei
bli storkhan. Chagatai, den näst äldste sonen hade först hävdat sin egen rätt
sedan det var allmänt uppenbart att Jochi inte var Djingis son. Han hade
emellertid - för att inte anses som maktlysten avstått sin rätt till Ögödei. Den
yngste sonen Tolui ansågs ofta vara den lämpligaste samtidigt som hans
personliga maktlystenhet var för stor och sedan han hade en kristen hustru som
skulle påverka traditionerna i riket för mycket. Ögödei ansågs "snäll" men var
inte den mest handlingskraftige. Förvisso hade han lett slakten av upp till 1,2
miljoner muslimer i Guranj (Urgentj) år 1220 men han var allmänt "långsam" och
gravt alkoholiserad (hans död i förtid år 1242 ledde till att det planerade
fälttåget mot Frankrike och Italien fick avbrytas och riket försvagades). Tolui
fick styra över hemlandet Mongoliet och fick inget större inflytande men hans
söner Möngke, Hulagü Güyuk och Khubilai skulle senare erövra hela dagens Kina,
Iran, Irak, Turkiet och Syrien. Först sedan Möngke dött och större delen dragit
sig hemåt stoppades mongolerna vid Ain Jalut i Palestina, mongolernas första
strategiska nederlag efter nära 60 år som enad nation. Vid Djingis död var
mongolernas rike dubbelt så stort som romarriket under Trajanus (när det var som
störst) och knappt dubbelt så stort som Alexander den stores rike (även om
Alexander krävde mycket mindre tid för sina erövringar). Under Khubilai skulle
det bli dubbelt så stort som under Djingis.

Mongolerna utvecklade militära strategier som gjorde att de vann i princip alla
slag de deltog i. Mongolerna använde varierande strategier beroende på motstånd,
plats och tillgänglighet. De använde under Djingis Khans tid uteslutande
kavalleri, men utnyttjade civilbefolkningen som arbetskraft för att ta över
städer. Innan Djingis Khan gick in i ett nytt territorium samlade han på sig
mycket information genom rekognosceringstrupper, som samtidigt brände ner
odlingsmark för att erbjuda bättre betesmarker för de mongoliska trupperna när
de väl gick till anfall. Mongolerna hade inga trosstrupper som försåg dem med
föda, utan de levde på den mat de fick med sig i form av de hästar de hade eller
jakt på vägen.

Propaganda ingick som en viktig del i krigföringen, och Djingis Khan inledde
ofta sina anfall mot städer med att oväntat dyka upp i mindre byar och
samhällen, och skapade därmed skräck på landsbygden som spred sig till städerna.
Djingis Khan såg till att en stor del av landsortsbefolkningen flydde in till
städerna för att de på så sätt skulle tära på resurser och bygga upp rädslan för
mongolerna. Djingis Khan erbjöd alltid sina utvalda mål amnesti. Han hade ett
system som skulle skrämma städerna till att ge upp direkt. Det gick ut på att
han första dagen av belägringen ställde upp ett vitt tält, om staden gav sig då
skonades alla, andra dagen ställde han upp ett rött tält, då dödades alla män i
staden. Och om den inte hade gett upp tredje dagen satte han upp ett svart tält
som betydde att alla invånare inom murarna skulle dö. Om en stad gick med på
hans villkor, så lämnade han den helt i fred, men om den valde att neka till dem
- eller ännu värre döda förhandlarna, så gick han skoningslöst fram. När en stad
väl skulle intas, så använde sig mongolerna både av traditionella metoder som
belägring och katapulter, men med sina många duktiga ingenjörer använde de ofta
nya innovativa sätt, som att avleda floder mot städer, bygga trämurar runt
befästningar eller låta civilbefolkningen bygga vallar upp mot stadens murar.
Mongolerna använde sina katapulter för att, förutom stenar, även skicka in varma
eller brinnande oljor, explosiva material och illaluktande ämnen som skulle
skapa skräck i staden.



https://sv.wikipedia.org/wiki/Danmark

Danmark, formellt Konungariket Danmark, (danska: Kongeriget Danmark), är en
konstitutionell monarki i norra Europa. Det egentliga Danmark gränsar till
Tyskland i syd och maritimt mot Sverige i öst och Norge i norr. Till Danmark
hör, inom begreppet Rigsfællesskabet, även Färöarna och Grönland, båda med ett
utvecklat självstyre. Danmark är administrativt uppdelat i 5 regioner och 98
kommuner sedan den 1 januari 2007. Danmark har cirka 5,6 miljoner invånare,
varav nästan en fjärdedel i huvudstaden Köpenhamn. 72 öar var bebodda den 1
januari 2008.

Danmark är en parlamentarisk demokrati där regeringen skall ha det danska
parlamentets, Folketingets, förtroende för att få sitta kvar enligt grundlagen
(Danmarks grundlag § 15).

Landet gick 1973 med i Europeiska gemenskaperna, vilken senare ombildades till
Europeiska unionen. Färöarna valde dock att inte ansluta sig tillsammans med
resten av Danmark, inklusive Grönland. Efter en folkomröstning utträdde Grönland
ur EG 1985 på grund av dispyter om fiskerättigheter. Danmark är medlem i OECD,
Nato, FN och många andra internationella organisationer, samt deltar i
Schengensamarbetet.

Namnet Danmark härstammar från den germanska folkgruppen danerna som omnämns
från 500-talet.

Daner återfinns första gången i skriftliga källor från 500-talet av Jordanes och
Prokopios. Danerna var av allt att döma bosatta i nuvarande Danmark, som också
skulle ha fått sitt namn efter dem. Stammens ursprung är dunkelt, och Jordanes
påstående att den härstammar från svearna har inte något större källvärde.
Första gången danskar och namnet Danmark nämns är i ärkebiskop Ansgars brev,
skrivet någon gång mellan åren 834 och 865, samt i påve Nicolaus I:s bulla år
864 som stadfäster Ansgar som ärkebiskop och missionär för danskar och svenskar.

Därnäst ses namnet Danmark i samband med att den anglosaxiske kungen Alfred den
store slog tillbaka danska vikingar vid Edington år 885, och 75 år senare är det
belagt i Danmark på Jellingestenen. På vikingatiden skapade Knut den store ett
välde runt Nordsjön. I det ingick stora delar av England och södra Norge, men
Knut den stores välde överlevde inte sin skapare med många år och dess
sönderfall markerar också slutet på landets vikingatid. Under medeltiden var
landet omfattande, bland annat erövrades delar av Baltikum, Gotland och norra
Tyskland under kungarna Valdemar Sejr och Valdemar Atterdag för det danska
väldet.

År 1397 bildades Kalmarunionen av drottning Margareta I och hennes fosterson
Erik av Pommern. Detta första försök att ena Norden i ett enda sammanhållet rike
föll inte väl ut, då unionen var måttligt populär framförallt i Sverige, som
också lämnade den med Gustav Vasas trontillträde 1523. I mitten av 1600-talet
förlorade Danmark sin östra landsände Skåneland (Skåne, Halland och Blekinge)
till den nya stormakten Sverige. Från Kalmarunionens bildande fram till 1814
ingick också Norge i det danska väldet. Efter 1814 blev de norska områdena
Färöarna, Grönland och Island officiellt danska. Island blev en självständig
republik 1944, och Grönland fick omfattande självstyre 1979.

Danmark ligger i Nordeuropa, mellan haven Östersjön och Nordsjön och har
landförbindelse med Tyskland i söder och med Sverige i öst via Öresundsbron samt
havsgräns i norr till Norge. Kungariket omfattar geografiskt också två
självstyrande områden, Färöarna och Grönland.

Danmarks nordligaste punkt är Skagen (Skagens norra strand) vid 57° 45' 7"
nordlig breddgrad, den sydligaste är Gedser (sydliga delen av Falster) vid 54°
33' 35" nordlig breddgrad, den västligaste är Blåvandshuk vid 8° 4' 22" östlig
breddgrad och den östligaste är Østerskær vid 15° 11' 55" östlig breddgrad. Det
är i skärgården Ertholmene 18 kilometer nordöst om Bornholm. Från öst till väst
är det 452 km, från nord till syd 368 km.

Danmark består geografiskt av den mellersta och norra delen av halvön Jylland
och 443 namngivna öar (1419 stycken över 100 m² (2005)). Av dessa är 72 bebodda
(2008), där de största är Själland, Vendsyssel-Thy och Fyn. Ön Bornholm är
belägen något öst om resten av landet i Östersjön. Många av de större öarna är
sammanbunda med broar; Öresundsbron sammanbinder Själland med Sverige, Stora
Bältbron sammanbinder Fyn med Själland och Lilla Bältbron sammanbinder Jylland
med Fyn. Färjor eller små båtar sammanbinder med de mindre öarna. Största
städerna är huvudstaden Köpenhamn (på Själland och Amager), Århus, Ålborg och
Esbjerg (på Jylland) och Odense (på Fyn).

Landet är förhållandevis platt med små höjder där medelhöjden över havet ligger
på 31 m och den högsta naturliga punkten är Møllehøj som mäter 170,86 m. Andra
höjder i samma område sydväst om Århus är Yding Skovhøj på 170,77 m och Ejer
Bavnehøj på 170,35 m. Ytan för innanhavet är: (östra Danmark) 210 km²; (västra
Danmark) 490 km².

Danmark består av 443 namngivna öar vilket resulterar i en lång kustremsa,
7314 km. En cirkel som omger hela Danmarks yta skulle ha en omkrets på bara
742 km. Andra kännetecken som visar det nära sambandet mellan land och hav är
att ingen plats i Danmark är längre ifrån kusten än 52 km. Den totala landytan
kan inte exakt fastslås då havet konstant eroderar och lägger till material
längst kusterna och på grund av mänskliga förbättringsprojekt för att motverka
erosion. På den sydvästra kustremsan av Jylland är tidvattnets nivå mellan 1 och
2 meter och tidvattensgränsen flyttas utåt och inåt på en 10 kilometers sträcka.

Enligt WWF kan Danmarks territorium delas in i två ekoregioner: den atlantiska
blandade skogar och baltiska blandade skogar. Färöarna täcks av de boreala
gräsmarkerna medan Grönland har ekoregionen Kalaallit Nunaat hög arktisk tundra
och Kalaallit Nunaat låg arktisk tundra.

Danmark ligger i den tempererade zonen och klimatet är, på grund av vindarna,
milt för breddgraden. Extrema väderförhållanden förekommer sällan då höga och
branta berg saknas och ingen plats i landet ligger längre än 55 kilometer från
kusten.

På grund av närheten till havet är temperaturskillnaderna mellan årstiderna
förhållandevis små. Detsamma gäller också vanligen mellan olika orter. Under
vintrarna finns dock liten nord-sydlig temperaturskillnad, men denna är under 1
graders differens. Kallast vintertid är det vanligen längs den jylländska
höjdryggen (med några toppar på över 170 m ö.h.). Det finns även en antydan till
öst-västlig skillnad. Sålunda är sydvästra Jylland (kring Esbjerg och syd därom)
Danmarks mildaste område vintertid med knappt 1 plusgrad i dygnsmedeltemperatur.
(Detta är dock ej lika milt som längs södra Norges västkust kring Bergen och
Stavanger). Vårens första värmeböljor får Bornholm (och vissa andra östvända
kuster vid Östersjön) mindre nytta av, då Östersjöns ytvatten tar lång tid på
sig för att värmas upp. Grundare hav och fjordar värmst fortare upp. Och
Nordsjöns ytvatten blir i allmänhet inte lika nedkylt som Östersjöns under
vintern. Däremot kan Sønderjylland värmas upp rejält redan i april, om
kontinenten är uppvärmd och vinden sydlig, eftersom vinden då inte behöver
passera över hav. (Det är dock få dagar per år detta fenomen gynnar området.)

I allmänhet är vintrarna milda och disiga (eller blåsiga) med enbart kortare
perioder med snö, oftast i februari. Stormar, inklusive snöstormar, kan slå till
mycket kraftigt i det öppna och kustnära landskapet från oktober till februari.
Medeltemperatureren för Köpenhamn under januari och februari är 0,0 °C. På
sommaren är det behagligt varmt med dagstemperaturer kring drygt +20 grader.
Sommarnätterna är mörkare än i större delen av Sverige, men milda.
Dygnsmedeltemperaturen för Köpenhamn ligger på +17 grader. Minst någon gång
under sommaren kan temperaturer över 30 plusgrader uppmätas. Rekordet är 36,4
grader i Holstebro, Jylland från den 10 augusti 1975.

På grund av de dominerande västliga- eller sydvästliga vindarna faller mycket
nederbörd över landet. Danmark har i genomsnitt 170 regndagar per år (då det
faller nederbörd någonstans i Danmark). Mest nederbörd faller perioden
juli-november, och minst nederbörd faller perioden april-juni. Nederbörden
sommartid kommer främst i form av skurar.

Några få gånger har kylig luft från nordost tagit sig in över landet vintertid,
vilket gör att temperaturen i vissa undantagsfall kan sjunka ned till under 25
minusgrader, eller, i extrema fall, under -30 grader. Rekordet är 32
minusgrader.

Det blåser stadiga väst- och sydvästvindar året om, vilka är den viktigaste
förklaringen till det milda klimatet. Det relativt flacka landskapet är även
hårt ansatt av kraftiga vindar. Ibland kan kraftiga orkanvindar, främst
vintertid, lamslå områden på grund av nedfallna träd och nedrivna elledningar.

Den ursprungliga lövfällande skogen som bildades bland annat av björk, ek, alm
och lind blev under flera århundraden av mänsklig aktivitet avverkad. Vid början
av 2000-talet var bara omkring 12 procent av landets yta täckt med skog eller
trädgrupper. I Jylland planterades barrskogar med gran och ädelgran i regioner
som ursprungligen var hedområden. Det största sammanhängande skogsområde är Rold
Skov.

På grund av de nämnda förändringar finns några djur som levde i Danmarks
territorium inte kvar eller de blev mycket sällsynta, däribland brunbjörn, varg,
älg och under en längre tid vildsvinet. Det största landlevande däggdjuret i
Danmark är kronhjorten. Dessutom förekommer olika fladdermöss, fälthare och
igelkott i större antal. I de danske havsområdena lever flera delfiner, tumlare
och sälar.

Ungefär 300 olika fågelarter lever i landet eller besöker Danmark för längre
tider under året. Särskild fågelrik är kusterna och öarna. Typiska fåglar är
hägrar, svanar och vit stork. Under årets varma månader ökar antalet fjärilar
betydlig. Flera av dessa flyttar från Medelhavsregionen hit.

Danmark är en konstitutionell monarki och dess monark sedan 1972 är Drottning
Margrethe II. I praktiken styrs dock landet av statsministern och regering, som
är ansvarig för sina handlingar inför den lagstiftande församlingen Folketinget
och ska sålunda ha sin parlamentariska grund (kunna bilda en stödjande
majoritet) där. I dagsläget är Lars Løkke Rasmussen statsminister och han har
varit det sedan slutet av juni 2015.

Val till Folketinget måste hållas vart fjärde år, men vanligen beslutar
regeringen om tidigare val (nyval) innan dess. Om Folketinget lyckas genomföra
en misstroendeförklaring mot regeringen tvingas den avgå. Danmark styrs oftast
av minoritetsregeringar.

Förutom fastlandet hör ön Grönland och ögruppen Färöarna till Danmark, där även
Margrethe är drottning. Öarna är dock självstyrande idag och styrs lokalt av
statsministrar (Jóannes Eidesgaard på Färöarna och Hans Enoksen på Grönland).

Danmark är med i Europeiska unionen, OECD, Nato och FN samt flera andra
internationella organisationer.

Den 18 juni år 2015 hölls det senaste valet till Folketinget i Danmark.
Resultatet var att det "blå blocket" fick egen majoritet och socialdemokraterna
fick överlämna statsministerposten till Lars Løkke Rasmussen. Regeringen är en
koalition med Venstre tillsammans med Dansk Folkeparti, Liberal Alliance och
Konservative Folkeparti.

Ett danskt medborgarskap, statsborgerskap, innebär plikter: värnplikt,
skatteplikt, skolplikt samt plikt att deltaga som nämndeman i rätten.
Medborgarskapet ger rätten att deltaga i offentliga val samt att bli vald till
offentliga ämbeteten eller att bli statsanställd.

Som i många andra länder kan den danska kvinnorörelsen historiskt uppdelas i en
tidig period i början av 1900-talet som stred för rösträtt och erkännande av
husligt arbete, och en senare period under 1960-1970-talet som krävde fri abort
och att alla kvinnor borde gå på arbetsmarknaden. I jämställdhetsindex 2013 från
Europeiska jämställdhetsinstitutet ligger Danmark på andra plats i EU, efter
Sverige. I Gender Inequality Index från UNDP ligger Danmark på 4:e plats efter
Slovenien, Schweiz och Tyskland. 1976 infördes en lag om lika lön mellan män och
kvinnor. Lönegapet mellan män och kvinnor i jämförbara jobb är fortfarande 4-7
procent. Sedan 2012 är statsliga och privata företag förpliktade att definiera
en politik för att öka antalet af kvinnor i beslutsorgan. I den offentliga
debatten diskuteras ofta lönegapet, villkoren för kvinnor bland invandrare,
balansen mellan jämdställdhet, könsaktivism och politisk korrekthet (som ibland
jämförs med den svenska situationen), diskriminationen av män i kvinnojobb och
villkoren för pojkar gentemot flickor i skolan.

Danmark strök officiellt homosexualitet från listan över sjukdomar 1981 och
införde som världens första land registrerat partnerskap 1989. Sedan 2012 finns
samkönat äktenskap, även i Folkekirken och de trosgemenskapena som har valt att
erbjuda detta. Hälsoministern har planerat att stryka transsexualitet från
sjukdomslistan 1 januari 2017. Sedan 2009 finns möjlighet för könsneutral
definition i pass och sedan 2012 juridiskt könsbyte genom ändring av
personnummer.

Danmarks försvarsmakt består av Hæren (armé), Hjemmeværnet (hemvärn), Søværnet
(marin) och Flyvevåbnet (flygvapen) och styrs av en försvarschef som är
underställd försvarsministern.

Det danska försvaret byggdes upp från grunden efter den tyska ockupationen under
andra världskriget. Danmark fick hjälp av USA och andra allierade i Nato, och
därför bestod mycket av den danska arméns materiel av utrustning som de
allierade hade tillverkat under kriget. Först omkring 1950 började försvaret att
nå den storlek som krävdes från Natos sida i alliansen mot östblocket. Däremot
låg försvarsmaktens storlek under hela kalla kriget i underkant jämfört med
Natos önskemål.

2004 fattade den dåvarande borgerliga regeringen tillsammans med
Socialdemokraterne, Radikale Venstre och Dansk Folkeparti ett försvarsbeslut som
skulle reformera det danska försvaret efter försvarspolitikens nya villkor.
Avsaknaden av ett verkligt militärt hot har gjort att det gamla
mobiliseringsförsvaret ska avskaffas, till förmån för en insatsberedskap där
danska styrkor under FN:s eller Natos ledning kan verka i oroliga regioner,
antingen som fredsbevarande styrkor eller i regelrätta militära operationer.

Danmark var fram till den 31 december 2006 indelat i 13 amt (därutöver tre
kommuner, som innehade samma uppgifter som amten). Dessa var i sin tur uppdelade
i 270 kommuner (2006).

Den 1 januari 2007 genomfördes en ny administrativ reform som innebar att
antalet kommuner reducerades till 98 genom sammanslagningar, samtidigt som de 13
amten avskaffades och ersattes av fem regioner. Regionerna som alltså har ersatt
amten, har inte övertagit amtens rätt att uppbära skatter utan är istället
beroende huvudsakligen av statsbidrag (kring 70 procent), men delvis också
kommunbidrag (kring 30 procent). Statsbidraget står på skattsedeln som
Sundhedsbidrag. Det är på 8 procent av inkomsten, undantaget avdrag. 90 procent
av regionernas budget är ämnad hälsosektorn. En omfattande nybyggnation av
sjukhus med bättre geografisk lokalisering skall påbörjas.

Danmark är en marknadsekonomi med ett högteknologiskt jordbruk, modern industri
[källa behövs], hög välfärd och en bra levnadsstandard [källa behövs], en stabil
valuta [källa behövs] och ett stort beroende av handel med utlandet. Danmark är
en nettoexportör av mat och energi, och har en bra betalningsbalans.

75 procent av den danska arbetskraften är medlemmar i fackföreningar, och
förhållandet mellan fackföreningarna och arbetsgivarna bygger på ett bra
samarbete, då fackföreningarna har en daglig roll i att sköta arbetsplatserna,
och deras representanter ofta sitter i de stora företagens styrelser. Lön och
arbetstider förhandlas fram mellan fackföreningar och arbetsgivare, med minimal
statlig inblandning. Arbetslösheten 2008 (juli) var 1,6 % (44 000 personer), en
nedgång med 1 800 jämfört med juni 2008. Den nya beräkningen inkluderar
exempelvis inte arbetslösa på semester. Enligt Eurostat var arbetslösheten 7 % i
januari 2014. Arbetslösheten väntas uppgå till 65 000 år 2015 efter den gamla
metoden; antal personer med anknytning till arbetsmarknaden växer med 10 000
till sammanlagt 2 860 000 och antalet heltidsarbetsplatser med 70 000 till
2 790 000.

Den danska regeringen har lyckats mer än väl med att nå de ekonomiska mål som
krävs för att delta i EMU:s tredje fas, det vill säga att delta i
valutasamarbetet. Dock röstade de danska medborgarna i september 2000 nej till
att införa euron. Den danska valutan är däremot ändå knuten till euron.

Förutom betydande olje- och gasfyndigheter i Nordsjön har Danmark nästan inga
råvaror. Landet är självförsörjande med sand, lera, grus, salt, kalksten och
krita. År 1970 hittade man olja och gas i den danska delen av Nordsjön och
Danmark är en nettoexportör av olja och naturgas med en oljeproduktion på
376 900 fat/dag (2003) och en oljeförbrukning på 188 300 fat/dag (2003).  [1]

Visitdenmark är dansk turisms officiella turistorganisation. Huvudkontoret
ligger i Köpenhamn. I Stockholm finns ett av de större utlandskontoren, med 9
personer som har till uppgift att få svenskarna att välja Danmark för sina
semesterresor eller möten.

I Köpenhamn finns den interkontinentala flygplatsen Kastrup, Nordens mest
trafikerade, med över 21,5 milj passagerare/år,  belägen ca sju kilometer från
stadens centrum och helt nära Öresundsbrons fäste. Att höjden över havet är
försumbar, omgivande terräng flack och banorna långa och välutrustade gör att
Kastrup räknas till de säkraste flygplatserna i världen. Det finns tre banor:
04L/22R, 04R/22L samt 12/30. Bana 22L är utrustad med landningssystemet
Instrument Landing System (ILS kategori 3), vilket innebär att flygplan (med
rätt utrustning ombord) kan landa även om sikten är noll meter.

Många av passagerarna är från södra Sverige. Detta beror på att Öresundsbron ger
bekväma anslutningar. Ett stort antal flygbolag har linjer till Kastrup;
dominerande är SAS, vars trafik utgår härifrån. De två största av flygplatsens
tre terminaler är avsedda för internationell trafik. En fjärde terminal var
planerad att byggas men planerna lades i malpåse 2013. Under dagtid avgår ett
flygplan varannan minut.

Kastrup har både en tunnelbanestation, varifrån man snabbt kan ta sig till
Köpenhamns centrum, och en underjordisk järnvägsstation med bland annat
direkttågförbindelser till hela södra och västra Sverige samt till Helsingör via
Köpenhamns centrum.

Billund nära Vejle och Legoland är Jyllands största flygplats. Det finns även
ett antal mindre trafikflygplatser i Danmark, bland annat i Ålborg, Århus och
Roskilde samt på Bornholm.

Järnvägarna är förhållandevis väl utbyggda i Danmark. Järnvägsnätet når ut till
de flesta delar av landet och banstandarden är relativt hög. Landskapet har
medgivit anläggandet av raka banor, då problem som berg, klippor samt sjöar
saknas. Däremot har öarnas antal medfört problem. Av alla danska öar är endast
sju försedda med järnväg. Dessa är

Dock är mycket få linjer elektrifierade, och Danmark ligger i detta avseende
långt efter övriga Europa. Före 1990-talet var det endast Köpenhamns S-tåg som
var elektrifierad. I samband med, och strax före, invigningen av Stora Bältbron
invigdes de första elektrifierade banorna. (Att en sträcka är elektrifierad
innebär dock inte att all trafik på banan är elektriskt driven). Möjlighet att
köra elektriska tåg finns på sträckorna Helsingör-Köpenhamn,
Köpenhamn-Kastrup-Malmö och vidare,
Köpenhamn-Ringsted-Odense-Fredericia-Padborg-Flensburg och vidare i Tyskland.
Samt sträckan Sønderborg-Tinglev och Fredericia-Vejle.

Den socialdemokratiska regeringen har som mål att elektrifiera den danska
järnvägen helt, före det nästkommande danska riksdagsvalet 2015. Det är beslutat
att bygga en helt ny elektrisk dubbelspårig expressjärnväg (med hastigheter på
250 km/h) mellan Köpenhamn och Ringsted, som en etapp i den kommande Fehmarn
Bältbron till Tyskland. Banan, som inte enbart kommer trafikeras med expresståg,
skall angöra en ny station "Köge Nord" strax nordväst om Köge (för byte till
S-tåg och regionaltåg mot Roskilde) kommer inte dras parallellt med nuvarande
Köge Bukt banan, utan längre innåt land. Banan skall stå klar 2018.

Av dessa huvudlinjer är endast 1,2 och 4 elektrifierade, vilket dock inte
innebär att dieseldrivna tåg inte förekommer även på dessa sträckor. Utöver
nämnda sträckor är endast Köpenhamns stadsbana (S-tågen, Köpenhamns Metro) och
en mindre sträcka vid staden Fredericia elektrifierade. Dieseldrivna tåg är
således vanligast. Den öppna, flacka och klippfria terrängen har möjliggjort en
bättre dragning av bannätet än vad som har varit fallet i flera andra länder,
när järnvägarna började byggas. Tågen går nästan uteslutande efter fasta
minuttal, även på små lokalbanor. Frånsett de minsta lokalbanorna, vilka oftast
är privatägda, så äger Banedanmark själva järnvägsnätet, medan DSB sköter tågen.
Tågtyper under DSB är Re-tåg (regionaltåg), vilka stannar på alla stationer,
InterCity som stannar i städer samt IC-lyn (lyn = blixt), som bara stannar i
större städer. I januari 2009 kom även Öresundstågen under DSB, dessa körs dock
ekvivalent med Re-tåg i Danmark, men stannar i Sverige enbart i städer. SJ kör
X2000-tåg till Stockholm. Det går även tåg till Hamburg via tågfärjeleden mellan
Rödby och Puttgarden.

Sedan sent 1960-tal har Danmark byggt upp ett motorvägsnät, från Hirtshals och
Fredrikshavn i norr till Rödby (på Lolland) och Padborg (på Jylland) i söder och
från Esbjerg i väster till Köpenhamn och Helsingör i öster. Motorvägsnätet är
sammankopplat med det tyska vid Padborg, och inom några år kommer även
färjetrafiken Rödby-Puttgarden vara ersatt med en motorvägsbro. Även Sveriges
motorvägar är via Öresundsförbindelsen sammankopplade med det danska och därmed
också det kontinentala europeiska motorvägsnätet. I Danmark är det inte bara
europavägarna som har motorvägsstandard utan det byggs även regionala och lokala
motorvägar.

Danmark har ca 5,5 miljoner invånare varav knappt en fjärdedel bor i
Storköpenhamn. Omkring en tredjedel av landets befolkning bor inom
Hovedstadsregionen (inte att förväxla med den nya "Region Hovedstaden"). Av
5 475 791 invånare (2008) bodde 3 010 443 väster om Stora Bält på en 32 772 km²
stor landyta (befolkningstäthet: 91 per km²), 2 465 348 (45%) bodde på en
9 622 km² stor landyta (befolkningstäthet: 256 per km²) i Østdanmark.

År 2007 var 91,1% av Danmarks befolkning av danskt ursprung. Många utländska
personer med europeisk bakgrund kommer från Sverige, Tyskland, Polen, Island,
f.d Jugoslavien och Norge. Många personer med icke-europeiskt ursprung kommer
från Irak, Libanon, Pakistan, Somalia och Turkiet.

Danmarks nationalspråk är danska, som är ett indoeuropeiskt, germanskt och
nordiskt språk. Det danska språket är således närmast släkt med svenska, norska,
färöiska och isländska. Danskan är så nära besläktad med svenska och norska att
talare av språken utan större svårigheter kan förstå varandra. De tre språken
bildar alltså ett skandinaviskt dialektkontinuum.

Det finns inget officiellt språk, men danska är lagstadgat som rättsspråk (i
rättegångslagen) och sedan 1997 gäller också en rättskrivningslag som
förpliktigar offentliga myndigheter att använda officie dansk rättstavning. I de
självstyrande områdena Färöarna och Grönland gäller jämte danska färöiska
respektive grönländska som officiella språk. Den tyska minoriteten i södra
Jylland har ett eget skolsystem och andra institutioner där tyska används.

79 procent av befolkningen tillhör Den Danske Folkekirke som har en särskild
rättslig status. I grundlagens artikel 4 står att "Den evangelisk-lutherska
kyrkan är den danska folkkyrkan och understöds som sådan av staten". Statschefen
skall enligt lag tillhöra folkkyrkan och kyrkoministern är kyrkans högste
administrative ledare.

Följande registrerade trossamfund har, genom kunglig tillkännagivelse, fått rätt
att utföra kyrkliga handlingar med civilrättslig giltighet (vigslar m.m.):

Trossamfund som erhållit dylikt godkännande är islam (över 3 procent av
invånarna), hinduismen, Koptiska kyrkan, pingströrelsen, Apostolsk kirke, Det
Danske Missionsforbund, Frälsningsarmén, sjundedagsadventister, Jehovas vittnen,
Jesu Kristi Kyrka av Sista Dagars Heliga, sikher, Bahá'í, asatroende och flera
andra.

Danmarks kultur är sammanflätad med Sveriges, inte minst därför att väsentliga
delar av Sverige (Skåne, Halland, Blekinge) var viktiga danska områden fram till
mitten av 1600-talet. Dessutom är danskar och svenskar folk med ett gemensamt
ursprung som talar nära besläktade språk. Men samtidigt har Danmark i hög grad
påverkats av sitt kontinentala läge, särskilt närheten till Tyskland och
Nederländerna.

Danmark blev officiellt kristet omkring år 960 och fick därmed på allvar del i
den samtida europeiska konsten och arkitekturen. De första kyrkorna var
stavkyrkor, men snart byggdes kyrkor i sten efter europeiskt mönster.
Domkyrkorna i Ribe och Viborg började uppföras i gråsten ca 1100. Domkyrkan i
Lund – staden blev 1104 Danmarks första ärkebiskopssäte – byggdes i sandsten
efter tysk förebild (tegel).

Danmark beslutade sig för att satsa på television redan 1949/50, och reguljära
sändningar startade 1953. Sändningarna spillde över till Sverige, vilket var en
viktig faktor när Sverige till sist införde TV. Länge hade Danmarks Radio
monopol och sände endast en kanal. Färg-TV kom runt 1970, men först 1980 sändes
nyheterna (TV-Avisen) i färg. 1988 införde Danmark tillstånd att konkurrera med
Danmarks Radio - först ut var Kanal 2, som enbart sände i Köpenhamnsområdet.
Fart på den marksända konkurrensen blev det dock inte förrän staten införde en
reklamfinansierad konkurrent till Danmarks Radio året efter, 1989, då TV2
startade rikstäckande sändningar från Odense, som också innehöll 30 minuters
regional TV över hela landet.

Den 1 oktober 2009 gick Danmark över till digital TV, i motsats till Sverige
sänds flertalet MUX:ar MPEG4-kodade, vilket gör att HD-TV nu kan tas in av alla
som bara har en vanlig UHF-antenn för DVB-T-teknik (d.v.s ev. analoga filter på
äldre UHF antenner kan behöva tas bort). För de flesta räcker det med en
bordsantenn. I Köpenhamnsområdet är följande kanaler mottagbara via antenn
(TV-licens fungerar som i Sverige): DR1, DR2, DR HD, DR K, DR Update (nyheter),
Kanal København, Hovedstadskanalen, TV2-Lorry samt en "provkanal" och en
teckentolkningskanal. Dessa kanaler kan också tas in antingen med bordsantenn
eller takantenn enligt ovan i större delen av Skåne samt eventuellt i
Laholm-Halmstadstrakten.

I Köpenhamnsområdet kan danskar ta in marksänd svensk TV och i landets södra
delar kan man ta in tysk TV. Under tiden DDR existerade kunde man på vissa
platser ta in tre västtyska (ARD, ZDF, N3) och två östtyska kanaler. Av danska
TV-sändare finns två stycken hjälpsändare placerade utanför Danmark. En i tyska
Flensburg och en i Landskrona.

Fotboll, cykel, simning, badminton och handboll är populära sporter. Danmark har
även nått stora framgångar i bågskytte och segling. Det spelas även mer biljard
än i Sverige, och man har nått framgångar i trevallars carambole vid flera
tillfällen. Även amerikansk fotboll har växt fram mycket de senaste åren.
Danmark har även en av världens bästa tennisspelare på damsidan, Caroline
Wozniacki.



https://sv.wikipedia.org/wiki/Dagens_Nyheter

Dagens Nyheter (DN) är Sveriges största morgontidning. Tidningen grundades 1864
och utges i hela landet men med fokus på Stockholm. DN:s ledarsida betecknade
sig tidigare (från 1973) som "oberoende" men har sedan 1998 övergått till
beteckningen "oberoende liberal". DN har ingått i Bonnierkoncernen sedan 1909,
då Karl Otto Bonnier förvärvade aktiemajoriteten.

Tidningens debattsida DN Debatt har stor tyngd i för opinionsbildning och svensk
politisk debatt. Politiska utspel och nya rapporter presenteras ofta där och
refereras sedan i andra medier. Nils Öhman är sedan den 2 maj 2012 redaktör för
DN Debatt. Han efterträdde Bo G. Andersson som var redaktör från 25 maj 2009.
Andersson efterträdde den mångårige redaktören Mats Bergstrand som var ansvarig
1992–2009.

Tidningen grundades 1864 av Rudolf Wall, som tidigare varit verksam vid
Aftonbladet och Göteborgs Handels- och Sjöfarts Tidning. Det första numret utkom
23 december 1864, och Wall skrev på första sidan:

Redaktionen var vid grundandet belägen vid Regeringsgatan, men flyttade 1901
till Klarakvarteren. 1888 köpte Albert Bonnier sina första aktier i tidningen
och 1909 förvärvade sonen Karl Otto aktiemajoriteten och blev tidningens
styrelseordförande. 1944 startades Expressen som ett dotterbolag till Dagens
Nyheter. DN omsatte 80 miljoner kronor år 1954, hade 2 730 anställda och ett
aktiekapital på 7,1 miljoner kronor. 1964 flyttade redaktionen till det nybyggda
höghuset i Marieberg, den så kallade DN-skrapan. Numera har redaktionen och
också övrig personal lämnat höghuset och sitter i ett angränsande hus (DN och
Expressens gamla tryckeri) med ingång från Gjörwellsgatan, mitt emot ryska
ambassaden.

Sedan mitten av 1990-talet har DN fått hårdare konkurrens på flera fronter:
gratistidningar, Internet[förtydliga] och nya framgångar för SvD. Upplagan har
sjunkit och köp- och säljmarknad finns i stort sett inte kvar i tidningen.

I december 2007 lanserades DN-mobilen, en 3G-mobiltelefon av modell Nokia 6120
knuten till ett speciellt abonnemang hos Telenor där surfning på Dagens Nyheters
webbsajt var kostnadsfri till, skillnad från övrig datatrafik som debiterades
dessutom till den fasta abonnemangsavgiften om 199 kronor per månad. DN själv
betraktade lanseringen som lyckad, webbtrafiken påstods ha ökat med 40 procent
och i maj 2009 uppmärksammades konceptet med ett pris för "nätanvändande och
interaktivitet" vid tidningsbranschens "INMA Awards" i Miami. Mobilsajten
uppgavs då ha 47.000 besökare per vecka, osagt hur många av dessa som surfade
via abonnemanget DN-mobilen. I och med lanseringen av Apple iPhone under 2007
och andra smarta mobiler under de följande åren, blev det vanligare att
3G-abonnemangens fasta avgift inkluderade en stor pott datatrafik (typiskt 1
gigabyte per månad), varvid behovet av särskilda villkor för webbsurfande föll
bort. Först när strömmande musik- och videotjänster blev vanligare en bit in på
2010-talet återkom specialabonnemang med fördelar för vissa
innehållsleverantörer, vilket väckte en diskussion om nätneutralitet som aldrig
väcktes i Sverige 2007.

DN-galan var en årligen återkommande friidrottstävling på Stockholms stadion.
Galan arrangerades av Stadionklubbarna med Dagens Nyheter som titelsponsor från
1967 och till och med 2014.

DN-konserten, även kallad Filharmonikerna i det gröna, är en årligen
återkommande utomhuskonsert på Gärdet i Stockholm som arrangeras av Dagens
Nyheter och Kungliga Filharmonikerna. Den första konserten ägde rum den 10
augusti 1975.

DN:s utrikesdag är ett evenemang då intresserade får möta tidningens
utrikesreportrar och ta del av filmer och föredrag kring utrikespolitiska
frågor. Utrikesdagen har arrangerats en gång om året sedan 2005 i Konserthuset
eller Kulturhuset i Stockholm. En del utrikesdagar har sänts i Kunskapskanalen.

Sommaren 2013 genomfördes en omorganisering. 10 personer sades upp med
motiveringen att de saknade kvalifikationer. Journalistförbundet drev ärendet
för 8 av dem till Arbetsdomstolen för brott mot Lagen om anställningsskydd,
vilket slutade i förlikning.

12 personer flyttades till andra lokaler under förevändningen att de skulle
arbeta med projektet "DN 150 år" men tilldelades senare meningslösa
arbetsuppgifter. Den psykosociala arbetsmiljön i gruppen var mycket dålig och
tio av de tolv sade så småningom upp sig.

I oktober 2013 gjorde styrelsen i Dags­pressdistriktet i Journalistförbundet ett
kritiskt uttalande rörande situationen på Dagens Ny­heter och där tidningen
kallades för "Ryanair på svenska". Uttalandet var underskrivet klubbordföranden
på tio tidningar: Svenska Dagbladet, Aftonbladet, Expressen, TT, Metro,
Länstidningen Södertälje, Lokaltidningen Mitt i, Schibsted Media, Upsala Nya
Tidning, TT Spektra och Marieberg Media.

Peter Wolodarski kommenterade tidningen Journalistens rapportering drygt tre
månader efter publiceringen.



https://sv.wikipedia.org/wiki/Momsregistreringsnummer

Momsregistreringsnummer är ett unikt serienummer som i Sverige tilldelas alla
som registreras för redovisning av moms av Skatteverket. I internationella
sammanhang kallas det för VAT-nummer, där VAT är en förkortning av det engelska
value-added tax.

Det finns en internationell standard för momsregistreringsnummer. De består av
en två-bokstavskod och innehåller ett antal, max 12 siffror (ibland bokstäver).
Två-bokstavskoden kommer från standarden ISO 3166-1 alpha-2, utom för Grekland
som har EL.

Ett svenskt momsregistreringsnummer är baserat på ett 10-siffrigt personnummer
eller organisationsnummer. Det inleds med den svenska landskoden SE och avslutas
alltid med 01. Eftersom varken bindestreck eller mellanrum skall förekomma är
svenska momsregistreringsnummer alltid 14 tecken: SE999999999901, där de tio
niorna ersätts med personnummer eller organisationsnummer.

Momsregistreringsnummer i andra EU-länder kan ha varierande format, men brukar
baseras på de organisationsnummer som finns i landet. Dock börjar de alltid med
det aktuella landets landskod.



https://sv.wikipedia.org/wiki/Svenska_Dagbladet

Svenska Dagbladet, SvD, eller "Svenskan", är Sveriges tredje största abonnerade
morgontidning och utges i Stockholm. Tidningen grundades 1884 och ägs av den
norska förlagskoncernen Schibsted. Politiskt betecknar sig tidningens ledarsida
som "obunden moderat".

Svenska Dagbladet är den tidning som tillsammans med Skånska Dagbladet får det
största statliga presstödet (driftsstöd) i Sverige. Svenska Dagbladet fick år
2013 knappt 54 miljoner kr i presstöd och enligt de nya beräkningsmodeller som
numer gäller sjunker stödet gradvis, vilket innebär att det år 2017 uppgår till
ca 40 miljoner kronor.

Svenska Dagbladet grundades 1884. Det första numret publicerades den 18 december
samma år. Flera personer medverkade vid grundandet av tidningen, av vilka den
förste chefredaktören Axel Jäderin (1850-1925) och andre redaktören Oscar Norén
(1844-1923) var särskilt drivande. Lösnummerpriset för stockholmsupplagan var
5 öre; landsortsupplagans lösnummer kostade 10 öre. Det första numret innehöll
endast en väderleksrapport och annonser men en av de stora nyheterna det året
var tryckfrihetsåtalet mot August Strindberg för hädelse i Giftas.

Åren 1885–87 gavs Svenska Dagbladet också ut i en kvällsupplaga. Från början var
tidningen tullvänlig och konservativ. Efter 1897, när Helmer Key blev
chefredaktör, intog den en mer liberal hållning. Flera framstående
kulturpersonligheter medverkade såsom Verner von Heidenstam och Ellen Key under
Helmer Keys första period. Han efterträddes i ett mellanspel av Gustaf Zethelius
1907–09, men återkom 1909 och stannade till 1934. År 1910 blev tidningen högerns
(nuvarande moderaterna) tidning; sedan 1977 är den obundet moderat, "vilket
innebär en blandning av liberalkonservativa idéer i marknadsekonomisk riktning".
Länge skilde sig Svenska Dagbladet typografiskt från andra dagstidningar genom
att första sidan enbart innehöll annonser.

Den första redaktionen låg i ett hus vid korsningen Kungsgatan/Vasagatan. År
1887 flyttades officinen till Karduansmakargatan 12, och från 1897 flyttades den
till Klara södra kyrkogata 6 / Karduansmakarg 13. År 1915 inköptes
grannfastigheten, Karduansmakarg 11, och ett nytt hus uppfördes. År 1962
flyttade tidningen till Rålambsvägen 7 i Marieberg, år 1995 flyttade den till
Gjörwellsgatan 28. År 2001 flyttade redaktionen åter till centrala Stockholm,
denna gång till Mäster Samuelsgatan. Under 2011 samlades Schibsted-koncernens
olika delar, inklusive Svenska Dagbladet och Aftonbladet, i Kungsbrohuset. En
stor del av Svenska Dagbladets tryckning sker i ett tryckeri i Södertälje, där
även Aftonbladet trycker delar av sin upplaga.

Tidningen delar varje år ut Svenska Dagbladets litteraturpris, Svenska
Dagbladets guldmedalj för årets bästa idrottsprestation ("bragdguldet"), Svenska
Dagbladets operapris, och Thaliapriset.

Åren 1923–64 gav SvD ut Svenska Dagbladets årsbok. Denna gick därefter upp i
årsboken Anno, som utges av Corona förlag. År 1960 utkom Svenska Dagbladets
Historia 1884–1940, del I av dess chefredaktör Ivar Anderson. Den följdes 1965
av del II, med undertiteln Litteratur, konst, teater och musik i SvD 1897–1940.
Historien kompletterades till hundraårsjubileet 1984 med del III: SvD under Ivar
Anderssons tid 1940–55 av Elisabeth Sandlund.

År 1974 startades Idagsidan, som var banbrytande inom
dagstidningsjournalistiken, med artiklar om livssyn, sociala frågor och
filosofi. Denna sida redigerades då av journalisterna Marianne Fredriksson och
Ami Lönnroth. Till 100 års-minnet 1984 utgavs 100 år med Svenska Dagbladet
1884–1984 under redaktion av Lars Lagerstedt, f d redaktionschef vid tidningen.
Den består av faksimiler av valda sidor från alla hundra åren, jämte en kort
textsammanfattning för varje decennium. Samtidigt utgavs en jubileumstidning i
A4-format: Ett hundraårigt äventyr! med en översikt av de 100 åren med text samt
reproduktioner av äldre och nyare annonser.

2010 utsågs SvD till Årets Dagstidning med juryns motivering: "Vi trodde att vi
hade sett Svenskans omgörning. Men detta är företaget som har byggt in ständig
förändring i sin kultur på ett sätt som alltid gör det till herre över sina
omständigheter. Resultatet är bättre lönsamhet, högre upplaga, större räckvidd ­
och en ännu bättre tidning.”

Svenska Dagbladet består i huvudsak av tre delar, alla i tabloidformat.
Tidningens huvuddel innehåller ledare, inrikes- och utrikesnyheter, samt på
vardagar Kultur och ävene Idagsidan (se nedan). Här finns även information om
vädret.

Delen Näringsliv är en ekonomitidning med företags- och ekonominyheter,
börstabeller och nyheter om privatekonomi. Där återfinns även sport

Delen Kultur som på vardagar ingår i huvuddelen, och på söndagar utgör en egen
del, innehåller kulturnyheter, recensioner av musik, film och teater, reportage,
samt TV- och radiotablåer. I kulturdelen finns dagligen en så kallad
understreckare, en daglig essä på en helsida i något akademiskt ämne.
Benämningen har sin förklaring i den tid då tidningen gavs ut i fullformat och
essän placerades på nedre delen av sidan under en linje, därav vinjetten "under
strecket".

Hösten 2015 lanserades SvD Junior, en nyhetstidning för barn och unga. Stina
Cederholm, som arbetat på SvD i över tio år, är chefredaktör och ansvarig
utgivare. Barn och unga tas på allvar med ambitionen att beskriva aktuella
händelser på ett enkelt sätt. Tidningen utkommer med ett nytt nummer varje
tisdag. SvD Junior nominerades under hösten 2016 till Årets Tidskrift, ett pris
som delas ut av Sveriges Tidskrifter. SvD Junior har haft intervjuer med
profiler som Zara Larsson, Peter "Foppa" Forsberg och kultur- och
demokratiminister Alice Bah Kuhnke.

Idagsidan är tidningens avdelning för psykologi, existentiella frågor,
manligt-kvinnligt, barn och unga, relationer och sex, trender i samhället samt
kropp och hälsa. Artikelserier i dessa ämnen har varit sidans signum genom åren.
Redaktionen ger också stort utrymme, både i tidningen och på webben, för
synpunkter och berättelser från läsare.

Idagsidan startades 1974 med Marianne Fredriksson som redaktör. Den första
artikelserien hade namnet ”Ont i själen” och handlade om psykisk ohälsa. Under
hennes ledning skapades en i dagspressen ny inriktning som kom att kallas
insiktsjournalistik. Vinjetten Idag fanns även innan dess men syftade då på det
dagliga kåseriet i SvD. På internet har www.svd.se/idag funnits sedan 1999.

Nya ord har skapats eller fått större spridning genom Idagsidans serier,
exempelvis: ”privatreligiös”, ”maskrosbarn”, ”curlingföräldrar” och
”kvartslivskrisen”.

2006 utnämndes Idag-redaktionen till Årets förvillare av föreningen Vetenskap
och Folkbildning "för publiceringen av en grovt vilseledande artikelserie om
s.k. energimedicin".



https://sv.wikipedia.org/wiki/Henrich_Mchitarjan

Henrich Mchitarjan (armeniska: Հենրիխ Համլետի Մխիթարյան, Henrich Hamleti
Mchitarjan) född 21 januari 1989 i Jerevan, Armeniska SSR , Sovjetunionen, är en
armenisk fotbollsspelare. Han spelar för närvarande för Premier League-klubben
Manchester United. Mchitarjan spelar även för Armeniens herrlandslag i fotboll,
där han spelat 59 landskamper och gjort 19 mål sedan hans debut i en
vänskapsmatch mot Panama den 14 januari 2007.

Mchitarjan inledde sin karriär i den armeniska klubben FK Pjunik Jerevan vid 17
års ålder, då han gjorde sin professionella debut år 2006. Han spelade för
Pjunik den sista säsongen år 2009. Sammanlagt spelade han 70 matcher och gjorde
30 mål. Därefter gick han till ukrainska FK Metalurh Donetsk. För Metalurh
spelade han 37 matcher och gjorde 12 mål under en ettårsperiod. Den 14 juli 2010
blev han klubbens yngsta lagkapten någonsin, 21 år gammal.

Under säsongen 2010/2011 köptes Mchitarjan av storklubben Sjachtar Donetsk för
7,5 miljoner amerikanska dollar. Han debuterade den 28 september 2010 i en
Champions League-match mot portugisiska SC Braga, som man slog med 3-0.



https://sv.wikipedia.org/wiki/Cockpit_(film)

Cockpit är en svensk komedifilm från 2012 i regi av Mårten Klingberg.
Huvudrollen spelas av Jonas Karlsson.

Piloten Valle (Jonas Karlsson) får helt oväntat sparken från sitt jobb på
flygbolaget Örestad Aviation, och strax därefter vill hans fru (Karin Lithman)
skilja sig, och i samband med det förlorar Valle även sin bostad. Han blir
istället inneboende hos sin syster Maria (Ellen Jelinek).

När han söker jobb som pilot på Silver Airlines får han veta att de egentligen
är ute efter en kvinna. Som en sista räddning tar Valle beslutet att klä ut sig
till kvinna och söka jobbet igen. Han blir piloten "Maria" och får jobbet. Under
en plötslig flygincident utför "Maria" en stor hjälteinsats, och blir genast
Sveriges stora mediakändis. Dock minns Valle ingenting av olyckan, och frågan är
vad som egentligen hände.

Filmen började spelas in i Trollhättan i slutet av maj 2011, men spelades även
in i bland annat Göteborg. Från början var filmen beräknad att ha premiär i mars
2012, men premiären flyttades fram till 13 juli samma år.



https://sv.wikipedia.org/wiki/V%C3%A4rldsm%C3%A4sterskapet_i_fotboll_2014

Världsmästerskapet i fotboll 2014 (portugisiska Copa do Mundo FIFA, engelska
FIFA World Cup) spelades i Brasilien mellan 12 juni och 13 juli 2014. Fifas
rotationssystem garanterade Sydamerika arrangörskapet, och det officiella
beslutet att tilldela Brasilien värdskapet togs av Fifa på ett möte i Zürich den
30 oktober 2007. Det var herrarnas 20:e VM-turnering genom tiderna.

2014 var året då det brasilianska fotbollsförbundet CBF firade 100-årsjubileum.
Turneringens matcher spelades av 32 kvalificerade lag på 12 olika arenor i lika
många städer. De flesta arenor var ombyggda eller helt nya konstruktioner; till
den senare kategorin hörde Arena de São Paulo och Arena Amazônia. Av de 12
tävlingsorterna nyttjade 10 brasiliansk standardtid (UTC−03) och 2 amazonisk tid
(UTC–04).

Även Argentina och Chile var intresserade av att samarrangera evenemanget.
Tidigare fanns även intresse från Colombia, som den 11 april 2007 dock meddelade
att de drog tillbaka sin ansökan.

Inför VM toppade Spanien FIFA:s världsranking, medan Brasilien var spelbolagens
favorit att vinna VM.

Siffror inom parentes angav lagets ställning i Fifas världsranking för oktober
2013, som användes vid lagens uppdelning vid grupplottningen.

Den 31 maj 2009 tillkännagavs vilka orter som skulle få arrangera matcherna
under VM 2014.

I mars 2013 publicerade Fifa en preliminär lista på 52 domare från de sex
fotbollsfederationerna. Den 14 januari 2014 publicerade Fifas domarkommitté en
lista på 25 huvuddomare med två assisterande domare vardera, samt 16 domare som
agerade fjärde- och femtedomare under matcherna. Totalt 91 domare från 43
nationer deltog i mästerskapet.

För första gången användes ett system med mållinjeteknik under VM i fotboll för
att hjälpa domaren att avgöra huruvida hela fotbollen hade passerat mållinjen
eller inte. Det tyska företaget GoalControl utsågs till turneringens leverantör
av systemet.

Under VM 2014 var det tillåtet för domarna att använda sprej för att markera var
frisparksmuren skulle stå. Domaren sprejade samtidigt en linje i gräset vid
bollen, så att vare sig frisparksmur eller boll skulle kunna flyttas i
förhållande till den utdömda placeringen. Sprejen var en sorts skumsprej (jämför
raklödder) som försvann av sig själv inom en minut. Skumsprejen har de senaste
säsongerna använts inom brasiliansk och argentinsk fotboll, och den testades
under U20-världsmästerskapet i fotboll 2013. Den kommer även att testas under
Premier League 2014/2015.

Segraren och laget som hamnade på andraplats i gruppspelet avancerade till
utslagsspelet.

Matchschemat annonserades vid Fifas huvudkvarter i Zürich den 20 oktober 2011.
Gruppspelsmatcherna spelades klockan 13:00, 16:00, 17:00, 18:00, 19:00 och 22:00
lokal tid, med utslagsmatcherna klockan 13:00 och 17:00 lokal tid.

Matcherna var listade enligt lokal tid. Detta innebar för tio av de tolv
spelorterna brasiliansk standardtid (BRT UTC−3); matcherna i Cuiabá och Manaus
listades enligt den lokala tidszonen i Amazonas (UTC−4).

Matchnumreringen var enligt den officiella. Detta innebar för vissa matcher att
en match med ett högre matchnummer spelades före en med ett lägre matchnummer.

Utmärkelserna vid VM delades ut till landslag och individuella spelare efter
mästerskapets slut. Ärligt Spel-priset kunde enbart delas ut till ett av de 16
lagen som kvalificerade till utslagsspelet.



https://sv.wikipedia.org/wiki/Finland

Finland (finska: Suomi (info)), officiellt Republiken Finland (Suomen
tasavalta), är en republik i norra Europa. Finland har landgränser till Norge,
Sverige, Ryssland och i söder havsgräns mot Estland. Mellan Finland och Estland
ligger Finska viken. Finland är officiellt tvåspråkigt, med finska och svenska
som nationalspråk. (Finska: cirka 90,0 procent, svenska: cirka 5,3 procent år
2013). Det svenskspråkiga Åland utgör ett självstyrande landskap inom landet.
Till ytan är Finland Europas åttonde största land och hade en befolkning på
cirka 5,5 miljoner invånare i slutet av 2014. Befolkningstätheten är
förhållandevis låg och ligger på cirka 18 invånare per kvadratkilometer. Utöver
Sverige så är Finland det enda landet i världen med svenska som officiellt
språk.

Huvudstad i Finland är Helsingfors (finska: Helsinki), tillika landets största
stad med cirka 630 000 invånare 2015. Därutöver finns ytterligare tre städer med
en befolkning överstigande 200 000 invånare, nämligen Esbo, Tammerfors och
Vanda.

Finland är medlem i Europeiska unionen sedan 1995 och införde euro som sin
valuta 2002. Innan euron togs i bruk använde man valutan finsk mark. Finland var
i över 600 år en del av Sverige, som 1809 förlorade området till Ryssland.
Finland blev självständigt 1917. Därefter följde ett inbördeskrig 1918 och i
samband med andra världskriget två krig mot Sovjetunionen, 1939–1940 (det s.k.
Vinterkriget) och 1941–1944, samt ett mot Tyskland vintern 1944–1945.

På finska heter Finland Suomi och varianter av detta namn används på de
östersjöfinska språken, såsom estniska, samt på samiska, lettiska och litauiska.
Namnets ursprung är okänt. Suo betyder kärr eller mosse på finska. Namnet kan
också vara ett lånord, kanske från den baltiska stammen *zemē eller från ett
indoeuropeiskt stamord med betydelsen ”människa” (jämför latinets homo).

Finlands officiella namn på svenska är Republiken Finland. Landet heter Finland
(eller någon variant därav) på de flesta av världens språk. Detta namns ursprung
är inte heller helt fastslaget. Den romerska historikern Tacitus nämner
Fenni-folket cirka 100 e.Kr., men folkslaget han beskrev var möjligen snarare
samerna, eftersom han beskriver ett jägar- och samlarfolk som inte idkar
jordbruk, och östersjöfinnarna var jordbrukare. Under 1100-talet användes dock
benämningen finnar för första gången om just invånare i Finland, detta i bullan
Gravis admodum.

Termen Finland syftade från början på Egentliga Finland, och användes officiellt
första gången år 1419 som beteckning på hela den östra delen av dåvarande
Sverige. På 1440-talet slog termen igenom även i lagstiftningen.

Motorfordon från Finland bär nationalitetsmärket FIN. Tidigare bar de märket SF
för ”Suomi - Finland”.

På 1100- och 1200-talen syftade ordet Finland på trakten kring Åbo, landskapet
som sedan fick heta Egentliga Finland, medan övriga delar av landet kallades
Tavastland, Lappland och Karelen. Ibland kunde det dock sammanfattas som
österlanden, eller Österland (jämför Norrland). Medeltidens politik handlade
dock inte så mycket om geografiska gränsdragningar som om folken finnar,
tavaster, lappar och kareler.

Under 1400-talet blev Finland en vanlig benämning på hela landet öster om
Bottenhavet, möjligen till och med inklusive Åland, då ögruppen placerats under
Åbo stift. Vad ordet syftar på i samtida källor kan dock variera, också med
tanke på att gränserna österut och norrut var oklara. Ett slags etablering av
Finland som en enhet för sig om än bara till namnet kom då Johan III utropade
sitt tidigare hertigdöme till ”Storfurstendömet Finland” (cirka 1580), som en
strategi att möta ryske tsarens maktanspråk. Begreppet blev en del av svenske
kungens titulatur men fick ingen praktisk betydelse. De finska landskapen hade
samma ställning som landskapen väster om bottenviken och den finska rikshalvan
hade samma representation i Riksdagen som den västra. År 1637 utnämnde drottning
Kristina Per Brahe d.y. till generalguvernör över Finland, Åland och Österbotten
(även andra delar av kärn-Sverige har haft generalguvernörer).

Den moderna definitionen av Finland kom egentligen inte till förrän efter att
Svenska riket ”sprängts itu”. Det som överlämnades i freden 1809 var inte ett
”Finland”, utan sex län, Åland och en bit av Västerbotten. Gränsen mellan det
nya storfurstendömet Finland och Sverige (Restsverige) kunde ha dragits vid Kemi
älv, som då var gräns mellan landskapen Västerbotten och Österbotten – vilket
svenskarna föreslog i fredsförhandlingarna – eller vid Kalixälven, därmed
inkluderande den finskspråkiga befolkningen i Tornedalen – ryssarnas förslag.
Gränsen, som följde Torneälven och Muonioälven till de höga bergen Saana och
Halde fjäll i nordväst, var en kompromiss, som därefter blev vad begreppet
Finland kom att stå för – åtminstone sedan tsar Alexander I tillåtit att de
delar av Finland öster om Kymmene älv som Ryssland erövrat redan 1721 och 1743,
det så kallade ”Gamla Finland”, administrativt införlivades med ”Nya Finland”
1812.

Fastlands-Finland, eller i statistiska sammanhang Fasta Finland, används ibland
som beteckning på Finland exklusive Åland, det som på Åland kallas "Riket".
Uttrycket är missvisande, eftersom till exempel skärgårdskommunerna i Åboland
räknas höra till "Fastlands-Finland".

Efter att sedan medeltiden och den svenska statsetableringen ha varit en
integrerad del av Sverige – en parallell till Svealand, Götaland och Norrland –
erövrades Finland 1808 av den ryske tsaren Alexander I:s styrkor och blev ett
storfurstendöme med mycket långtgående autonomi inom det ryska imperiet 1809. De
ryska tsarerna var storfurstar av Finland och var till en början välvilligt
inställda till Finland; tsar Nikolaj I lär ha sagt att Finland var den enda del
av hans rike som inte gav honom några problem.

Under första delen av 1800-talet uppstod i Finland liksom på så många andra håll
en nationalistisk rörelse, och det finska språket, som tidigare inte haft någon
officiell betydelse, gavs högre status. Så anses till exempel boken Seitsemän
veljestä (Sju bröder) av Aleksis Kivi som ett av de första litterära verken på
finska. I denna nationalistiska strävan deltog många svenskspråkiga under
parollen "Svenskar äro vi inte längre, ryssar vilja vi inte bli, låt oss alltså
bli finnar" (citat av A. I. Arwidsson). Man ville alltså på detta sätt försäkra
sig om att Finland skulle förbli eget land med egna lagar, egen riksdag och egen
regering (se vidare Storfurstendömet Finland). Fortfarande gäller dock mindre
delar av 1734 års svenska lag , men i allt mindre utsträckning, då delar av den
byts ut mot nya delar och mot nya lagar; 1772 års regeringsform gällde fram
tills det självständiga Finlands första grundlag.

I slutet av 1800-talet infördes flera åtgärder som skulle knyta Finland närmare
Ryssland varpå oroligheter utbröt, bland annat på grund av februarimanifestet år
1899, vilket införde vidare förryskningsåtgärder. Den ryske generalguvernören
Nikolaj Bobrikov sköts i Helsingfors 16 juni 1904 av Eugen Schauman varefter
Schauman tog sitt eget liv. Schauman ansågs efter detta vara något av en
nationell hjälte. I november 1905 utfärdades novembermanifestet som återgav
Finland många av de rättigheter som fråntagits landet i februarimanifestet. År
1906 ersattes Rikets ständer vilka var ett arv från tiden då Finland var en del
av Sverige, med ett av den tidens mest moderna enkammarparlament. Samtidigt
införde storfurstendömet Finland allmän rösträtt som andra stat i världen efter
Nya Zeeland vilket innebar att kvinnor fick rösträtt. Finland var dock först i
världen med att ge kvinnor fulla demokratiska rättigheter, det vill säga att
kvinnor också kunde ställa upp i val. Vid den första sessionen av Finlands
första riksdag 1907 fanns 19 kvinnor bland de invalda.

Efter oktoberrevolutionen i Ryssland förklarade sig Finland självständigt den 6
december 1917. I det självständiga Finland hade borgerliga och socialister svårt
att komma överens; de senare startade revolution som inledde det finska
inbördeskriget.

Under andra världskriget befann sig Finland i en mycket prekär situation. Landet
fick erfara tre skilda krig, varav två var mot Sovjetunionen och ett mot
Tyskland. Tiden präglades av en riskfylld politisk balansgång i kampen för att
behålla landet självständigt.

Under 1930-talet var relationerna till grannen i öster, Sovjetunionen, normala
men inte hjärtliga (det fanns en stark antikommunistisk rörelse i Finland). År
1932 ingick länderna en nonaggressionspakt. 1939 var läget spänt i Europa och
Sovjetunionen ställde territoriella krav på Finland. Kraven avvisades och
Finland hänvisade till sin neutralitet och till de avtal som länderna ingått.
Den 28 november drog Sovjetunionen sig ensidigt ur nonaggressionspakten med
hänvisning till skotten i Mainila två dagar tidigare, då fyra sovjetiska
soldater dödades under oklara förhållanden i närheten av finska gränsen. Dagen
efter bröts de diplomatiska kontakterna och den 30 november kl 0650 öppnade
sovjetiskt artilleri eld på det Karelska näset. Samma morgon fick Helsingfors
erfara flygbombningar. Det finska vinterkriget hade börjat. Det sovjetiska
anfallet fördömdes världen runt (förutom av Tyskland som förhöll sig neutralt i
konflikten) men trots detta stod Finland ensamt utan allierade.

Kriget gick dock inte enligt planerna för Sovjetunionens del eftersom man
misslyckades att erövra landet. Kriget, som egentligen skulle vara över på några
veckor, drog ut över tre månader. Den 13 mars 1940 skrev statsminister Risto
Ryti under ett fredsavtal som dikterats från Moskva. Fredsvillkoren med
Sovjetunionen var hårda, bland annat måste Finland avträda 27 000
kvadratkilometer areal och tolv procent av befolkningen måste förflyttas .
Sverige hjälpte Finland med denna Nordens största folkförflyttning i modern tid.
Hjälptransporterna leddes av major Mortimer Sederholm och omfattade cirka 1 250
svenska soldater och 500 fordon . Var åttonde finländare blev över en natt
hemlös och finska Karelen måste evakueras inom tio dagar. Hela operationen var
högeffektiv och en betydelsefull händelse för de svensk-finska relationerna.

Under den korta tiden av fred efter vinterkriget skedde stora förändringar i
Europa. Danmark och Norge invaderades av Tyskland bara en månad efter
vinterkrigets slut, och Frankrike och Storbritannien (som ville att Finland
skulle ha fortsatt sitt krig mot Sovjetunionen) var i stor nöd då den tyska
armén på en kort tid avancerat ända fram till Engelska kanalen. Haven på det
norra halvklotet bevakades av den tyska flottan. I slutet av sommaren 1940 hade
Sovjetunionen dessutom invaderat Estland, Lettland och Litauen vilket hade stor
inverkan på finländarnas attityder. Uppfattningen om att vinterkriget trots allt
varit det enda sättet för att behålla självständigheten blev allt starkare.

Under vinterkriget hade Finland orienterat sig mot Skandinavien. Den 14 mars
1940 berättade president Kyösti Kallio att man föreslagit en försvarspakt med
Sverige och Norge. Moskva reagerade snabbt och efter en vecka meddelade
Sovjetunionens utrikesminister Vjatjeslav Molotov att den planerade nordiska
försvarspakten var emot Moskvafredens villkor. Att Norge invaderades av Tyskland
påverkade också projektet men var inte helt begravet ens då. I oktober 1940 kom
saken fram igen i form av en svensk-finsk union. Sveriges utrikesminister
Christian Günther meddelade att en sådan union förutsatte att Finland avstod
från alla planer på revansch mot Sovjetunionen och att unionen måste ha både
Tysklands och Sovjetunionens godkännande. Det sista kravet kom att stoppa
projektet helt då Tysklands utrikesminister Joachim von Ribbentrop redan i
slutet på oktober meddelade sin negativa inställning till projektet, medan
Sovjetunionens representant i Sverige, Alexandra Kollontaj, gav Günther en
allvarlig varning i början av november med anledning av unionsplanerna. För
säkerhets skull betonade även Molotov att en sådan union skulle ogiltigförklara
Moskvafreden. Alla dessa händelser gjorde att Finland började vända sig till
stormakten i söder, Tyskland, som man haft nära kontakter med ända sedan
inbördeskrigets dagar.

Då rykten om att relationerna mellan Sovjetunionen och Tyskland under vårvintern
1941 möjligen närmade sig en brytning började man drömma om att ta tillbaka
Karelen. Möjligheten för karelerna att återvända hem vägde tungt i Finlands
politik och en del kretsar såg möjligheten att också göra det sovjetiska östra
Karelen till en del av ett Storfinland. I och med samarbetet med tyskarna blev
man snart medveten om Tysklands planerade operation mot Sovjetunionen. Vidare
koordinering skedde och bland annat flyttades tyska trupper från Norge till
norra Finland i början av sommaren 1941.

På natten den 22 juni 1941 påbörjade Tyskland Operation Barbarossa och anföll
Sovjetunionen på bred front. Hitler hade i sin anfallsdagorder nämnt att Finland
stred vid dess sida, men trots att tyskarnas anfall börjat och vetskapen om
Hitlers tal förklarade Finlands regering att den förblev neutral i konflikten.

Den 25 juni 1941 bombades dock ett flertal finländska städer av sovjetiskt flyg
varpå statsministern förklarade att Finland befann sig i krig:
fortsättningskriget hade därmed börjat. Det givna målet med det nya kriget var
till en början något varierande. Statsminister Johan Wilhelm Rangell meddelade
att det var frågan om ett nytt försvarskrig och en strid mot bolsjevismen.
Riksdagens olika grupper stödde regeringen men missnöjda röster hördes både från
höger och vänster. De borgerligt sinnade Samlingspartiet och Agrarförbundet samt
den radikalt nationalistiska Fosterländska Folkrörelsen talade om Stor-Finland
under sina talturer. Den slutliga ståndpunkten blev dock att det var frågan om
ett försvarskrig vars mål var att få tillbaka Karelen med stöd av Tyskland.
Dessutom tog man i bruk en tes enligt vilken Finland förde ett eget krig mot
Sovjetunionen skilt från de tyska målen. Mot slutet av kriget gjorde Tyskland
påtryckningar som skulle ha tvingat Finland att strida vid Tysklands sida till
krigsslutet.

Krigslyckan hade vänt och Sovjetunionen hade den 22 juni 1944 krävt att Finland
skulle ge upp utan villkor. Man var inte villig att göra det, trots att landet
var i desperat behov av militärt bistånd. Det enda landet som kunde erbjuda
sådan hjälp var Tyskland men tyskarnas villkor var att Finland inte slöt en
enskild fred med Sovjetunionen utan tyskt godkännande. President Risto Ryti
förband sig till det så kallade Ribbentrop-avtalet genom ett personligt brev, så
att man senare genom hans avgång kunde lösgöra sig från dess förpliktelser. Med
den materiella hjälpen från Tyskland lyckades man stabilisera fronten. Efter det
började man skynda sig med en lösning för att lösgöra Finland från kriget.

Försöken att dra sig ur kriget med Sovjetunionen uppnåddes genom den så kallade
mellanfreden i Moskva. Stridigheterna avslutades 4 september 1944 och
fredsavtalet undertecknandes 19 september 1944. Bland fredsvillkoren fanns ett
krav på att tyskarna skulle fördrivas ur Finland samt att det finska
kommunistpartiet skulle legaliseras.

I norra Finland fanns vid den tiden 210 000 tyska soldater, ungefär 60 000 häst-
eller motorfordon samt 200 stridsflygplan och pansarvagnar. Mellanfredens krav
om att tyskarna skulle fördrivas ledde till Lapplandskriget som pågick från
september 1944 till april 1945. Till en början skedde inte många strider
eftersom de tyska trupperna var väldigt samarbetsvilliga i tillbakadragandet men
den sovjetiska övervakningskomissionens viceordförande, generallöjtnant G.
Savonenkov, krävde den 30 september av regeringen att man senast nästa morgon
skulle påbörja aktiv krigföring mot tyskarna. Anfallet mot Kemi nästa dag, samt
de påföljande anfallen mot Torneå och mot Rovaniemi (16 oktober) utgjorde
fullskaligt krig.

Kriget orsakade stora förluster för Lappland eftersom den tyska generalen Lothar
Rendulic använde sig av den brända jordens taktik under det att de tyska
trupperna drog sig tillbaka. 41 306 byggnader, 516 landsvägs- och 218
järnvägsbroar, 48 färjor och ungefär 80 procent av alla båtar i området
förstördes.

I och med mellanfreden i Moskva hade Finland lyckats undvika ockupation. Däremot
var relationerna till Sovjetunionen oklara. Då Mellanfreden slöts sändes en
sovjetisk kontrollkommission till Helsingfors för att övervaka att villkoren i
fredsavtalet följdes. Ledare för denna kontrollkommission var Andrej Zjdanov, en
hårdför kommunist och Stalins högra hand.

Zjdanov drev igenom att åtta ledande finländska politiker åtalades för
krigsbrott mot Sovjetunionen. Mannerheim utsåg kommunisten Yrjö Leino till
inrikesminister vilket gav kommunisterna makt över ordnings- och
säkerhetspolisen. Enligt Yrjö Leinos son försökte Zjdanov förmå kommunisterna
att gripa makten i Finland. Leino skall dock ha spelat ett dubbelspel och läckt
planerna till polisen och armén.

Efter Pragkuppen, det kommunistiska maktövertagandet i Tjeckoslovakien i
februari 1948, började rykten spridas i Finland om en planer på liknande kupp i
Finland. Den nye presidenten, Juho Kusti Paasikivi, koncentrerade armén till
Helsingfors då det befarades att polisen, som leddes av Leino i egenskap av
inrikesminister, skulle delta i kuppen.

Det blev dock ingen kupp. Om det berodde på dubbelspel från Leinos sida, på
lyckade förebyggande åtgärder från Paasikivis sida eller på att Sovjetunionen
helt enkelt tappat intresset, vet vi inte idag. Efter andra världskriget hade
Paasikivi genomfört en total omläggning av Finlands utrikespolitik där man dels
iakttog neutralitet, dels ville ha Sovjetunionens förtroende; kanske var det
denna politik som lyckades. Istället för en kupp träffades ett nytt avtal med
Sovjetunionen: VSB-fördraget (Fördraget om vänskap, samarbete och ömsesidigt
bistånd, idag oftast kallat VSB-avtalet). Detta blev basen för ländernas
relationer fram till Sovjets upplösning 1992.

Den första halvan av 1950-talet kännetecknades av återuppbyggnad efter kriget
och hårda villkor, för individer såväl som samhället. VSB-avtalet tvingade
Finland att vara ytterst försiktigt i sina relationer med omvärlden. Ett typiskt
exempel är bildandet av Nordiska Rådet 1952, där Finland erbjöds fullt
medlemskap men avstod ända till 1955, eftersom man var rädd att Sovjetunionen
skulle reagera negativt.

Paasikivi-linjen fortsatte under president Kekkonen, som tveklöst hade ett gott
samarbete med de sovjetiska generalsekreterarna Chrusjtjov och Brezjnev. Denna
typ av beroendepolitik i det fördolda[förtydliga] har internationellt fått
namnet finlandisering.

Kekkonen var Finlands president ända fram till 1982 och efterträddes av Mauno
Koivisto som fortsatte den försiktiga politiken. Utrikeshandeln med
Sovjetunionen var av stor vikt för den finländska industrin och när
Sovjetunionen stod inför upplösning drabbades Finland av en svår
konjunkturnedgång. Finland blev medlem i EU 1995, samtidigt som Sverige och
Österrike.

Finland gränsar i söder till Finska viken och Östersjön, och i väster till
Ålands hav, Bottenhavet, Kvarken och Bottenviken. Landgränserna i norr vetter
mot Sverige, Norge och Ryssland. I söder, på andra sidan Finska viken, finns
grannlandet Estland (se även Finlands ytterpunkter).

Av Finlands yta på cirka 340 000 kvadratkilometer är över 50 procent täckt av
skog. Finland är därför ett av världens mest skogstäckta länder. I skogarna
växer främst gran, tall och björk. En del av landet befinner sig norr om
polcirkeln, och i norra Finland är landskapet kuperat. Finlands högsta punkt är
Halde fjäll (1 324 m ö.h), som hör till bergskedjan Skanderna. I öster är
fjällen rester av den gamla bergskedjan Kareliderna.

Finland nämns som de tusen sjöars land, på grund av det stora antalet sjöar,
speciellt i sydöstra Finland. Antalet sjöar större än 500 kvadratmeter är
187 888 stycken och den största av dem är Saimen med en yta på cirka 4 400
kvadratkilometer, vilket gör den till Europas fjärde största insjö. Den avlånga
Päijänne är Finlands djupaste och näst största sjö. I Österbotten och längs de
västra kusterna är terrängförhållandena annorlunda på grund av landhöjningen.
Kustområdena domineras av vida slätter.

Finlands klimat är tack vare Golfströmmen tämligen gynnsamt jämfört med klimatet
på motsvarande breddgrader på andra håll. Det är både maritimt och kontinentalt
påverkat. Kontinentaliteten, som kännetecknas av varma somrar och kalla snörika
vintrar, tilltar med avståndet från havet och är därför mest utpräglat i
nordost. Mildast är klimatet i sydvästra Finland där årsmedeltemperaturen ligger
på cirka 6 grader. Vinterns längd är i norr 200 dagar och i sydväst 100 dagar.
Den termiska sommarens längd (dygnets medeltemperatur > 10 grader) är 4 månader
vid sydkusten och 2,5 månader i nordligaste Lappland. Finlands högsta uppmätta
temperatur är 37,2 grader Celsius och mättes i Libelits den 29 juli år 2010. Den
lägsta uppmätta temperaturen påträffades 28 januari år 1999, i kommunen Kittilä
i en by som heter Pokka. Detta rekord var -51,5 grader Celsius.

Finland är en demokratisk republik med semipresidentialism. Dess nuvarande
grundlag antogs 2000, och där stadfästs att konstitutionen "skall trygga
människovärdets okränkbarhet och den enskilda människans frihet och rättigheter
samt främja rättvisa i samhället".

Finlands statschef är Republikens president som väljs vart sjätte år.
Presidenten kan sitta högst två mandatperioder. Till presidentens uppgifter hör
bland annat att stadfästa lagar och att leda utrikes- och säkerhetspolitiken
tillsammans med regeringen. Presidenten utnämner och entledigar enskilda
ministrar och högre tjänstemän.

Finland är en representativ demokrati, vars lagstiftande församling, riksdagen,
en genom direkta och proportionella val vald enkammarriksdag, företräder folket.
Val sker regelbundet vart fjärde år i mars. Finlands regering kallas statsrådet
(fi. valtioneuvosto) och leds av en statsminister. Efter riksdagsvalet utser
presidenten i samråd med riksdagens talman och riksdagsgruppernas ledare en
statsministerkandidat, och riksdagen antingen godkänner eller förkastar
förslaget. Om förslaget godkänns utnämns statsministern av presidenten och
tillsammans utser de regeringen som sedan godkänns av riksdagen. På senare år
(genom och efter Mauno Koivisto) har statsministerns makt ökat och presidentens
minskat.

Inom Finland utgör Åland ett demilitariserat och självstyrande landskap. Åland
är även enspråkigt svensktalande vilket innebär att det är den enda del av
landet där finska inte har officiell status. För den områdesvisa statliga
förvaltningen i landet i övrigt finns sex regionförvaltningsverk vilka 2010
ersatte de tidigare länen. Det finns också en historisk indelning i landskap. I
Finland finns både historiska landskap, vilka har ungefär samma ställning som de
svenska landskapen, och moderna landskap med vissa administrativa funktioner.
Lokalförvaltningen handhas av kommuner som producerar bastjänster för invånarna,
bland annat utbildning, social- och hälsovårdstjänster, samhällsteknik och
miljötjänster. De kommunala beslutsfattarna väljs vart fjärde år i
kommunalvalet. Kommunernas antal är 317, av vilka 107 är städer.

Finlands försvarsmakt delas in i tre grenar; landstridskrafterna, flygvapnet och
marinen. Gränsbevakningsväsendet är underställt inrikesministeriet och hör i
fredstid inte till den finländska försvarsmakten. Kommendör för den finländska
försvarsmakten är General Jarmo Lindberg. I Finland råder allmän värnplikt för
män, med undantag för ålänningar, och tjänstgöringsgraden är bland de högsta i
världen. Kvinnor kan tjänstgöra frivilligt. Tjänstgöringstiden är 6, 9 eller 12
månader beroende på ansvar och uppdrag. Det finns omkring 34 000 stående trupper
i beredskap och hela reservens styrka uppgår till ungefär 350 000 man. Som
alternativ till militär tjänstgöring finns civiltjänstgöring vars längd är 12
månader.

Finland är EU-medlem och har sedan 1990 närmat sig NATO. Det förs en nationell
debatt om Finland bör ansluta sig till Nato likt de flesta andra EU-länder.
Finland har från och med den 28 november 2011 undertecknat Ottawafördraget om
slopandet av truppminor.

I Finland råder en i hög grad oreglerad marknadsekonomi. Landet är kraftigt
industrialiserat och exporten, som utgör omkring två tredjedelar av BNP, är
mycket viktig. Finlands BNP per capita motsvarar ungefär Belgiens, Österrikes,
Nederländernas och Sveriges. Tjänstesektorn ses som underutvecklad jämfört med
till exempel Japan eller USA. Finland har under efterkrigstiden haft en
jämförelsevis god ekonomisk utveckling och ligger numera i nivå med genomsnittet
i Västeuropa. Viktigaste handelspartners är Ryssland, Sverige, Tyskland och
Storbritannien.

Hög arbetslöshet (idag 8,2 procent) har varit ett konstant problem under 1990-
och 2000-talen. Arbetslöshet har överlag varit ett problem under landets hela
efterkrigshistoria, vilket tidigare lett till arbetskraftsutvandring. Den
största fackliga centralorganisationen är Finlands Fackförbunds
Centralorganisation.

Industrin är den viktigaste grenen av Finlands ekonomi. Industrin är
koncentrerad kring elektronikindustrin (med ett kluster kring Nokia),
skogsindustrin och i viss mån kemiteknisk industri och verkstadsindustri.
Skogsindustrin svarar alltjämt för en femtedel av Finlands varuexport. Den
största sektorn är träförädlingsindustrin. Finland är världens näst största
exportör av papper (efter Kanada) och de huvudsakligen finländska företagen
Stora Enso och UPM tillhör världens största tillverkare av massa och papper.
Ahlstrom tillhör de världsledande inom produktion av pappers- och
fiberprodukter. Andra viktiga sektorer är metall, kemikalier, elektronik,
telekommunikation och verkstadsindustri.

Efter krigen med Sovjetunionen tvingades Finland betala stora krigsskadestånd
men fick samtidigt en stor handelspartner. Under 1950-talet slog den finska
industridesignen igenom internationellt och företag som Marimekko, Iittala och
Fiskars har fortsatt i den traditionen. Fiskars är ett tydligt exempel på
finländsk industri där industridesignen lett till framgångar och där produkten
varit av det mindre slaget (knivar, saxar). I Nystad (finska Uusikaupunki) har
sedan 1960-talet funnits personbilsindustri; märken som tillverkats är
Saab-Scania, Opel och Porsche. Finland har inte haft en egen personbilsindustri,
men väl lastbils- och traktortillverkning genom (Valmet och Sisu).

Under 1990-talet blev Nokia den finländska industrins stora motor och hade en
viktig del i den finländska ekonomins återhämtning efter den ekonomiska krisen i
början av 1990-talet. Krisen orsakades främst av en internationell
konjunkturnedgång som slog mot Finlands viktigare exportnäringar i kombination
med en vid tillfället relativt betydande skuldsättning till utlandet och ett
högt ränteläge. Sovjetunionens kollaps förvärrade krisen, men var inte en
huvudfaktor.

Finland lockade över 4 miljoner turister 2005, varav de flesta kom från Sverige.
Turismen utgör cirka 2,4 procent av Finlands BNP och sysselsätter omkring 60 000
personer.

Finlands ekonomi har under de senaste decennierna förändrats. Från att ha varit
beroende av skogsindustrin har Finland idag gått ifrån den till elektronik- och
IT-sektorn. Denna exportförändring beror till stor del på telekomjätten Nokia
som är det företag i Finland som har högst omsättning på 382 099 miljoner SEK/år
(2011). Att exportökningen som ägt rum under senare år till stor del beror på
Nokia gör Finlands ekonomi sårbar för svängningar i den internationella
konjunkturen. I början av 00-talet stod Nokia för 4 procent av Finlands BNP och
c:a 20 procent av exporten. Finland berördes av en konjunkturnedgång under
1990-talet då Sovjetunionens kollaps ledde till en ekonomisk kris i östhandeln
men hade sedan en positiv BNP-tillväxt fram till finanskrisen 2008. Finland gick
1995 med i EU och 1998 i EMU för att stabilisera ekonomin vilket fungerade fram
till finanskrisen. Från att ha haft en BNP-tillväxt på +0,9 procent 2008 sjönk
den ner till -8,2 procent 2009. Denna nedgång drabbade även Nokia som i slutet
av 00-talet fick svårt att hävda sig på den internationella marknaden och som
mellan 2008 och 2012 förlorade 90 procent av sitt aktievärde. Finlands
budgetunderskott steg 2009 mot 3 procent av BNP, vilket är tak för euroländerna,
varpå flera sparpaket sattes in av staten. Statsskulden ökade också 2011 till
ungefär hälften av BNP. 2013 meddelade Nokia att deras mobiltelefonenhet skulle
säljas till Microsoft och Nokia bidrar inte längre lika mycket till Finlands
BNP:

Korruptionen är låg i Finland. Enligt Transparency Internationals årliga lista,
som utkommit sedan 1998, har Finland varit världens minst korrumperade land med
undantag av åren 1998, 1999 och år 2005 då landet istället hamnade på andra
plats. År 2006 fick Finland ett betyg på 9,6 av 10.. Andra länder i toppen av
listan är Island, Sverige och Nya Zeeland.

Invånarna i Finland kallas finländare och uppgår för närvarande till drygt fem
miljoner. En minoritet av dessa, omkring 5,5 procent, har svenska som modersmål
medan omkring 91,5 procent enligt folkbokföringen har finska som modersmål
(tvåspråkiga uppger endera språket som modersmål). Många svenskspråkiga
finländare skiljer noggrant mellan finländare (ett samlingsbegrepp för alla som
bor i eller kommer från Finland), finnar (de som har finska som modersmål) och
finlandssvenskar (finländare som har svenska som modersmål). I de nordligaste
delarna av landet bor samer vars språk har officiell status som minoritetsspråk.

Mängden invandrare har ökat sedan slutet av 1980-talet men Finland har
fortfarande en mycket liten andel invandrare i jämförelse med kringliggande
länder. År 1980 fanns 13 000 utländska medborgare i landet, varav 3 000 svenskar
(motsvarande 0,2 procent av befolkningen), år 2002 cirka 100 000 (motsvarande
1,8 procent av befolkningen).

Finland är ganska glest befolkat. De flesta invånarna bor vid sydvästkusten. I
Helsingforsregionen finns 1/5 av befolkningen, i Lappland bara cirka 2 inv./km².
Många finländare var ännu på 1950-talet småbrukare, men Finland har utvecklats
till en urbaniserad industristat, framför allt efter andra världskriget. På
1500- och 1600-talen uppmuntrades finska svedjebrukare att kolonisera ödebygder
i nuvarande Sverige (se finnmarker) och vid 1800-talets slut och 1900-talets
början tvingade en snabb folkökning stora grupper att likt i Sverige emigrera
(främst till USA och Kanada). Efter andra världskriget förflyttades över 400 000
människor till sydvästra Finland från Karelen som erövrats av Sovjet i de finska
vinterkrigen. Under 1960–70-talen var utvandringen av arbetskraft till Sverige
stor (omkring en halv miljon människor) men senare har närapå hälften återvänt
till Finland.

Finland har världens tjugoförsta högsta levnadsstandard med ett Human
Development Index på 0,892. På lång sikt (1980–2006) har Finland haft en ganska
normal HDI-ökning jämfört med andra länder. Även på medellång sikt (1990–2006)
och kort sikt (2000–2006) har Finland haft en relativt normal ökning.

I det självstyrande svenskspråkiga landskapet Åland kallas befolkningen för
ålänningar. Många, bland dem många ålänningar själva, räknar dem som en separat
grupp skild från finlandssvenskarna.

Finland är konstitutionellt tvåspråkigt. ”Nationalspråken” finska och svenska
har samma juridiska status även om den stora majoriteten har finska som
modersmål. Vid sidan av nationalspråken har samiska, romani och finskt
teckenspråk en i grundlagen erkänd särställning. De nordiska språken har en
särställning genom nordiska avtal och lagstiftning enligt dessa.

Vid sidan om modersmålet är två språk obligatoriska skolämnen i den finska
grundskolan, det ena med början i lågstadiet, det andra med början i
högstadiet.[Uppdatering behövs] Ett av de båda språken ska vara det andra
inhemska språket, alltså finska eller svenska. Som modersmål undervisas finska
eller svenska, i vissa skolor också samiska, romani, teckenspråk eller annat
språk som är elevens modersmål. Om annat språk än finska eller svenska
undervisas som modersmål är finska eller svenska som andra språk obligatoriskt
och det andra inhemska språket valfritt.

Vid utgången av år 2006 hade 91,5 procent finska, 5,5 procent svenska och
3 procent något annat språk som modersmål (uppgifterna är i första hand från
folkbokföringen, som grundar sig på vad personerna själva uppger och som inte
tillåter att man antecknar sig som tvåspråkig). Bland dem med annat språk hade
cirka 48 000 ryska (se: Ryssar i Finland), 17 000 estniska, 10 000 engelska och
9 000 somaliska (se: Somalier i Finland) som modersmål. På 1880-talet talade
18 procent av Finlands befolkning svenska som modersmål.

Landet kristnades från Sverige under 1100–1200-talen och domkyrkan i Åbo
invigdes år 1300. Reformationen infördes samtidigt på 1500-talet i båda
riksdelarna. Genom översättningen av Nya testamentet 1548 utvecklades finskan
som skriftspråk.

Av finländarna är 76,4 procent medlemmar av den evangelisk-lutherska kyrkan.
Trots detta är finländarna, likt svenskarna, ett relativt sekulariserat folk,
och det religiösa engagemanget inskränker sig ofta till dop, konfirmation,
vigsel och begravning. Engagemanget i dessa riter är dock mycket stort;
75,3 procent av alla nyfödda döps och 83 procent av alla ungdomar konfirmeras –
att jämföra med situationen i Sverige där 65 procent av alla nyfödda döps och
cirka 35 procent av alla ungdomar konfirmeras. Den finländska
evangelisk-lutherska kyrkan upplever inte något större medlemstapp. Drygt
1,1 procent av finländarna hör till den ortodoxa kyrkan, som också har ställning
som statskyrka. I motsats till Sverige, där Svenska kyrkan skilts från staten,
har således Finland valt att behålla sina statskyrkor.

Finlands huvudstad är Helsingfors som även är landets största stad. De största
städerna därefter är i ordningsföljd: Esbo, Tammerfors, Vanda, Uleåborg och Åbo.
Esbo och Vanda utgör tillsammans med Helsingfors och Grankulla en sammanhängande
stadsbildning (Huvudstadsregionen eller Stor-Helsingfors) med sammanlagt över 1
miljon invånare. Både Stor-Åbo och Stor-Tammerfors har drygt 300 000 invånare.
Uleåborg gick 2013 förbi Åbo på grund av kommunfusioner.

Finland har under så gott som hela sin historia befunnit sig inom den
västerländska katolska följt av den protestantiska kulturkretsen. Den finländska
kulturen påverkades tidigt av Sverige och Tyskland. Östra Finland påverkades
redan tidigt i historien av den ryska, ortodoxa kulturen. På senare år har
amerikansk populärkultur fått inflytande. Bastubad och begreppet sisu kopplas
ofta till finländsk kultur. Kulturen är dock inte homogen, och speciellt samer,
romer och finlandssvenskar behåller egna traditioner.

Finländarna är ett naturnära folk. Urbanisering är ett relativt nytt fenomen och
de flesta har kopplingar till landsbygden eller avlägsna landsdelar. De flesta
finländare tillbringar fritid på landsbygden, speciellt nära vattendrag. Innehav
av fritidsbostad är i Finland ett av de högsta i hela EU.

Under 1800-talet växte ett fosterländskt måleri fram; R.W. Ekman skapade genre-
och historiebilder, det romantiska landskapsmåleriet fick sin banbrytare i
Werner Holmberg, bröderna von Wright blev bekanta för sina fågelbilder och Fanny
Churberg var den finaste koloristen bland landskaps- och stillebenmålarna.
Franskt friluftsmåleri influerade Albert Edelfelts nationella motiv. Akseli
Gallen-Kallelas stil inspirerades av symbolismen och jugendstilen och tog upp
motiv ur Kalevala. Helene Schjerfbeck har en särställning med sin koloristiskt
förfinade konst. Wäinö Aaltonen framstår som den mest betydande skulptören under
1900-talet.

Finskt konsthantverk och konstindustri har under 1900-talet nått världsrykte med
textilier (Viola Gråsten, Marimekko m.m.), glaskonst (Iittala), keramik (Arabia)
och möbler (Aaltos böjträ).

Helgdagar delas in i kyrkliga (det vill säga kristna) och sekulära, även om
vissa av de kristna helgdagarna har ersatt äldre hedniska högtider. De kristna
helgdagarna är jul, annandag jul, trettondag, påsk, Kristi himmelsfärds dag,
pingst och alla helgons dag. På jul är juldagen och annandag jul officiella
helgdagar men julafton har även varit[förtydliga] en de facto-helgdag. De
sekulära helgdagarna är nyårsdagen (formellt en kyrklig helg), första maj,
midsommardagen (formellt kyrklig), självständighetsdagen den 6 december samt
fars dag och mors dag. Vilka högtidsdagar som omfattas av specialbestämmelser
varierar något från lag till lag.

Alla söndagar är också helgdagar, men anses inte lika viktiga som de speciella
helgdagarna. I och med att de flesta finländare jobbar eller går i skolan från
måndag till fredag har även lördagen blivit en slags de facto-helgdag, dock inte
med samma status som de officiella helgdagarna. Affärer i tätorter fick enligt
lag 1997 ha öppet på söndagar under sommaren (maj–augusti), i december och vissa
antal andra veckoslut. Från och med 2010 ökades rätten till söndagsöppet; alla
affärer fick ha söndagsöppet året runt mellan 12 och 18, längre inför jul. Under
de ovannämnda helg- och högtidsdagarna fick endast livsmedelsaffärer mindre än
400 m² hålla öppet, dock högst fyra timmar. Torghandel, mindre affärer i
glesbygden och flera typer av speciell verksamhet omfattades inte av
begränsningarna. Sedan ingången av 2016 tillämpas fria öppettider.

I Finland utkommer omkring 200 nyhetstidningar och 320 betydande tidskrifter.
Finlands mest lästa dagstidning är Helsingin Sanomat. Den i Tammerfors grundade
Aamulehti är den näst största. Hufvudstadsbladet är Finlands största
svenskspråkiga tidning. Landets äldsta dagstidning Åbo Underrättelser grundades
1824. Ilta-Sanomat och Iltalehti är två konkurrerande kvällstidningar.
Taloussanomat och Kauppalehti är de främsta näringslivsinriktade tidningarna.

Public Service-bolaget Yle sänder fyra TV-kanaler varav en, Yle Fem, är
svenskspråkig. Yle:s kanaler finansierades genom en avgift för TV-innehav från
att de första reguljära sändningarna började år 1958 till och med år 2012. Den 1
januari 2013 slopades TV-avgiften och Yle finansieras nu av rundradioskatten som
är oberoende av TV-innehav. MTV3 är den äldsta kommersiella kanalen, grundad
1957. Nelonen ägs av Sanoma och inledde sina sändningar den 1 juni 1997. Den
populäraste TV-kanalen (2012) är YLE:s TV1 eller MTV3, beroende på sätt att
räkna: TV1 har en fjärdedel av tittartiden, MTV3 en femtedel, medan MTV3 når
något fler tittare i veckan, 83 mot 78 procent.

Den finländska arkitekturen är främst baserad på läget och platsers naturliga
egenskaper. De flesta influenser har kommit från utlandet och formats för att
passa finländska förhållanden. Den finländska arkitekturen blev mera
självständig och började ta intryck av den finländska naturen i slutet av
1800-talet. Det första internationella genombrottet för finländsk arkitektur
skedde under världsutställningen i Paris år 1900. Då var nationalromantiken den
dominerande stilen. Från och med 1930-talet blev funktionalismen symbolen för
byggandet av en modern och självständig nation, vilket följdes av modernismen på
1950-talet. I slutet av 1900-talet kan man skönja början av en ny stil, men
detta kan avgöras först i historiskt perspektiv.

Finlands nationalskald är Johan Ludvig Runeberg (1804–1877) vars mest kända verk
är Fänrik Ståls sägner ur vilken nationalsången Vårt Land är hämtad. Finlands
nationalepos Kalevala sammanställdes av Elias Lönnrot. Andra viktiga författare
under 1800-talet var bland annat Aleksis Kivi, Minna Canth och Eino Leino.
Modernisten Edith Södergran blev under det tidiga 1900-talet internationellt
känd. Efter krigsåren skildrade Väinö Linna kriget ur en ny synvinkel i boken
Okänd Soldat.

Finländarna ser sig som ett idrottsfolk. Nationalsporten är boboll men ishockey
kan ses som en av Finlands mest populära sporter. Längdskidåkning är den
sportgren där finländare har klarat sig bäst i på sista tiden, inte minst Virpi
Kuitunen, Aino Kaisa Saarinen och Matti Heikkinen på den finländska toppen. I
Innebandy har Finland tagit två raka VM-guld 2008 och 2010. Ishockey är en av de
populäraste sporterna i Finland och de finska Lejonen lyckades knipa åt sig
världsmästerskapstiteln år 1995 och 2011, båda gångerna efter final mot Sverige.
Under det tidiga 1900-talet hade Finland framgångar inom friidrott med löpare
som bland annat Paavo Nurmi, Hannes Kolehmainen och Lasse Viren.

Nuförtiden har finländska idrottare främst framgångar inom vintersport, i grenar
som ishockey, backhoppning och curling, samt motorsport. Bland de främsta kan
nämnas backhopparen Matti Nykänen; ishockeyspelarna Jari Kurri, Teemu Selänne,
Ville Peltonen och Saku Koivu; Formel 1-förarna Keke Rosberg, Heikki Kovalainen,
Mika Häkkinen, Mika Salo och Kimi Räikkönen samt rallyförarna Juha Kankkunen,
Henri Toivonen, Tommi Mäkinen, Jari-Matti Latvala, Mikko Hirvonen och Marcus
Grönholm. Rallyförarna Rauno Aaltonen och Timo Mäkinen var föregångare i den
finska motorsporten på 1960-talet då de lyckades i det prestigefyllda Monte
Carlo-rallyt. De följdes av Hannu Mikkola, Ari Vatanen och Markku Alen på
1970-talet. Juha Kankkunen var fyra gånger världsmästare och senare nådde även
Tommi Mäkinen till samma. 2000-talets höjdpunkt i finsk rally var Marcus
Grönholms succé.

Också inom fotboll har Finland haft flera stora stjärnor. Av dem kan nämnas Jari
Litmanen, Sami Hyypiä och Jussi Jääskeläinen.

Inom friidrott har ett nytt stjärntillskott tillkommit, Tero Pitkämäki, som är
världsetta i spjutkastning.

I innebandy-VM år 2008 tog Finland guld efter att ha besegrat Sverige i sudden
death. Det var första gången Sverige inte tagit guld i ett innebandy-VM. Finland
tog även guld 2010 efter att ha besegrat Sverige efter full tid. Mika Kohonen
blev utsedd till världens bästa innebandyspelare 2005 och 2009.



https://sv.wikipedia.org/wiki/Evert_Taube

Axel Evert Taube, född 12 mars 1890 på Vinga i Styrsö socken, Västergötland, död
31 januari 1976 i Stockholm, var en svensk författare, kompositör, trubadur,
lutspelare och konstnär. Taube var också argentinsk medborgare. Han tillhörde en
obetitlad gren av den adliga ätten Taube.

Taubes samlade litterära bidrag får honom att räknas som en av Sveriges
nationalskalder. Hans rika produktion omfattar prosa och poesi samt teckningar,
akvarell- och oljemålningar, men det är för visorna, sammanlagt över 200, som
han är mest känd. Hans prosa omfattar bland annat reseskildringar och romaner.

Taube gifte sig den 14 januari 1925 i Sankt Jakobs kyrka i Stockholm med
konstnären Astri Bergman. Makarna Taube vilar på Maria Magdalena kyrkogård i
Stockholm, mitt emot Lasse Lucidors minnessten. År 1960 hade Astri Taube på sin
makes uttryckliga önskan skulpterat en byst av Evert, som gjuten på en pelare
kom att bli hans gravsten.

En bild föreställande Evert Taube finns på den svenska 50-kronorssedeln sedan 1
oktober 2015.

Taube var det fjärde av 13 barn. Då han föddes var familjen bosatt på Vinga
utanför Göteborgs hamninlopp. Fadern, fyrmästaren Carl Gunnar Taube (1853–1945),
var ursprungligen från Bygdeå socken. Modern, Julia Sofia Jakobsson (1862–1947),
var ursprungligen från Strömstad. Föräldrar gifte sig 1 juli 1884 i Kungshamns
socken. Fadern var sjökapten och mellan 1889 och 1905 fyrmästare på Vinga fyr.
Moderns båda bröder var fyrmästare, den ene på Ursholmen utanför Koster och den
andre på Hållö.

I syskonskaran ingick systrarna Märta Taube-Ivarsson och Karin Parrow. Farfadern
var Otto Reinhold Taube (1816–1892), som var tullförvaltare och mellan 1868 och
1872 styrelseledamot i Evangeliska missionsföreningen i Göteborg. Farmodern,
Fredrika Kjellerstedt, kom från Skellefteå. Farfaderns föräldrar var majoren
Arvid Joachim Taube och Jeanette Mesterson från Skottland.

Evert Taube föddes klockan fem på morgonen i ett hus vid foten av berget
Otterhällan i Göteborg, med adress Stora Badhusgatan 7/Bryggaregatan, det så
kallade Keillerska huset (rivet 1969), där hans farfar hade sitt hem. Han
konstaterades först vara dödfödd och lades därför undan på ett bord, men när
doktor Silfverskiöld kom för att skriva dödsattesten upptäckte han att det fanns
liv i den lilla kroppen. Sin första sjöresa gjorde Evert Taube till Vinga – bara
sju dagar gammal – med bogserbåten Arthur från Röda Bolaget, under skeppare
Gustafssons befäl.

Taube har beskrivit sin barndom som mycket lycklig, präglad av fiske, sjöfart
och historier om främmande länder och livet till sjöss. På Vinga fanns då fyra
andra familjer och öns tio barn hade egen skola, där Taube gick till sitt
trettonde år. Men hans undervisning skedde inte bara i den lilla lotsskolan på
Vinga, utan också i hög grad i hemmet genom fadern, vilken hade ett stort
intresse för både litteratur och språk. Taube beskriver sin rörande känsla för
skolan: "Långt före denna tid, när jag var endast fyra år gammal, höll skolan
till i en liten lotsstuga som låg nära hamnen på östra sidan av ön. De två små
rummen i stugan hade väggfasta kojer som i skansarna på fartyg. Där var fyra
kojer i vart rum, två och två över varandra. I västra kammarns fönster kunde man
se lanterninen på Vinga fyr (över den bergknalt där numera överlotsens stora hus
ligger) och i östra kammarns fönster såg man Hättan, det vackra skäret i
hamninloppet...".

Att uppväxten på Vinga präglat Taube starkt, märks bland annat i ett brev han
skriver till vännen Gunnar Bohman i Stockholm, då han strax före jul 1917
besöker Vinga och har sitt logi i den gamla lotsbarnskolans lokal. Han är 28 år
gammal, har rest runt i världen och har många gånger levt under dramatiska och
knappa förhållanden. Ändå avslutar han brevet med: "Jag gick till fyren. Vägen
var hvit af rimfrost. Men jag skulle ändå inte gått fel – utan rimfrosten. Hvad
allting är obetydligt mot detta. Att gå den gamla vägen öfver bergen till fyren,
under strålarna från linsapparaten skrider denna dag runt, runt i samma tempo
som då jag föddes en natt för 28 år sen. Det är stjärnklart och hafvet glimmar
hvart jag ser. I sydväst blinkar röda och gröna lanternor. Där är sillfiskare.
Sillen går i år sydvart. Norrut syns inga lanternor men Pater Noster blänker med
jämna mellanrum och Inholmarna lyser hvita. Jag undra huru länge jag varit borta
från allt detta men minns blott att jag varit på bal hos madame Tramcourt.
"Signe och jag kom försent" säger jag. Jag skrattar åt min barnslighet och hör
hur sprött mitt skratt låter härute. Efteråt är det som om jag nyss skulle sagt
något för 20 år sedan."

Familjen var mycket musikintresserad och enligt Taube spelade man och sjöng
bland annat Gluntarne och Bellmans visor i föräldrahemmet.

Läsåret 1904–1905 bodde Taube hos sin farbror Axel Taube i Malmö, där han gick i
Borgarskolan på Gamla Väster. De bodde i Villa Axeltorp på Fridhemsvägen 19.
Hans betyg var medelmåttiga, och bästa ämnena (AB+) var välskrivning, sång och
svenska. Sämst var matematiken med B minus. Under malmövistelsen fick där bland
annat teckningslektioner av sin kusin Mathias, som var en etablerad konstnär och
utbildad på Akademien i Köpenhamn. Taube avreste till Göteborg den 8 maj 1905.

Evert Taubes far befordrades till överlots och personalchef vid Kungliga
Lotskontoret 1905 och familjen flyttade till Kustens varv i Göteborg. Planerna
var att Evert Taube skulle börja i läroverk, men eftersom han inte klarade
provet i matematik, gick han i lära hos teatermålaren Jens Christian Andrésen på
Stora Teatern i Göteborg. Han tog även kvällslektioner på Konsthögskolan Valand
i Göteborg.

I april 1906 flyttade familjen Taube in disponentbostaden vid Kustens varv i
Majorna i Göteborg, det senare Taubehuset. Samma år rymde Evert Taube till
Stockholm för att bli konstnär. Väl i Stockholm, tillbringade han sin första
natt på en bänk på Klara kyrkogård, precis bredvid Carl Michael Bellmans grav.
Vid graven föll han på knä och bad, medan tårarna strömmade: – Gode Gud, förlåt
mig här vid Bellmans grav! "och inom honom sjöng det," skriver han:

Några steg från kyrkogården låg Hotell Bellman, där han tog in och telegraferade
hem.

Hans planer var att komma in på Konstakademien för att studera måleri. Livet i
Stockholm kom att präglas av bohemeri. Tidvis bodde han hos sin kusin,
konstnären och skådespelaren Mathias Taube, men emellanåt tvingades han
övernatta utomhus då kontanter saknades. Han fick några teckningar publicerade i
Dagens Nyheter och Svenska Dagbladet och knöt nyttiga kontakter med etablerade
konstnärer. Slutligen beviljades han även inträde i Konstakademien.

Taubes far oroade sig över sin sons bohemiska liv i Stockholm. År 1907 tog han
tåget upp och träffade då sonen i ett tämligen eländigt skick. Taube ställdes
inför ett ultimatum av sin far: antingen skulle han börja i en internatskola
eller också måste han gå till sjöss. Evert Taube valde det sistnämnda och
mönstrade på som eldare på S/S Australic hemmahörande i Göteborg. Han seglade
bland annat på Sydafrika, Ceylon och Röda havet, innan han 1909 återvände till
Sverige. Under dessa år till sjöss samlade han många erfarenheter, som han
senare skulle komma att använda som stoff i sina visor och annan diktning.

År 1910 arbetade sig Taube över till Argentina genom att ta hyra på den engelska
hjulångaren Princess of Wales som sålts av Great Eastern Railway till Mihanovich
y Compañia i Buenos Aires, dit fartyget skulle föras. Han kom att tillbringa fem
år i Sydamerika. Där hade han en mängd olika arbeten, bland annat som förman vid
kanalbyggen, adjutant hos den argentinske presidenten (Roque Sáenz Peña) och
gaucho (spanska för "cowboy"). Förutom engelska, som han kunde sedan tidigare,
lärde han sig tala spanska och italienska, och att spela gitarr. Han återvände
till Sverige år 1915 till följd av första världskrigets utbrott.

Efter första världskriget fick Evert Taube erbjudande om att resa till
Australien och skriva en reseskildring för Bonniers förlag. England vägrade dock
utfärda visum till författare och publicister, och Taube fick lämna tillbaka
förskottet han fått samt reste till Stockholm istället. Åter i Stockholm gjorde
han sin värnplikt i Flottan åren 1916–17 och inledde därpå sin karriär som
författare, konstnär och visdiktare. Han fick bland annat en visa publicerad i
Albert Engströms tidskrift Söndags-Nisse.

Den 1 februari 1918 debuterade han på Smögens godtemplareloge med egna och
andras visor. Taube berättar i boken Berättelser under ett fikonträd om sin
tveksamhet till att börja som trubadur: "Jag minns att jag som tribunartist tog
farväl av någonting inom mig själv. Jag hade aldrig velat sälja min naturliga
glädje och som betald vissångare kände jag mig prostituerad." Samma år
publicerades hans första bok, novellsamlingen Inte precis om kvinnorna.

Efter att i januari 1919 ha gjort succé på Cabaret Läderlappen som spelades på
Hotell Gillet i Stockholm, och då han enligt egen uppgift tog lutan från
trubaduren Gunnar Bohman och sjöng visan Karl-Alfred och Ellinor, insjuknade
Evert Taube i spanska sjukan och lades in på sjukhus. Under våren skrev han
vissamlingen Sju sjömansvisor och Byssan lull.

Till Hotell Continental i Stockholm – och en enkel inspelningsstudio – kom Evert
Taube i januari 1921. Han gjorde denna vinterdag sina fyra första
grammofonskivor, och "Karl Alfred", "Fritiof Andersson" och "Resan till Spanien"
var de tre första han spelade in för Concert Record Grammophone. På
skivetiketten stod det "Sång till luta av cabaretsångare Evert Taube". Taube
gjorde elva inspelningar för His Master's Voice redan samma år, och gaget
uppgick till 750 kronor om året. Taube skriver i december 1921 till sin mor om
sina intäkter: "Grammofonbolaget His Masters Voice betalar mig nu årligen 750
kronor för rätten till mina visor, som korrespondent för Stockholms-Tidningen
har jag en grundlön av 100 kronor i veckan och när jag uppträder har jag aldrig
mer än hundra." Men redan på 1930-talet var Taube en av de högst betalda
författarna i Sverige, och fick infört löpande serier av berättelser från
Bohuslän och Göteborgstrakten på prosa och vers samt egna teckningar i både
Svenska Dagbladet och Göteborgs Handels- och Sjöfartstidning med starkt stöd
från redaktionerna.

På Gyldene Freden bildade Evert Taube 1924 sällskapet Pax Aurea eller Riddarna
kring Gyldene Fredens Runda Bord under den Lysande Trumman (en gammal trumma
från Svea garde utstrålade ett "gyllene sken" genom kalvskinnet). Det var i
boken "Den Gyldene Fredens ballader" som sällskapet först figurerade.

Tidigt var Evert Taube under två år förlovad med Malin Engström, dotter till
Albert Engström.

På våren 1920 träffade Evert Taube Astri Bergman och hennes akademikamrat Lilly
Åkerholm på Café à la Rotonde i Paris. Taube erbjöd kvinnorna att följa med
honom till San Remo. Bergman och Taube blev då förälskade och förlovade sig
efter ett par månader på trappan till domkyrkan i Florens. Hennes far
konstgjutaren Herman Bergman blev mycket upprörd, kallade hem sin dotter och
krävde att förlovningen skulle slås upp. Anledningen var att hon redan var
förlovad samt att fadern inte ansåg att den bohemiske Evert Taube hade någon
möjlighet att försörja en familj genom sitt diktande och målande.

År 1924 kom Evert Taube att lära känna Astri Bergmans far bättre, och då Taube
nu stadgat sig, givit ut flera böcker, vissamlingar och grammofonskivor, gav
fadern sitt samtycke till att förlovningen återupptogs. De förlovade sig på nytt
i oktober 1924, och gifte sig den 14 januari 1925 i Jakobs kyrka i Stockholm.
Vigselförrättare var pastor August Lindh. Bröllopsresan gick av stapeln med s/s
Najaden från Göteborg till Ligurien i Italien den 10 april 1925. Där bodde de i
Villa Evelina, sommarbostad för kejsarinnan av Ryssland. Under bröllopsresan
diktade Evert Taube nya ballader, pastoraler och dansvisor. Evert och Astri
Taube hade sin första gemensamma konstutställning i november 1925 i Göteborg, då
Astri ställde ut ett antal skulpturer i marmor, brons och sten. Vid juletid
samma år utgavs "Bröllopsballader och rosenrim".

Paret fick fyra barn tillsammans: arkitekt Per-Evert Taube (1926–2009),
Rosemarie (född/död 1928; hon dog i februari efter drygt två veckor på sjukhuset
av lunginflammation), Ellinor (1930–1998) och Sven-Bertil (född 1934). Taube var
även far till Kirsten Kruse (1920–1983), från en romans med danskan Ingeborg
Østergaard (1886–1969).

Evert Taube tillhörde adliga ätten Taube (nr 734), yngre grenen. Ätten har sitt
ursprung i Livland och Estland (möjligen Danmark) på 1300-talet.

Taube led av en svår astma och hade dessutom lätt för att få både bronkit och
lunginflammation.

På sensommaren 1927 flyttade familjen från Linnégatan till Bellmansgatan i
Stockholm. Under många år bodde familjen Taube på Grev Turegatan i Stockholm,
men i mitten av 1960-talet bestämde Stockholms stad att huset skulle rivas.
Familjen krävde att staden skulle hitta en lämplig ersättningsbostad, något man
inte lyckades med. Änkan efter Evert Taubes konstnärskollega Kurt Jungstedt
erbjöd då sin våning på Södermalmstorg 4 – som även Anders Zorn hade bott i –
vilket paret accepterade och flyttade in år 1966.

Per telegram 1928 uppmanade Evert Taube sin hustru Astri "Köp sjösalen", ett
femton tunnland stort område med berg, ängar, sandstrand och skog. Namnet
Sjösala fick det eftersom det såg ut som en sjösal. Egendomen låg mitt emot
Astri Taubes föräldrars hus på Gammelboda i Värmdö skeppslag. År 1937 byggdes
huset. Familjen Taube tillbringade här somrarna, på Hölö nära Fågelbrolandet,
sydöst om Värmdö i Stockholms södra skärgård. År 1969 brändes Sjösala ned av den
psykiskt sjuka Mona Wallén-Hjerpe. Taube var mycket fäst vid Sjösala och sa
dagen efter branden att "Det känns som den största förlust jag någonsin gjort".

Redan på 1920-talet engagerade sig Evert Taube för stockholmsmiljön under
parollen ”än kan Bellmans Stockholm räddas”. 1955 ledde Evert Taube kampanjen
för att rädda Riddarfjärden från att bli soptipp efter det att Sten Selander i
en artikel berättat om att politikerna i Stadshuset planerade att börja tippa
rivningsmassor från Klararivningarna i Riddarfjärden. Man planerade att med
hjälp av två pråmar sänka rivningsmassor motsvarande 8 % av Riddarfjärdens
vattenvolym. Evert Taubes insats var betydande, och borgarrådet Helge Berglund
fick retirera.

År 1958 engagerade sig Taube mot det Kooperativa Förbundets planer på att riva
Mosebacke – Södra teatern - och i dess ställe bygga ett kontorshus. Som en del
av protesten instiftade Evert Taube tillsammans med Erik Asklund Stockholms
litterära Akademi med säte på Mosebacke. Både Riddarfjärden och Mosebacke
räddades.

På 1950- och 60-talen var han därutöver engagerad i frågan om de hårdhänta
saneringar som pågick i Göteborg vid den tiden, inte minst runt Slottsberget,
Gröna gatan och i området runt Kustens varv, där det så kallade Taubehuset till
sist kunde räddas till stor del tack vare Taubes insatser.

När Vindelälven hotades, skrev Taube 1967 ett förtvivlat telegram till
statsminister Tage Erlander, vilket publicerades i tidningen Expressen. "[om
älven förstörs] flyr jag från detta land för att aldrig hit återkomma vare sig
levande eller död och det är inte i vredesmod men i djupaste sorg över att
Sverige som jag älskat och besjungit och som ännu i min ungdom var en
uppenbarelse av kristallklara floder kristallklara brusande vattenfall
kristallklara sjöar och kristallklara kusthav ...". Älven räddades så småningom.

Taubes visor har till viss del ett återkommande persongalleri. De två vanligaste
figurerna är sjömannen och äventyraren Fritiof Andersson och Sjösalabon och
barnafadern Rönnerdahl, vilka bägge ofta antas vara Taubes alter egon. Därutöver
finns många andra personer i Taube-visor som baseras på människor han mött i
verkliga livet. Utöver sina egna visor gjorde Taube en insats i visans tjänst
när han 1936 grundade Samfundet Visans vänner tillsammans med skeppsredare Sven
Salén och borgmästare Gunnar Fant.

Under krigsåren 1942–45 bodde Taube i perioder på Ängön i Bohuslän. Vistelsen
hade rekommenderats av hans läkare, professor Ernst Salén – bror till Taubes
gode vän Sven Salén – för att komma ifrån det "bohemiska livet" i staden. Han
bodde hos familjen Hulda och Anders Johansson i ett gavelrum på vinden, och
producerade här bland annat hela boken Ballader i Bohuslän med visor som Maj på
Malö (om Maj Strömberg), Vals på Ängön, Brudvals i Bohuslän samt Huldas Karin
(1943), dottern i huset. På ön fanns även "Handelsman Flink", som egentligen
hette Gustaf Johansson och som förekommer i flera visor och dikter.

Evert Taube bodde sommaren 1954 i "ett hönshus" på Otterö utanför Grebbestad i
Tanums kommun. Under vistelsen på Otterö skrev Taube bland annat En solig morgon
och Så länge skutan kan gå. Vistelsen på Otterö avsatte även en brevväxling med
öbon Siv Sjöstrand. Breven överlämnades sommaren 2007 till Evert Taubes arkiv
vid Göteborgs universitetsbibliotek.

Taubes böcker utkom i många upplagor och även i samlingsvolymer. Detta
kronologiska avsnitt innehåller endast förstaupplagor och, i förekommande fall,
omarbetade utgåvor.

Det finns en staty av Evert Taube i Grebbestad, utförd av Willy Gordon och
tillkommen på initiativ av GrebbestadsPrinsarna.



https://sv.wikipedia.org/wiki/Orange_Is_the_New_Black

Orange Is the New Black är en amerikansk TV-serie, vars tretton första avsnitt
släpptes den 11 juli 2013 i USA på Netflix. Serien är skapad av Jenji Kohan, och
medverkande skådespelare är Taylor Schilling, Jason Biggs, Kate Mulgrew och
Laura Prepon. Den är baserad på boken med samma namn av Piper Kerman. Serien har
sänts i fyra säsonger och har kontrakt på minst sju säsonger sammanlagt.

Piper Chapman, en ung kvinna, har i ungdomen smugglat knarkpengar åt sin
dåvarande flickvän, Alex. Strax innan brottet blir preskriberat blir hennes roll
upptäckt. Snarare än att riskera en hård dom, går hon med på att sitta 15
månader i fängelse. Hennes fästman, Larry, och hon förbereder sig så gott de kan
för fängelsetiden, men när tiden för hennes fängelsestraff närmar sig blir hon
nervös. Hon konfronteras med hur fängelselivet skiljer sig från livet utanför
murarna så fort hon kommer in i kvinnofängelset: hennes sista tweet blir stoppad
av vakterna, de pengar hon och Larry har tänkt att hon ska ha fördröjs, och hon
lyckas göra sig ovän med Red, den intern som är ansvarig för fängelseköket,
vilket gör att hon inte får någon mat. Dessutom stöter hon på uppdelningen
mellan vita och svarta, homosexualiteten och sitt ex, Alex, som också sitter i
fängelset.



https://sv.wikipedia.org/wiki/G%C3%A4vlebocken

Gävlebocken är en stor julbock av halm på en trästomme som sedan 1966 sätts upp
på Slottstorget i Gävle inför första söndagen i advent varje år. Traditionen
upprätthålls av Gävle kommun och Gävle centrumsamverkan (tidigare Söder Köpmän).
Under de flesta år som bocken blivit uppsatt har den olovligen blivit nerbränd.

Naturvetenskapliga elevföreningen vid Vasaskolan brukar bygga en egen, mindre
bock.[källa behövs]

Traditionen med Gävlebocken började 1966. Det var reklammannen Stig Gavlén som
kom på idén att ställa en gigantisk variant av en traditionell julbock på
Slottsberget i Gävle. Konstruktionen och utseendet överläts till chefen för
Gävle brandkår, Jörgen Gavlén, bror till Stig Gavlén. Bocken byggdes av
brandkåren, vilket sedan gjordes fram till 1970 och senare även från åren 1986
till 2002. Den första bocken finansierades av Harry Ström och den 1 december
1966 placerades den 13 meter höga, 7 meter långa och 3 ton tunga bocken på
torget. Vid tolvslaget på nyårsaftonen sattes bocken i brand. Gärningsmannen
hittades och åtalades för grov skadegörelse.

Även om den stora halmbocken har klarat sig, har det ibland gått sämre för den
mindre halmbocken. Den har byggts upp sedan 1986. År 2014 fick den bara stå i en
vecka innan frambenen på den slogs sönder medan den stora bocken stod kvar
oskadd.

Nästan varje år har julbocken olovligen bränts ned. Det har påpekats att det
faktum att bocken bränts ned är det som gjort den känd, även internationellt,
och därmed givit Gävle uppmärksamhet. Nedbränningen är dock olaglig och
rubriceras som mordbrand. Olika försök har gjorts för att förhindra att bocken
bränns, till exempel vakter, webbkamerasändning eller impregnering av materialet
för att minska antändligheten.

År 2006 impregnerades bocken för första gången, något som gjorde att den fick
stå helt orörd förutom vid ett litet bränningsförsök då någon endast lyckades
bränna upp ett av bockens röda band. Även år 2007 impregnerades bocken. Efter
klagomål att bocken sett blöt ut, vilket berott på att impregneringen gjort att
halmen dragit åt sig vatten, impregnerades bocken inte 2008. Däremot gjordes ett
försök med ett nytt flamskyddsmedel 2013, men det förhindrade inte en ny brand.
År 2010 anlitades för första gången vakter som bevakade bocken dygnet runt. År
2011 såldes julbocken som kramdjur i Gävle för att finansiera bättre bevakning
under året.

De återkommande nedbränningarna ledde till att initiativtagaren Stig Gavlén
ville att Gävle kommun skulle upphöra med traditionen 2015, om inte kommunen
kunde få stopp på bränderna. År 2015 restes bocken trots det enligt tradition.

Ett medborgarförslag om att kommunen under kontrollerade former skulle bränna
ner bocken röstades ner av kommunfullmäktige den 14 december 2015. En av
motiveringarna till att förslaget röstades ner var att man inte ville uppmuntra
till mordbrand.

År 2016 brann bocken redan på kvällen efter invigningen 27 november, klockan
23.00.

Både i Sverige och utlandet så förekommer det vadslagning om och på vilket datum
bocken kommer att brännas ner. Redan 1988 förekom bocken på engelska
vadslagningslistor. År 2006 var oddset enligt den amerikanska vadslagningssajten
pinnaclesports.com 1,66 gånger pengarna på att bocken skulle brännas och 2,4
gånger pengarna på att den skulle klara sig över julen.

Julbocken (Julbockarna) i Gävle har inspirerat till halmbockar på andra håll.
Sedan ett antal år tillbaka[när?] finns även en halmbock i Örebro. Dessutom
ställs en julkärve ut inför jul i Huskvarna. Även de andra halmfigurerna har
drabbats av brandtillbud.



https://sv.wikipedia.org/wiki/Dan_Eliasson

Dan Tore Eliasson, född 14 augusti 1961 i Sköns församling, Medelpad, är en
svensk ämbetsman och tidigare socialdemokratisk statssekreterare. Han var
tidigare generaldirektör för Migrationsverket och Försäkringskassan och är sedan
1 januari 2015 rikspolischef.

Dan Eliasson växte upp i Garpenberg och flyttade från orten när han gjorde sin
militärtjänst 1981. Han har en juristexamen från Uppsala universitet, där han
började studera 1984. Han har även studerat EG-rätt i Amsterdam. 1989–1991
arbetade Eliasson som rättssakkunnig vid Europeiska frihandelssammanslutningen
(EFTA) i Genève. 1991–1995 var han kansliråd vid Utrikesdepartementet och
1995–1998 var han politiskt sakkunnig vid Justitiedepartementet hos dåvarande
justitieministern Laila Freivalds (S). 1999–2001 var han ambassadör och
internationell chefsförhandlare vid Justitiedepartementet och 2001–2006 var han
statssekreterare vid Justitiedepartementet hos dåvarande justitieministern
Thomas Bodström (S). Efter regeringsskiftet 2006 tjänstgjorde Eliasson som
tillförordnad biträdande chef vid Säkerhetspolisen, där han ansvarade för
analys- och underrättelseverksamhet.

Mellan 2007 och 2011 var Eliasson generaldirektör för Migrationsverket. Han
tillträdde tjänsten som generaldirektör för Försäkringskassan den 1 oktober
2011. Under 2014 riktades intern kritik mot Försäkringskassans ledning,
exempelvis rörande arbetsformerna och deras inslag av detaljstyrning och
övervakning. Eliasson var under sin tid som chef för Försäkringskassan medlem i
Advokatsamfundets nätverk Ruben och Hilda.

Eliasson utsågs den 20 november 2014 av regeringen till rikspolischef med ansvar
för den omorganiserade nationella polismyndigheten från och med 1 januari 2015.
Under den pågående migrationskrisen i Europa var i september samtliga regionala
gränspolissektioner tillsammans med Polismyndighetens nationella operativa
ledingsgrupp överens om att det fanns ett behov av att återinföra
gränskontroller mot bakgrund av att Schengen-samarbetet stod inför sitt
sammanbrott. Eliasson gick emot dessa rekommendationer i oktober 2015 och
gränskontrollerna beslutades av regeringen 12 november 2015.

Eliasson har fått internationellt erkännande för sina insatser. I juli 2016
tilldelades han Robert Peel-medaljen för "ledningen av evidensbaserat
polisarbete" vid den årliga konferensen för evidensbaserat polisarbete vid
kriminologiska institutionen vid University of Cambridge. Medaljen som är
uppkallad efter sir Robert Peel utdelas årligen sedan 2012. Enligt Dan Eliassons
egen uppgift ska grunden till utmärkelsen vara hans ansträngningar under sin tid
vid justitiedepartementet för inrättandet av Stockholmspriset i kriminologi, som
utdelas sedan 2006.

I egenskap av rikspolischef fick Eliasson i början av hösten 2016 tillsammans
med inrikesminister Anders Ygeman besvara kritik angående den kris i
polisverksamheten med fallande procentsatser för uppklarade brott som uppstod då
verksamheten pressats av gränskontroller, flyktingmottagande, förhöjt terrorhot
och en omstridd omorganisation.



https://sv.wikipedia.org/wiki/Pappersformat

Pappersformat anger måtten på pappersark enligt någon konvention eller standard.
I majoriteten av världens länder används de internationella pappersformat som
standardiserats i DIN 476-2 och ISO 216. I Nordamerika används vanligen andra
pappersformat som baseras på mått i inch. I Sverige är det vanligaste måttet
A4-papper (210 mm × 297 mm).

De numera vanligaste pappersformaten standardiserades 1922 i Tyskland av DIN.
Totalt blev tre format standard:

Från början var det också tal om ett D-format, men det formatet utgick eftersom
det ansågs obehövligt. Som internationell standard gäller ISO 216 sedan 1975,
men bara för A- och B-serierna. C-serien gäller alltjämt som standard DIN 476-2
i Tyskland.

SIS gav ut en utvidgad formatserie från A till G, beskriven i standarden SS 01
47 11. Nu gällande svensk standard är den internationella standarden, med svensk
beteckning SS-EN ISO 216. Den innehåller alltså inte längre formatserierna C
till G, trots att C5 och C4 är de vanligaste kuvertstorlekarna i Sverige.

Normalformat avser att papper (och liknande) har ett visst format, som är så
beskaffat, att om papperets kortsida är 1, så ska långsidan vara lika med √2
(≈1,4142). Endast om ett papper har dessa proportioner, kan det skäras itu på
mitten parallellt med kortsidan, med resultatet att de två nya delarna får exakt
samma proportioner som ursprunget. Det var den tyske fysikern Lichtenberg som
bevisade detta i en uppsats i Göttinger Almanach. 1789 antogs en lag i Frankrike
(No 2136) som angav att stämpelpapper skulle vara i format enligt Lichtenbergs
principer. Den lagen fick dock inget inflytande då ISO 1948 hade sitt första
möte om en internationell formatstandard.

I den anda av förnuftstro som präglade framför allt Frankrike efter revolutionen
1789, ville man ersätta alla gamla mått med enhetliga, sammanhängande system som
hade sitt ursprung i naturen. Som utgångspunkt fastställdes metern, som
ursprungligen definierades som en tiomiljondel av avståndet mellan ekvatorn och
polen. Ur metern härleddes ett system av mått och vikter och ett system för
pappersformat togs också fram, under ledning av Lazare Carnot. Den
pappersstorlek från vilken alla övriga genom tudelning skulle kunna tas fram,
hade måtten 841 x 1 189 mm och därmed ytan en kvadratmeter. Det franska systemet
för pappersformat föll emellertid i glömska men återupplivades på 1910-talet i
Tyskland, där pappersformaten senare fastställdes 1921 inom DIN-systemet.
Införandet av DIN 476 var resultatet av ett arbete kemisten Wilhelm Ostwald
påbörjade 1910 och som slutfördes av ingenjören och matematikern Walter
Porstmann. Därefter har systemet införts i ett stigande antal länder, dock ännu
i början av 20-hundratalet inte i många av de anglosaxiska länderna.
Storbritannien anammade dock A-formaten i slutet av 1900-talet i samband med att
man där övergick till Internationella måttenhetssystemet (SI, Système
International d'Unités).

Fram till 1850-talet användes ett formatsystem, som bygger på grundformatet
folio, exempelvis oktavformatet (8:o) och kvarto (4:o). Duodesformat eller bara
duodes, ofta skrivet 12:o, var en annan storleksbeteckning använd framförallt
vid boktryckning för den tidens pocketböcker. Duodes är en teknisk term och
egentligen inte avsedd att ange en storlek. Den innebär att varje pappersark som
användes vid tryckningen viks, så att det bildar tolv blad i den färdiga boken.

A-serien uppfyllde emellertid långt ifrån alla behov, varför en hjälpserie,
kallad B-serien, infördes. B-seriens pappersstorlekar hamnar mitt emellan de
storlekar som ingår i A-serien. B-seriens grund är B0, med måtten
1 000 × 1 414 millimeter. Ett papper i storleken B4 hamnar mellan A4 och A3 i
storlek. Ett exempel på en tidning i B5-format är Kalle Anka & C:o.

För konstnärsändamål (akvarellpapper o d) finns F-serien. Denna serie numreras i
omvänd ordning relativt ISO-serierna, d.v.s.. F0 är minst och F50 störst. En
vanlig storlek på block för skissarbete (kroki) är F3. De mått som exemplifieras
i tabellen nedan är avrundade värden, som kan innehålla marginaler för
tavelramar m m. Samma mått tillämpas även för målarduk i spännramar.

Till systemet med normalformat har också skapats speciella format som inte är
egentliga normalformat, men som används tillsammans med sådana. En
plusgiroblankett har till exempel formatet A65, vilket betyder att dess höjd
motsvarar den hos en liggande A6, medan bredden motsvarar den hos en liggande
A5. Till detta passar kuvert M65.

Ett speciellt svenskt format som används i tryckta versioner av Svensk
Författningssamling är AS5. Detta tas fram genom att man delar lång- och
kortsida hos ett A0-papper i fem lika delar, varvid ett papper med måtten 168 x
237 millimeter erhålls. Orsaken till att detta speciella format togs fram, var
att det tämligen väl motsvarar de äldre mått som författningstrycket haft.

Eurosize är beteckningen på ett format som ofta används i reklamsammanhang.
Måtten är 118,5 x 175 cm. Exempel där det används är i reklamen i busskurer. Ett
annat namn på formatet är adshel.

1885 infördes statliga normer för papper och pappersformat. 1908 infördes en
normalpappersförordning om de papper, bläck och skrivmaskins- och stämpelfärger
som skulle användas till vissa offentliga handlingar. 1922 preciserades i ett
cirkulär de statliga normalformaten till två serier: folioserien som bildades
genom halvering av arket 360 x 450, och kvartoserien som bildades genom
halvering av arket 460 x 590 mm. Serierna hade tio fastställda format med
tillhörande kuvertstorlekar.

I USA, Kanada och Mexiko har de internationella pappersformaten inte fått något
riktigt genomslag, med undantag för universitet och föreningar med mycket
internationell korrespondens. Det vanligaste pappersformatet i dessa länder, som
används där andra länder använder A4, kallas Letter.

Legal är, som namnet antyder, fastställt format för offentliga handlingar med
juridiskt innehåll och liknande.

Tabloid är ungefär så stort som A3. Formatet för tidningar anges många gånger
som tabloidformat, men det är i press-sammanhang inte någon exakt definition,
utan kan innebära avvikande dimensioner i förhållande till det nordamerikanska
tabloid.

Amerikanska representanter i ISO har sagt sig kunna acceptera en minskning från
216 till 210 mm på bredden, men med nuvarande förvaringsutrustning kan man inte
ändra till A4-höjd.

Det följande är bara ett urval. Det finns ingen genomgående systematik i valet
av nummerbeteckningarna. Utöver detta förekommer en uppsjö med varierande
dimensioner.

#10 och DL motsvaras ungefär av svenskt kuvert M65 (112 × 223 mm), som passar
ett A4-papper vikt i 3 delar på höjden.



https://sv.wikipedia.org/wiki/Gareth_Bale

Gareth Frank Bale, född 16 juli 1989 i Cardiff, är en walesisk fotbollsspelare
som sedan 2013 spelar för Real Madrid i La Liga. Sedan 2006 har han spelat i
Wales herrlandslag i fotboll.

2006 värvade Southampton Bale vilket gjorde honom till den näst yngsta spelaren
i klubben. Han var vänsterback och frisparksspecialist. Senare värvades han av
Tottenham Hotspur för 7 miljoner pund. När Bale var 14 år gammal sprang han 100
m på 12 sekunder. Under sin tid i Tottenham märkte vissa tränare att Bale var
bra offensivt, varför han senare i sin Tottenham-karriär fick spela
yttermittfältare.

Den 2 september 2013 köpte Real Madrid Bale för en rekordsumma på 100 miljoner
euro. Bale ändrade då sin position till offensiv yttermittfältare. Han gjorde
mål för Real Madrid i stora finaler som Champions League, Copa del Rey och VM
för klubblag.

Bale värvades från Southampton till Tottenham Hotspur för 10 miljoner pund i maj
2007. Han hade den första tiden svårt att ta en fast plats i startelvan, bland
annat beroende på skador, men då den ordinarie vänsterbacken, Benoît
Assou-Ekotto från Kamerun, under en längre tid var skadad kunde han spela in sig
i laget. Även då Assou-Ekotto åter var tillgänglig fick Bale mycket speltid,
ibland i en mer offensiv roll som högermittfältare, och gjorde som sådan lyckade
insatser under våren 2010. I april gjorde han mål mot både Arsenal och Chelsea
och utsågs till den månadens bäste spelare i Premier League.

Den 27 juni 2012 meddelade Tottenham Hotspur att Bale förlängt sitt kontrakt med
klubben med fyra år.

Gareth Bale blev efter säsongen 12/13 den andra spelaren någonsin, efter
Cristiano Ronaldo 2007, att vinna PFA Young Player of the Year, PFA Players'
Player of the Year och FWA Footballer of the Year awards.

Den 1 september 2013 meddelade Real Madrid att de hade nått en överenskommelse
med Tottenham om en övergång av Bale, ett sexårigt avtal om en avgift som tros
vara 85,3 miljoner pund (100 miljoner euro). I och med detta blev övergången den
dyraste någonsin.

Bale gjorde sin debut den 14 september, där han gjorde mål mot Villarreal CF, en
match som slutade oavgjort med 2–2. Bale spelade mot Sevilla FC den 30 oktober
och gjorde två mål, en match som Real Madrid vann med 7-3. Bale spelade även
matchen mot Rayo Vallecano och gjorde två assister i denna match. I spanska
cupfinalen mellan Real Madrid och Barcelona gjorde Bale det vinnande målet i den
86:e minuten, där matchen vanns av Real Madrid med 2-1. Han gjorde även andra
målet på övertid i Champions League-finalen mot Atletico Madrid, där man vann
med 4-1. Under sin första säsong med Real Madrid vann Bale Champions league och
Spanska cupen.

Han spelade sin första landskamp den 27 maj 2006 och blev då den yngsta spelaren
någonsin som spelat för Wales. Den 7 oktober samma år blev han Wales yngste
målskytt någonsin.



https://sv.wikipedia.org/wiki/Rammstein

Rammstein (uttal: [ˈʀamʃtaɪ̯n]) är ett tyskt industrimetalband som grundades
1994 i Berlin. Mer specifikt räknas bandet till den nya musikstilen Neue
Deutsche Härte. Gruppen är bland annat känt för sina eldsprutande och
effektfyllda liveshower.

Namnet Rammstein syftar indirekt på den tyska staden Ramstein-Miesenbach där en
flyguppvisningskatastrof utspelade sig 1988 på den NATO-kontrollerade flygbasen
Ramstein Air Base. Det extra m:et i Rammstein medför att den direkta betydelsen
blir "rammande sten", eller "murbräcka" i överförd betydelse.

Rammstein bestod ursprungligen av fyra medlemmar, Richard Z. Kruspe, Till
Lindemann, Christoph Schneider och Oliver Riedel. De deltog i en tävling för nya
band och vann med sin demo. Priset var att få spela i en riktig studio. Snart
tillkom även Paul H. Landers på elgitarr och Christian "Flake" Lorenz på
klaviatur.

Bandet bildades i januari 1994 och medlemmarna kom alla från olika band innan
dess. Landers och Lorenz kom ifrån bandet Feeling B, Kruspe från bandet Orgasm
Death Gimmick, Lindemann från bandet First Arsch, Riedel från bandet The
Inchtabokatables och Schneider från bandet Die Firma.

1995 fick Rammstein ett skivkontrakt med Motor Music Records och släppte sin
första singel Du riechst so gut och kort efter det albumet Herzeleid som
producerades i Stockholm. Albumet blev en stor försäljningsframgång. Rammstein
turnerade tillsammans med bandet Project Pitchfork och lite senare var de
förband till Clawfinger. Eld blev ett tema i Rammsteins scenshow och detta var
mycket populärt hos publiken. I början gjorde de specialeffekterna själva, men
efter att en brinnande bjälke fallit ner på scen anlitade de proffs.

Rammstein är för närvarande Tysklands största musikexport, och alla deras album
har uppnått guld- och platinastatus med totalt över tolv miljoner sålda
inspelningar. En förklaring till Rammsteins popularitet är att gruppens musik
även är influerad av syntmusiken och därför gör att både hårdrockare och
synthare tilltalas av musiken. Syntbandet Depeche Mode har varit en inspiration
för Rammstein; bland annat har de gjort en cover på låten "Stripped".

Gruppen har spelat flera gånger i Sverige, bland annat på Malmö Arena 2009, på
festivalen Metaltown i Göteborg juni 2005 och 2010. Där skadade Lindemann sitt
knä när Lorenz körde på honom med sitt Segway-fordon vilket gjorde att de fick
ställa in sin Asien-turné samma år. På deras Made in Germany 1995–2011-turné
spelade de i Globen i februari 2012. De spelade på Bråvalla festival i juni 2013
samt juni 2016.

Rammsteins musik spänner över flera undergenrer av rockmusik, men klassificeras
oftast som en variant av industrial metal eller heavy metal, mer specifikt som
Neue Deutsche Härte. Vissa låtar, som "Feuer frei!", är influerade av punk och
hårdrock. Andra låtar, särskilt från de två första albumen, har mer gemensamt
med synthmusik, till exempel "Du riechst so gut". Ett mindre antal låtar är
närmast att klassificera som pop.

Rammsteins texter är övervägande på tyska. Enligt Oliver Riedel passar tyska bra
för heavy metal-musik: "Franska må vara kärlekens språk, men tyska är ilskans
språk". Det finns dock några Rammsteinlåtar som inte är på tyska. Låten "Te
quiero puta!" är helt på spanska. I "Moskau" är refrängen och sticket till
största delen på ryska, men på konserter sjunger bandet ofta en tysk text i
sticket. Flera rader på engelska är infogade i "Amerika" och "Pussy", och i
duetten "Stirb nicht vor mir (Don't Die Before I Do)" sjunger Sharleen Spiteri
sina verser på engelska. Bandet har även spelat in engelska versioner av
"Engel", "Du hast" och "Amerika", samt gjort covers på Depeche Modes "Stripped"
och Ramones "Pet Sematary", med originaltexter på engelska.

Bandets texter är ofta utmärkande med en mörk men subtil humor, och berör teman
som är mer eller mindre tabu eller i alla fall ovanliga inom modern musik, som i
"Mann gegen Mann", i vilken homosexuellas situation tas upp: "Ich bin der
Alptraum aller Väter" ("Jag är alla fäders mardröm"), eller "Tier", som hårt och
dömande beskriver hur en far våldtar sin dotter, och hur hon förstörs inombords:
"Was bist du? Doch nur ein Tier" ("Vad är du? Blott ett djur"). I låten
"Zwitter" gestaltar sångaren en narcissistisk hermafrodit och sjunger om hur han
kan älska med sig själv. Andra kännetecken för texterna är en viss brutalitet,
till exempel "Stein um Stein", som handlar om hur sångaren begraver sin älskade
levande, och "Spring", där en folkmassa samlas kring en man som är i färd att
begå självmord genom att hoppa från en bro. Han ångrar sig, men folkmassan
försöker förmå honom att fullfölja självmordet. Låten slutar med att sångaren
sparkar mannen i ryggen så att han faller från bron.

Trots rykten om en nazistisk/rasistisk, fascistisk/högerextrem ideologi har
Rammstein ett uttalat icke-politiskt syfte med sina texter. Bandet dementerade
ryktena med låten "Links 2-3-4"; links betyder vänster, vilket är där bandet
enligt texten har hjärtat, men låten är ironiskt uppbyggd runt militära teman
som marschtakt.

Rammstein använder sig ofta av ett målande bildspråk, som i "Feuer und Wasser",
där sångaren beskriver sin kärlek till en kvinna som utan framtid och hopp med
orden: "Feuer und Wasser kommt nicht zusammen. Kann man nicht binden, sind nicht
verwandt" ("Eld och vatten kommer inte samman. Kan man ej binda, är inte av
samma sort"). I flera låtar spelar bandet medvetet på tvetydigheter i ordval och
meningsstruktur. Mest känd är "Du hast", som med textraderna "Du. Du hast. Du
hast mich. Du hast mich gefragt" spelar på att du hast (du har) och du hasst (du
hatar) är homofoner, vilket gör att meningen helt byts när textraden är
komplett.

Rammstein gav i maj 1999 ut boken Liederbuch med text och tabulatur till 14 av
bandets låtar.

Det har förekommit spekulationer om att låten "Weisses Fleisch" ifrån albumet
Herzeleid skulle ha inspirerat gärningsmännen till Columbinemassakern. Detta ska
ha grundats på att både Eric Harris och Dylan Klebold var Rammstein-fans och att
låten öppnar med frasen "Du auf dem Schulhof, ich zum Töten bereit" (ungefärligt
översatt till "Du på skolgården, jag är redo att döda"). Bandet svarade på
anklagelserna med följande meningar:

Utöver detta har det sagts att gisslantagarna under gisslandramat i Beslan
lyssnade på Rammstein-låtar för att hålla sig alerta. Pekka-Eric Auvinen, mannen
som låg bakom massakern på Jokela skola, sägs ha lyssnat på Rammstein men det
har även nämnts att hans musiksmak inte påverkade hans beslut på något sätt.
Anton Lundin Pettersson, mannen bakom skolattacken i Trollhättan, lyssnade på
Rammstein men liksom med Auvinen är kopplingen mellan hans våldsdåd och hans
musiksmak oklar.

Rammsteins scenframträdanden kännetecknas av mycket pyroteknik och show. I deras
tidiga karriär hällde de ofta fotogen på scenen och tände på, men till följd av
de skador och olyckor som följde började bandet snart att anlita professionella
pyrotekniker. I deras repertoar ingår i dag bland annat eldkastare, såväl lösa
som fastsatta på ansiktsmasker och instrument, och en dildo med vilken Lindemann
simulerar samlag med Christian "Flake" Lorenz i anslutning till låten "Bück
dich".

Till Lindemann har framfört låtar med en brinnade kappa om axlarna, främst under
låten "Rammstein", vilket kan ses på live-DVD:n Live aus Berlin från 1998. Under
samma föreställning beger sig Flake ut i publikhavet i en gummibåt, och
Lindemann kan ses piskande sig själv under framförandet av låten "Bestrafe mich"
("Bestraffa mig"). Lindemann är numera även utbildad pyrotekniker. Gummibåten
används fortfarande under deras turnéer men numera är det Oliver Riedel som
sitter i den. Under bandets "Reise, Reise"-turné (november 2004–juli 2005)
uppträdde Rammstein för över 1 miljon människor i 21 olika länder världen över.

Rammsteins musik har använts som filmmusik, först i Lost Highway med låtarna
"Rammstein" och "Heirate mich", sedan även i filmer som Lilja 4-ever, xXx, The
Matrix, How.High, FearDotCom, Big Nothing , Resident Evil och Hellboy II: The
Golden Army.



https://sv.wikipedia.org/wiki/Tiffany_Kronl%C3%B6f

Tiffany Maria Mikaela Kronlöf, också känd under artistnamnet Tiffany K, född 26
mars 1987 i Sorunda, Nynäshamns kommun, är en svensk sångerska, låtskrivare,
manusförfattare och skådespelare.

Tiffany Kronlöf växte upp i Sorunda utanför Nynäshamn och började sin musikbana
2008 som medlem i Rebel Youth Family, där hon var med och körade bakom artister
som Diegojah. Hon har därefter utvecklat sig som soloartist med främst en
blandning av reggae och rap, oftast med en samhällskritisk, feministisk och
antirasistisk prägling. 2010 bildade hon tillsammans med gitarristen och
producenten Thom Gisslén den musikaliska samarbetsduon Thoffas Music.

2012 släppte de EP:n Floating med låtar som "Floating", "Stand Up (for the
Women)" och "ID, please". I början av 2013 släpptes singeln "Sweet Loving Man"
från kommande albumet Falling Down.

Hon har också samarbetat mycket med sin syster Bianca Kronlöf på videoserier på
Youtube och i ett avsnitt av Belinda Olssons SVT-serie Fittstim – min kamp
(2014). Våren 2014 skrev och spelade de två huvudrollerna i webb-tvserien Full
patte i SVT Flow. Hon medverkade även som sångerska/rappare med egen musik.



https://sv.wikipedia.org/wiki/Olof_Lagercrantz

Olof Gustaf Hugo Lagercrantz, född 10 mars 1911 i Stockholm, död 23 juli 2002 i
Drottningholm i Ekerö kommun i Stockholms län, var en svensk lyriker,
litteraturvetare och publicist. Som chefredaktör för Dagens Nyheter åren
1960–1975 med huvudansvar för kulturen kom han att ha en nyckelroll i den
radikalisering av det svenska kulturlivet som skedde under denna tid.

Olof Lagercrantz var son till bankdirektören Carl Lagercrantz och grevinnan
Agnes Hamilton, som härstammade i rakt nedstigande led från skalden Erik Gustaf
Geijer och som var dotter till Hugo Hamilton. Uppväxttiden, som han tillbringade
i Falköping, förmörkades av moderns depressionssjukdom och senare även av en
systers självmord. Olof Lagercrantz var bror till Ebba Lönnroth, författaren Lis
Asklund och professorn i medicin Rutger Lagercrantz , halvbror till Arvid
Lagercrantz samt morbror till Lars Lönnroth och Johan Lönnroth.

Han gifte sig 31 december 1939 med Martina Ruin (född 1921 i Helsingfors),
bibliotekskontorist, dotter till professor Hans Ruin och Karin Ruin, född
Sievers. De fick fem barn: socionomen Martin Lagercrantz (född 1940), juristen
Richard Lagercrantz (född 1942), läkaren Aimée Lagercrantz (född 1947),
skådespelaren Marika Lagercrantz (född 1954) och författaren David Lagercrantz
(född 1962).

När vinterkriget utbröt deltog Lagercrantz i opinionsrörelsen för bistånd till
Finland. Han skrev tillsammans med Karl-Gustaf Hildebrand skriften Finlands sak
är vår som spriddes i 900 000 exemplar och fungerade som redaktör för
frivilligkårens tidning Den frivillige. Han verkade även för Sveriges anslutning
till kriget på finsk sida. Efter Moskvafreden 1940 uttryckte han stark
förtvivlan över vad han uppfattade som sitt eget lands svek och hans idealismen
förbyttes i resignation.

Olof Lagercrantz kom under de följande åren att frilansa som bokrecensent och
kulturkritiker på olika dagstidningar och kulturtidskrifter. Han drogs till
arbetarlitteraturen och uttryckte leda vid den aristokratiska miljö han vuxit
upp med och närde upprorslust mot det borgerliga etablissemanget och allt som
var traditionsbundet. Det blev dock på de konservativa tidningarna Nya Dagligt
Allehanda och Svenska Dagbladet som han kom att verka. Han medverkade vid
Svenska Dagbladet från 1940, först som fristående skribent och recensent samt
från 1945-1951 som kulturredaktör. Vid denna tid hade han ännu drag av
kulturkonservatism fast han ”bedrev… kulturellt sabotage” genom att lyfta fram
modernistiska författare.

Lagercrantz blev filosofie doktor 1951 på en avhandling om författarinnan och
släktingen Agnes von Krusenstjerna. Han medverkade i Bonniers Litterära Magasin
1942-1950, var redaktionsmedlem i Samtid och Framtid 1944-1945, var redaktör för
Vintergatan 1945-1947 och var föreståndare för Stockholms borgarskaps
föreläsningsverksamhet 1949-1951. Han var kulturchef på Dagens Nyheter 1951-1960
varefter han var en av två chefredaktörer 1960-1975, med huvudansvar för
kulturen.

I ungdomen svårt sjuk i lungsot debuterade Lagercrantz som lyriker med Den döda
fågeln (1935). I sina första diktsamlingar gav han prov på en finstämd
naturlyrik och vek, religiöst färgad känslobikt. I sin enda roman, Trudi
behandlar han en kvinnas frambrytande sinnessjukdom. Motiv från barndomshemmets
tragedier ingår också i Dikter från mossen (1943), med vilken författaren
framträdde som "en mogen lyriker med ett innehåll som pockade på utlopp,
hemlighetsfullt mättade, ångestfyllda upplevelser som ofta skapade skarpt
sammansatta dikter, vilka emellertid gjutits i en kristallklar form".
Innehållsligt framstår denna som modernistisk med sitt avvisande av
moraliserande och värdeomdömen samt en våldsam pessimism. Lågmäld intensitet,
klockren klang i stroferna och en fascinerande stämning i en del av hans motiv
gav honom en egen position i trettiotalslyriken.

Dagbok (1954), kompletterad i Dikter och dagbok (1955), är subjektivt hållna
reflektioner med poetiska och journalistiska kvaliteter. Diktsamlingen Linjer
(1962) bryter med den traditionalistiska formen och uttrycker hans desperata
känsloläge. Linjer utmynnade i konstaterandet att livets räknestycke inte
stämmer utan paradis. Alltså måste vi ha rätt att föreställa oss ett sådant ”i
verklighetens hårda värld av sten.” Med Linjer satte Olof Lagercratz definitivt
punkt för lyriken. Senare förklarade han att diktandet varit något av en
flyktväg: ”Lyriken som det eviga livets bevarare och försvarare blev en
frestelse medan samvetet manade mig att ta ställning i det politiska livet.”

Olof Lagercrantz doktorsavhandling/biografi om Agnes von Krusenstjerna (1951) är
den första i raden av monografier över stora författare, främst från 1900-talet
men ibland även äldre. Biografin över von Krusenstjerna byggde i hög grad på
Lagercrantz egen bekantskap med henne, hans tillgång till hennes efterlämnade
papper och minnen från en gemensam familjekrets. De senare böckerna om bland
andra Stig Dagerman, Dante, Gunnar Ekelöf ("Jag bor i en annan värld men du bor
ju i samma."), August Strindberg och Joseph Conrad pendlar mellan
författarbiografi, motivanalyser och fria kritiska essäer, och med sitt öppna
tilltal och förmåga att återskapa diktverkens tillkomst och atmosfär har de
vunnit en stor publik. 1961 utkom Svenska lyriker som innehåller kortare
porträtt av bland andra Viktor Rydberg, Gustaf Fröding, Edith Södergran, Nils
Ferlin, Harry Martinson och Karin Boye.

Olof Lagercrantz blev huvudansvarig för lyrikbevakningen i Svenska Dagbladet
1946 och 1951 blev han som kulturredaktör på Dagens Nyheter ansvarig för
tidningens litteraturbevakning där han kom att anmäla de flesta utkomna böckerna
och recensera verk från både debutanter och etablerade författare.

Vissa av Lagercratz texter får drag av programförklaringar för olika
ståndpunkter från recensenten i enlighet med den tidens kulturradikala ideal om
"de lärdas plikter".

Lagercrantz hade ofta personliga relationer till de författare vars böcker han
recenserade, vilket inte hindrade att han kunde även mot dessa framföra hård
kritik som påverkade de personliga relationerna. Animositeten mellan Lagercrantz
och Sven Stolpe förstärktes genom kritiska recensioner och 1964 skrev
Lagercrantz en nedgörande recension av fjärde delen av Tingstens memoarer som
medförde en brytning mellan de forna vännerna och kollegorna.

I essän Möten med Bibeln från 1941 uttrycker Lagercrantz en vördnadsfull
inställning till kristendomen vilket senare kom att vändas till ett radikalt
avståndstagande från kristendomen. Han kom också fram till att den kristna
moralen ”nästan genomgående är felaktig.”

Lagercrantz skrev två självbiografier. I Min första krets från 1982 skildrar han
en värld av tvångströjor och tomma konventioner, dominerad av hans fars abnorma
stränghet och stelhet. I Ett år på sextiotalet från 1960 skildras hans syn på
tiden på Dagens Nyheter.

Lagercrantz rekryterades till Dagens Nyheter 1951 av Herbert Tingsten och de två
kom sedan att i samarbete under 1950-talet utveckla tidningen till att bli
ledande inom svensk samhälls- och kulturdebatt.

När Tingsten avgick som chefredaktör 1960 blev Lagercratz utsedd som en av två
chefredaktörer för tidningen med huvudansvar för kulturfrågor. Samarbetet med
kollegan Sven-Erik Larsson var ansträngt. Lagercrantz krävde 1968 att få bli
ensam chefredaktör, i annat fall tänkte han lämna tidningen. Fristående
kulturmedarbetare, Sveriges författareförening och den lokala journalistklubben
uttalade sin önskan att han skulle kvarstå; de sistnämnda underströk dock att
Larssons position var viktig. Schismen utmynnade inte i någon ändring. Ett
fyrtiotal journalister riktade inför kontraktsförlängningen 1972 en skrivelse
mot Lagercrantz till styrelsen, medan majoriteten stödde honom.

Tidningen kom efter tid med stark expansion att från 1970 tappa marknadsandelar
till Svenska Dagbladet, vilket i den debatt som uppstod påstods bero på den
vänstervridning tidningen upplevdes ha genomgått under Lagercrantz ledning.

Från att inledningsvis ha haft ett gott förhållande till ägarfamiljen Bonnier så
uppstod efterhand spänningar i förhållande till VD Erik Huss och Bonniers. Flera
av familjen Bonniers företrädare uttryckte sitt missnöje över den
kvalitetsförsämring som de ansåg att Dagens Nyheter genomgick, men andra
beskyddade honom och redaktionen hade av tradition fria händer att skriva i
stort sett vad den ville.

Med sin centrala roll på Dagens Nyheter kom Olof Lagercrantz, speciellt efter
han blivit chefredaktör 1960, att vara en av de mest inflytelserika
kulturpersonligheterna i Sverige fram till dess han avgick med pension 1975.

Redan i sin roll som litteraturkritiker stod han för kulturradikalism genom att
vara bejakande till att recensentens egna åsikter till ämnet tilläts återspeglas
i recensionen. Han var också antiauktoritär vilket återspeglades i hans syn i
den så kallade trolöshetsdebatten 1966 och sitt bestämda avståndstagande mot
kyrkan. Han ville också göra kultursidan till ett öppet forum med plats för
andra åsikter än ledarsidans, som "vänsterskribenter" som Göran Palm, Lars
Forssell och Lars Gyllensten.

Lagercrantz bröt vid sitt tillträde mot sin företrädare Tingstens bestämda
antikommunism och tog 1965 avstånd från beteckningen liberal. I ett anförande i
DN:s journalistklubbs tidning Myggan förklarade Lagercrantz att talet om en
frisinnad linje var ”bara fraser” och ”skitsnack”, och markerade flera gånger
att han inte hade några sympatier för sin tids liberalism. När tidningen 1973
officiellt markerade sitt oberoende av politiska partier ströks ordet liberal
från ledarsidans beskrivning av dess profil.

Lagercrantz kämpade för fri sexualitet. Sara Lidman kallade hans tidning ”en av
banbrytarna för pornografin i Sverige.” I Från helvetet till paradiset avvisar
han Dorothy Sayers uppfattning att en fördömd själ hos Dante borde ha avstått
från att svika och kränka sin make med orden att så kan endast den säga som
”aldrig älskat.” När Bo Giertz fördömde osedlig litteratur beskrivs det som
”hets” och jämförs med nazismen.

Från mitten av 1960-talet var den fråga som hade störst genomslag Vietnamkriget.
Lagercrantz hade ingen förståelse för Sydvietnams kamp mot den kommunistiska
gerillan och Nordvietnam eller USA:s engagemang i kriget. Han ansåg att
västvärldens bild av världshändelserna blev lidande av ”den västliga dominansen
på nyhetsfronten.” Han gjorde flera reportageresor till Sovjetunionen och Kina
och gav regimerna en tämligen okritisk behandling respektive devot hyllning. Han
reagerade mot den ”beklämmande enögda” beskrivningen av Sovjet och iklädde sig
därför, med Ingemar Wizelius’ ord, ”försvarsadvokatens vanskliga roll.”

Olof Lagercrantz var ständigt stridsberedd och drog sig inte för konflikter.
Redan häftigheten i attacker mot respekterade personer som Astrid Lindgren, Dag
Hammarskjöld och sin företrädare Herbert Tingsten väckte förargelse och
indignation liksom hans hånfulla yttranden om institutioner som kyrkan,
kungligheter och Svenska Akademin. Även hans ståndpunkt mot liberalism och
antikommunism och för sitt ställningstagande i Vietnamkonflikten väckte starka
känslor.



https://sv.wikipedia.org/wiki/Huggorm

Huggorm (Vipera berus) är en art inom familjen huggormar och som förekommer över
stora delar av palearktis.

Merparten huggormar är runt 60 cm långa. Huggormshanen blir oftast inte längre
än 65 cm lång och honan ca 10 cm längre. Enstaka exemplar om cirka 100
centimeter är kända. Huggormens pupill är svart och vertikal, likt kattens, till
skillnad från snokens runda. Området runt pupillen varierar från rödfärgad till
bärnstensliknande.

Huggormen har oftast relativt ljus grundfärg, ofta ljusbrun, med ett mörkt
sicksack-band längs ryggen. Det finns också helsvarta, melanistiska individer.
Ärftligheten är inte helt klarlagd, men fler hanar än honor är helsvarta eller
har andra färgvarianter som ljusare grundfärg eller silvergrå till ljust gråblå.
Det finns även normalfärgade former som saknar sicksackbandet. Nästan alla
huggormar föds "normalfärgade", men en del blir mörkare med åren.

Det förekommer också en rödbrun form som i regel är honor och dessa kallas
ibland för äspingar. Även huggormsungar kallas ibland äspingar.

Huggormen finns i östra delen av Europa med ungefärlig västgräns från nordvästra
till sydöstra Frankrike och ner genom Balkanhalvön. I norr gör den halt vid
mellersta Norge samt norra Sverige och Finland. Den finns även i Storbritannien,
men saknas i Irland och på Island. I öster sträcker sig dess utbredningsområde
genom Ryssland över Sibirien (söder om polcirkeln) till Stilla havet, nordöstra
Kina, ön Sachalin och Nordkorea.

Vissa auktoriteter behandlar de tre taxonen som goda arter. Carl von Linné
klassificerade felaktigt den rödbruna formen som en egen art.

Huggormen är den enda giftorm som förekommer vilt i Skandinavien. Ormars gift är
en blandning av enzymer och har två funktioner; att döda bytet, men också
underlätta spjälkningen av maten, som påbörjas redan innan bytet sväljs. Bytet
består av små däggdjur, ödlor eller andra smådjur.

Ormgiftet verkar även på nervsystemet, och bytesdjuret dör oftast antingen på
grund av inre blödningar eller på grund av att hjärtverksamheten eller andningen
sätts ur spel.[källa behövs] På människan får bettet liknande effekter, men
verkan är mycket mer lokal än hos en åkersork där giftet snabbt sprider sig i
hela systemet. Familjen huggormar har ett cellförstörande gift (cytotoxin) som i
första hand verkar på blodet och blodkärlen och som förstör blodkropparna och
kapillärerna, så att blodet rinner ut i vävnaderna.

För vuxna är huggormsbett sällan livshotande, även om det har hänt att människor
dött efter huggormsbett – då vanligen på grund av överkänslighet (anafylaktisk
chock/allergichock). Ungefär vart åttonde år dör någon i Sverige på grund av
huggormsbett – att jämföra med att det dör i snitt en person av getingstick
varje år . Ungefär 200 personer per år söker läkarhjälp för huggormsbett i
Sverige.

Någonstans mellan en tredjedel och hälften av alla huggormsbett tros vara "torra
bett" där ormen endast bitit utan att spruta in något gift. I dessa fall uteblir
också symptomen av giftet.

Det vanligaste är framför allt uttalad lokal vävnadsreaktion. Allvarligare
reaktioner innefattar påverkan på mag-tarmkanalen, andningsorganen och centrala
nervsystemet. Blodet och kärlen påverkas och kan leda till
koagulationsrubbningar. Det allvarligaste är anafylaktiska reaktioner, det vill
säga allergiska chockreaktioner. Vid bett rekommenderas att man inte påverkar
såret och att den bitna personen undviker att röra sig. Läkare gör en bedömning
och tar ställning till ytterligare behandling med exempelvis serum.



https://sv.wikipedia.org/wiki/Khubilai_khan

Khubilai khan (mongoliska: Хубилай, Chubilai kinesiska: 忽必烈, Hūbìliè), född
1215, död 1294, var grundare av den kines-mongoliska Yuandynastin (1271–1368).
Han var andre son till Djingis khans fjärde son, Tolui. och hette ursprungligen
Kublai Borjigin. Från 1260 fram till sin död var han khan över Mongolväldet.

Kublai khan var på 1250-talet ståthållare i norra Kina åt sin äldre bror Möngke
och blev efter Möngkes död 1259 mongolernas kaghan ("storkhan"), och hans välde
räckte då ända till Rus och Persien i väster. Hans sommarhuvudstad, Xanadu, blev
mytomspunnen för sin prakt. År 1253 erövras kungariket Dali under ledning av
Kublai khan.

Officiellt flyttade Kublai khan 1264 mongolväldets huvudstad till Zhongdu
(dagens Peking, på mongoliska Khanbaliq (äldre transkribering Kanbaluk),
"khanens stad", av Marco Polo uppfattat som Cambaluc), där han beordrade
uppförandet av staden Dadu. År 1271 grundar Kublai khan Yuandynastin trots att
hela Songdynastin ännu inte är erövrad. Han kom i vissa delar att använda den
tidigare Songdynastins byråkrati, men hans avskaffade examinationssystemet för
tjänstemän. I den mongoliska traditionen var det självklart att en ämbetsman
ersattes av sin son. Kublai khan byggde 1272 Trumtornet i Yanjing. Detta
restaurerades dock under Mingdynastin och fick då sitt nuvarande utseende.
Kublai khan grundade även Konfuciustemplet som senare byggdes upp av Kublai
khans sonson Temur.

Det kinesiska Songdynastin i söder störtades slutligen 1279. Hans försök att
från Korea göra sig till herre över Japan (se mongoliska invasionerna av Japan),
samt hans angrepp på Java och Vietnam misslyckades dock. Han förde även krig i
Burma och Tonkin och underlade sig Tibet. I Kina höll han ett glänsande hov, vid
vilket Marco Polo vistades 1275-1292, och vårdade sig såväl om handel, näringar
och samfärdsel som om den lärda odlingen. Från påven begärde Kublai i början av
sin regering europeiska missionärer, men övergick sedan till den tibetanska
buddhismen under påverkan från sin lärare Drogön Chögyal Phagpa.



https://sv.wikipedia.org/wiki/DNA-polymeras

DNA-polymeras är ett enzym (ett polymeras) som är aktivt vid replikation av
cellernas DNA, vilket är det första steget i celldelningen. Dess specifika
uppgift är att påskynda sammanfogningen av nukleotider, DNA:s
informationsbärare, med komplementära nukleotider på DNA-kedjans nukleotider
(A–T, C–G).

DNA-polymeras finns i alla levande organismer. Det finns dock inte i en del
virus som har sitt genom i form av RNA istället för DNA och därför bara använder
sig av RNA-polymeras.

Det finns ett antal olika varianter av DNA-polymeras som används i olika faser
av replikationen. Hos prokaryoter betecknas dessa med romerska siffror:
DNA-polymeras I, II, III, IV respektive V, medan de hos eukaryoter betecknas med
grekiska bokstäver: α, β, γ, δ, ε etcetera.

I molekylärbiologiska och biokemiska laboratorier används ofta ett värmestabilt
DNA-polymeras som kallas taq-polymeras. Detta enzym tillhör ursprungligen
bakterien Thermus aquaticus som lever i värma källor, och vars beståndsdelar
alltså är extremt värmetåliga. Upptäckten renderade det möjligt att effektivt
kunna tillverka stora mängder av specifika DNA-sekvenser med hjälp av metoden
PCR. I dag existerar flera olika typer av taq-polymeraser som kan köpas
kommersiellt, varav de flesta är genetiskt modifierade för ändamålet; det
ursprungliga taq-polymeraset saknar korrekturläsningsförmåga vilket leder till
en hög mutationsfrekvens.



https://sv.wikipedia.org/wiki/AFC_United

AFC United, Athletic Football Club United, var en fotbollsklubb i Väsby, senare
i Solna, som kvalificerade sig till spel i 2017 års upplaga av Allsvenskan.
Hösten 2016 bestämdes att klubben skulle samarbeta med Eskilstuna City FK och
byta namn till AFC Eskilstuna.

Väsby United bildades 2005 genom att fotbollssektionen från Väsby IK gick samman
med FC Café Opera och bildade en ny klubb. Väsby United, som ersatte FC Café
Opera i Superettan 2005, var då ett av de yngsta lagen i svensk elitfotboll.
Väsby samarbetade aktivt med AIK fram till 2012.

Den 23 juli 2012 beslutades det att klubben skulle byta namn till Athletic
Football Club United. Inför säsongen 2013 flyttade klubben till Skytteholm,
Solna.

Inför säsongen 2017 kommer klubben att flytta till Eskilstuna, och samtidigt
starta ett samarbete med Eskilstuna City. Klubbens nya namn blir AFC Eskilstuna.

2014 kom laget på första plats i Division 1 norra och avancerade därmed till
Superettan. Under säsongen 2016 säkrade klubben avancemang till Allsvenskan, den
högsta divisionen för fotboll i Sverige.



https://sv.wikipedia.org/wiki/Olivia_de_Havilland

Olivia Mary de Havilland, född 1 juli 1916 i Tokyo, Japan, är en amerikansk
skådespelerska, äldre syster till skådespelerskan Joan Fontaine.

Olivia de Havillands far var en brittisk advokat och modern före detta
skådespelerska. Från tre års ålder var de Havilland bosatt i Kalifornien
tillsammans med sin mor och syster, efter föräldrarnas skilsmässa.

Under de Havillands första år på college 1934 gjorde hon scendebut i en
amatörteateruppsättning av Shakespeares En midsommarnattsdröm och valdes av Max
Reinhardt att spela Hermia i filmversionen. Hon tecknade sedan ett
sjuårskontrakt med Warner Brothers och spelade spröda, ljuva hjältinnor i en
lång rad filmer. Olivia de Havilland var en av Hollywoods största stjärnor på
1930- och 1940-talen, bland annat gjorde hon nio filmer tillsammans med den
tidens störste och stiligaste filmhjälte, Errol Flynn. En av hennes mest kända
roller är som Melanie Hamilton Wilkes i Borta med vinden, vilket var ett avsteg
från hennes vanligen passiva rollkaraktärer. När hon sedan återvände till
Warners krävde hon bättre och mer dramatiska roller, vilket ledde till att
bolaget stängde av henne under sex månader. Hon stämde då filmbolaget och avgick
med seger.

Efter att ha varit borta från filmen i tre år gjorde de Havilland en bejublad
comeback 1946 i Kärlek som aldrig dör, för vilken hon belönades med en Oscar.
Hon erhöll ytterligare en Oscar 1949 för sin roll i Arvtagerskan. 1955 gifte hon
sig med Pierre Galante, redaktör för den franska tidskriften Paris Match och
flyttade till Frankrike, där hon fortfarande är bosatt.

Hon har sedan 1960 en stjärna på Hollywood Walk of Fame vid adressen 6762
Hollywood Blvd. 2008 tilldelades hon National Medal of Arts av president George
W. Bush.



https://sv.wikipedia.org/wiki/Lisa_Nilsson

My Lisa Karolina Nilsson, född 13 augusti 1970 i Tyresö i Stockholms län, är en
svensk sångerska.

Nilsson fick ett stort genombrott med sitt tredje album Himlen runt hörnet 1992.

Vid elva års ålder började Nilsson på Lasse Kühlers dansskola. Hon gick
gymnasiet på danslinjen i Uppsala och började därefter på Balettakademins
yrkesdansarlinje. Hon var med i gruppen Stage Four tillsammans med Peter Jöback,
Andreas Lundstedt och Lizette Pålsson. Via en talangjakt – hon vann 1987
talangtävlingen Stjärnskott – fick Nilsson vara med i Bosse Larssons TV-program
Lörda' me' Larssons som sändes i september 1988. Hon fick kontrakt med
skivbolagsdirektören Billy Butt på skivbolaget Little Big Apple. Hon deltog även
i Melodifestivalen 1989 med låten Du och slutade på fjärde plats. Samma år
släpptes duetten Aquarius 1999. Singeln Who's That Boy låg tre veckor på
Trackslistan 1990. Nilssons två första skivor var på engelska trots att Butt
tyckte att hon skulle sjunga på svenska. Nilsson fick mycket bra kritik för sin
röst men de anonyma poplåtarna på engelska fick dålig kritik.

1991 skrevs nytt skivkontrakt med Diesel Music AB, ett nystartat
independent-skivbolag startat av Torbjörn Sten, Mauro Scocco och Johan Ekelund.
Vintern och våren 1992 spelades hennes genombrottsplatta Himlen runt hörnet in i
legendariska Polarstudion i Stockholm. Johan Ekelund var producent och Mauro
Scocco låtskrivare. När skivan släpptes fick den 3 getingar i Expressen och
tidningens musikrecensent Måns Ivarsson skrev att: "Här växer Lisa med
inramningen och slår för första gången fram som en brännande personlighet."

Skivan blev en stor kommersiell framgång i hela Norden och sålde i 450 000
exemplar. Singeln Himlen runt hörnet blev den mest spelade i P3 första halvåret
1992. Singeln Varje gång jag ser dig kom på femte plats. 1993 belönades Nilsson
med tre grammisar och Scocco och Ekelund fick en vardera. Sommaren 1992
turnerade hon tillsammans med Tomas Ledin och Eva Dahlgren i turnén Rocktåget.

1994 spelades låtarna från Himlen runt hörnet in på engelska, ommixade av
producenten Magnus Frykberg. Det engelskspråkiga albumet Ticket to Heaven
släpptes 1995.

I slutet av 1993 inleddes arbetet med nästa album, Till Morelia, och även det
producerat av Johan Ekelund och med låtar av Mauro Scocco och Peter LeMarc. När
albumet släpptes 1995 jämfördes det med Nilssons genombrottsalbum Himlen runt
hörnet. Kritikern Stefan Malmqvist kallade musiken på plattan för amerikansk
mjuksoul och ansåg att en del av Mauro Scoccos texter var plattityder och
klichéer. I Aftonbladet ansåg Anders Hvidfeldt att Nilsson än en gång gjort en
imponerande platta och att skivan var ett hantverk in i minsta detalj. I
Göteborgs-Posten ansåg Gabriel Byström att Scoccos texter inte var särskilt
intressanta och att slutresultatet var bra men inte häpnadsväckande. Skivan
hamnade på andra plats på Tom Hjeltes innelista i Aftonbladet. Skivan sålde i
sammanlagt 250 000 exemplar.

Efter Till Morelia kände sig Nilsson utbränd och hon höll sig borta från
rampljuset i fem år. Efter en företagsturné julen 1995 flyttade hon ihop med
musikern Henrik Janson till en villa i Tyresö. Istället gjorde hon endast små
framträdanden, hon sjöng Nat King Coles Unforgettable på prins Bertils
begravning 1997, en duett med operasångerskan Montserrat Caballé och Frank
Sinatra-konserter med Svante Thuresson. På hösten 1998 började Nilsson arbetet
med sitt femte album, Viva. Även denna skiva var producerad av Johan Ekelund men
Nilsson hade själv skrivit text och musik till de flesta av låtarna. En
recensent ansåg att Nilssons enkla och avskalade texter inte passade särskilt
bra ihop med Ekelunds smarta produktion. I Svenska Dagbladet ansåg Dan Backman
att Nilsson var en lika svag textförfattare som Mauro Scocco. Viva innehåller en
låt av Stephen Simmonds, Tror på dig, som blev en av skivans mest omtyckta
låtar, vid sidan av låtar som Långsamt och Viola.

Sommaren 2000 gav sig Nilsson ut på turnén Karavan tillsammans med Staffan
Hellstrand och Thomas di Leva. Hellstrand hade tidigare skrivit en låt till Viva
men den kom inte med på skivan. Nilsson turnerade också i Danmark och Finland.
2001 vann hon åter en Grammis som bästa kvinnliga pop- eller rockartist för
skivan Viva.

Nilsson skrev själv egna texter och producerade det följande albumet, Små rum,
men hon skrev musiken ihop med sin make. I studion medverkade också Esbjörn
Svenssons Trio och Stockholm Session Strings. Texterna är mycket personliga,
handlar oftast om kärlek och Nilsson skrev texterna under flera års tid. Idén om
ett samarbete mellan Nilsson och Esbjörn Svenssons Trio kom när de 1998 spelade
in Telegram för fullmånen för hyllningsalbumet (för Cornelis Vreeswijk) Den
flygande holländaren 2. Små rum släpptes i november 2001. Skivrecensenterna gav
albumet ett blandat mottagande. I Aftonbladet ansåg Markus Larsson att texterna
var ljumma och att Nilsson hade en bit kvar till den nödvändiga skärpan. I Borås
Tidning ansåg Stefan Eklund att Nilssons texter var bättre än på Viva. I
Östersunds-Posten ansåg Bengt Ola Mattsson att Nilssons texter bar på ett arv
från svenska visartister som Jan Johansson, Lars Bagge, Olle Adolphson och Beppe
Wolgers samt att hennes röst passade bättre för detta slag av vispop än
soulmusiken.

2002 hade Nilsson en mindre roll i Colin Nutleys långfilm Paradiset, där hon
spelar Rebecka Björkstig, en kvinna som leder en stiftelse för misshandlade
kvinnor. Samma år hade hon en gästroll i komediserien Cleo. Nilsson har
förklarat att hon kan tänka sig fler roller men att hon inte vill bli
skådespelare.

Efter utgivningen av samlingsskivan Samlade sånger 1992-2003 turnerade Nilsson,
och därefter reste hon våren 2004 till Brasilien för några veckors semester. I
Rio de Janeiro lärde hon känna en grupp brasilianska musiker och hemfärden sköts
upp gång på gång tills hon stannade i ett par månaders tid. I Brasilien lyssnade
hon på kända brasilianska låtar från 1960- och 1970-talen. Låtarna i musikstilen
tropicalia översatte hon till svenska och med hjälp av gitarristen Joâo Castilho
kunde hon bilda ett band som följde med Nilsson på en miniturné i Sverige på
våren 2005. Låtarna, översatta till svenska, spelades in i studio i Brasilien i
början av 2006.

I Aftonbladet skrev recensenten Markus Larsson att skivan var "tam, lagom, grå,
trist och pretentiös". Malin Henrikson i Hallands Nyheter tyckte att det var
kompetent utfört men att det borde ha svängt mer. Efter skivsläppet hösten 2006
gav sig Nilsson ut på en liten turné i Sverige tillsammans med det brasilianska
bandet Banda Beleza.

"Hon förvaltar de kända brasilianska låtarna med omsorg utan att hennes egna
personliga stil försvinner. Däri sitter styrkan. Hon kallar skivan för ett
kärleksprojekt och det märks. Värmen för de brasilianska melodierna och poesin
är tydlig. Lisa Nilsson levererar nyans, nerv, närvaro och står för
produktionen. Låtarna har spelats in med flera brasilianska musiker i Rio och
gästas av stora namn som flöjtisten Carlos Malta och cellisten Jaques
Morelenbaum (som producerat Caetano Veloso, Badi Assad och Marizas senaste
skivor." skrev den brasilianska musikexperten Åsa Da Silva Veghed i Svenska
Dagbladet.

I december 2014 framförde Nilsson tillsammans med Joakim Berg från Kent låten
"Innan vi faller" på Dagens Nyheters 150-årsjubileum. Låten släpptes i
studioversion i mars 2015. Vid riksdagens högtidliga öppnande den 15 september
2015 och efter att statsminister Stefan Löfven hade avgett sin
regeringsförklaring genomförde Nilsson allsång med de närvarande, enligt uppgift
första gången i riksdagens historia, med låten ”Himlen runt hörnet”. Hösten 2015
var Nilsson en av deltagarna i TV4:s program Så mycket bättre.

2002 spelade Nilsson en biroll i Colin Nutleys långfilm Paradiset. 2008 spelade
hon den kvinnliga huvudrollen i den svensk-tyska långfilmen Ett enklare liv.

2012 gjorde hon huvudrollen som Diana i Broadway-musikalen Next To Normal på
Stockholms stadsteater; musikteater om psykisk sjukdom och hur den påverkar en
familj.

Hon är dotter till Birgit Bokö och Gösta Nilsson, som nu är gift med Monica
Borrfors. Åren 1997–2002 var Nilsson gift med musikern Henrik Janson. Hon har
två döttrar, födda 2007 och 2011 tillsammans med musikern och trädgårdsmästaren
Niklas Medin som hon har separerat ifrån.



https://sv.wikipedia.org/wiki/Atlantisk_st%C3%B6r

Atlantisk stör (Acipenser oxyrinchus), även kallad atlantstör, är en art av
familjen störfiskar, som finns i Nordamerika. Från medeltiden fram till
1990-talet har den även funnits i Europa, och fram till början av 1900-talet i
Sverige, där den numera är klassificerad som nationellt utdöd. Namnet är
omstritt, förutom atlantstör kallas arten även bara stör.

Atlantstören är en långsträckt fisk utan fjäll men med fem rader kölade
benplattor med en tagg i änden längs kroppen. Nosen är lång, platt och v-formad,
och har fyra skäggtömmar på undersidan, vanligtvis något närmare nosspetsen än
den lilla munnen som kan stjälpas ut till ett rör. Färgen är blåsvart till
olivbrun på ovansidan, ljusare på sidorna och vitaktig på buken. Som mest kan
hanen bli cirka 400 cm lång och honan 430 cm. Största konstaterade vikt är 368
kg.

Den atlantiska stören är en anadrom fisk, som utanför parningstiden lever ensam
eller i mindre grupper på grunt havsvatten, ner till 50 m, ovanför
kontinentalhyllan. De vuxna fiskarna gör långa vandringar längs kusten; upp till
1 450 km har konstaterats. Födan tas främst i brackvatten varvid den använder
skäggtömmarna för att lokalisera bytet, som består av maskar, kräftdjur,
blötdjur, fiskar och växtdelar. Den kan bli upp till 60 år gammal.

Hanarna blir könsmogna vid 12 till 14 års ålder, honorna när de blir 14 till 17
år. Den vandrar upp för floder för att leka, vilket sker i februari till mars i
södra delen av utbredningsområdet, april till maj för populationen som lever vid
centrala atlantkusten och maj till juli för de kanadenskiska störarna. Alla
individer leker inte samtidigt; hanarna leker vanligtvis mellan varje och vart
5:e år, medan honorna leker vartannat till vart 5:e. Under leken, som sker i
stömmande vatten över hårda bottnar som grus och liknande, kan honan lägga
mellan 400 000 och 8 miljoner ägg beroende på storlek och ålder. Äggen är
klibbiga och fastnar vid bottenmaterialet. Honan lämnar lekområdet efter 4 till
6 veckor, medan hanarna kan stanna till hösten. Efter det ungarna kläckts
stannar de vanligtvis kvar i 1 till 3 år innan de också söker sig till havet.

Nutida utbredning är från Hamiltonfloden i Labrador, Kanada och havet utanför,
till nordöstra Florida i USA samt mera sporadiskt vid Bermuda, norra Mexikanska
golfen och Franska Guyana.

Arten har funnits i Östersjön, Skagerrak och Kattegatt samt som inneslutna
populationer utan kontakt med havet i Ladoga och Onega. Östersjöpopulationen
lekte i Drweca och Vistula i Polen, Oder, Neman och Neva. Tillfälligt hände det
att arten observerades i Nordsjön eller vid Storbritanniens kust. Några säkra
uppgifter om lek i Sverige saknas, men arten fångades flera gånger i Östersjön
och Göta älv. I Sverige dog arten ut i början på 1900-talet, medan den klarade
sig längre i resten av Europa; den sista naturligt förekommande europeiska
stören fångades vid Riga 1996. Två exemplar fångades utanför Bornholm respektive
Skanör 2009; dessa kommer dock från bestånd som inplanterats i tyska och polska
floder 2007 och 2008. 2015 fångades ett exemplar så långt norrut som utmed
Upplands kust. Även denna fångst antas härstamma från de tysk/polska
inplanteringarna.

Länge trodde man att det idag utdöda beståndet av stör i Östersjön var samma art
som Europeisk stör (Acipenser sturio) men studier har visat att beståndet bestod
av atlantisk stör (A. oxyrhynchus). Man vet dock genom studier av museala
specimen att det skedde en kraftig hybridisering mellan A. oxyrinchus och A.
sturio.

Mycket på grund av den tidigare osäkerheten om vilken art det var som förekom i
Östersjön, skiljer sig uppgifterna om trivialnamn i olika källor. ArtDatabanken
med flera, förordar namnet "atlantisk stör" för A. oxyrhynchus och "europeisk
stör" för A. sturio, medan andra instanser, däribland Naturhistoriska
riksmuseet, rekommenderar "stör" för A. oxyrhynchus och "atlantstör" för A.
sturio. Många källor som använder trivialnamnen "atlantstör", "stör" eller
"vanlig stör" gör det i tron om att de refererar till A. sturio men eftersom
dessa källor ofta refererar till beståndet i Östersjön så skulle dessa tre
trivialnamn lika gärna kunna vara synonymer för A. oxyrhynchus. I denna artikel
följer vi ArtDatabankens rekommendationer.

Arten är klassificerad som nära hotad (NT) av IUCN, men beståndet ökar. Det
finns fortfarande hot från flodregleringar, dammbyggnader och
vattenföroreningar, men efter det åtgärder vidtagits (bland annat har fiske av
arten förbjudits i USA) har situationen förbättrats. Arten fiskas dock
fortfarande i Kanada. I Europa är arten utdöd, och ArtDatabanken har rödlistat
den som nationellt utdöd (RE) i Sverige. Främsta orsaken var överfiske. Försök
görs dock med återinplantering i Tyskland och Polen; i det sistnämnda landet har
25 000 nordamerikanska störar satts ut i Drweca under 2007 och 2008. Farhågor
finns dock att de ska hybridisera med andra inplanterade störarter.
Flodregleringar och vattenföroreningar utgör också möjliga hot.



https://sv.wikipedia.org/wiki/Rederiet

Rederiet var en svensk dramaserie i såpoperaform, producerad av Sveriges
Television i samarbete med Yle. När Sveriges Television insåg att deras nya
dramasatsning Storstad tappade publik valde man att lägga ner den serien och
istället lansera en annan. Rederiet började sändas hösten 1992 och fick direkt
en stor publik, varpå nya halvårssäsonger producerades och sändes varje vår och
höst fram till våren 2002. Totalt producerades 318 avsnitt som visades i SVT1
och SVT2.

Rederiet är den längsta dramaserien som producerats i svensk TV-historia, dock
inte den som sänt flest avsnitt i genren såpopera. Serien sågs av flera miljoner
svenskar och eftersom den var så pass populär gjordes hela tjugo säsonger under
åren 1992–2002. Sammanlagt har det skrivits över 30 000 manussidor till
Rederiet, vilket är ett svenskt rekord.

Det fartyg (M/S Freja) som syns i vinjetten var det numera förlista fartyget
M/S Sea Diamond (tidigare M/S Birka Princess), i ommålad skepnad. De scener som
spelades in ombord, bland annat från bryggan, däck, maskin och bildäck, var i
början från Rederi AB Slites M/S Athena och M/S Kalypso. Senare fortsatte
inspelningarna på Viking Lines övriga fartyg som avgick från Stadsgården.
Hyttkorridorer, foajé och restauranger samt andra vanligt förekommande platser
ombord, spelades in i SVT Dramas studio i Stockholm. Bünsowska villan i
Diplomatstaden i Stockholm användes som "kuliss" för huvudkontoret för familjen
Dahléns sista konkurrenter Remmer Line och Küselska huset i Gamla Stan som
Dahléns huvudkontor.

Efter att serien avslutats gavs en DVD- och VHS-utgåva ut med sex stycken
avsnitt samt två halvtimmesdokumentärer från serien. De utvalda avsnitten ansågs
vara seriens viktigaste avsnitt eftersom de innehöll någon form av jubileum
eller annan tillställning. De två dokumentärerna som också släpptes hade spelats
in åren 1996 respektive 2001 och handlade om hur serien arbetades fram bakom
kulisserna. De avsnitt som släppes var följande:

I samband med utgivningen stod det också klart att Sveriges Television vid den
här tidpunkten skulle få det svårt eller nästintill omöjligt att ge ut hela
serien på DVD. Detta för att man då saknade rättigheterna till en sådan
utgivning i framtiden, bland annat av upphovsrättsliga och av ekonomiska skäl.
Istället ordnades repriseringar av delar av seriens första tre säsonger,
avsnitten 1–45, vilka sändes somrarna 2005 och 2006. Efter 2006 gavs inga fler
tecken på att fler avsnitt skulle sändas. Anledningar som gavs var ekonomiska
skäl och andra programprioriteringar.

Sveriges Television kom under 2013 att lägga ut de resterande säsongernas
avsnitt, vilka nu samtliga finns upplagda i arkivet.

Under våren 2014 meddelade Sveriges Television att rättigheterna att ge ut
Rederiet på DVD hade löst sig. I september samma år släpptes en första DVD-box
innehållandes avsnitten från den första säsongen. Därefter släpptes en ny box i
oktober, november och december – vilka innehöll avsnitten i säsong 2-4. Varje
DVD-box innehåller nyinspelade intervjuer med flera av skådespelarna från de
olika säsongerna, däribland med Johannes Brost, Pia Green och Göran Gillinger.

Serien handlade om familjen Dahlén och deras rederi Dahlénrederiet, dagligen
kallat Dahléns. Till största delen utspelade sig handlingen på redare Dahléns
och dess närmaste konkurrents kontor samt ombord på fartyget M/S Freja, även om
både familjen Dahlén och dess konkurrenter hade flera fartyg i sin flotta. Under
de tio år som Rederiet sändes hade Dahléns fyra rederikonkurrenter som varvade
handlingen: Mega Line (ägdes och drevs av Haakon Andersson respektive Henrik
Bjurhed (säsong 1–3)), Transbaltic (ägdes och drevs av Rolf Dahlén, Renate
Dahlén och Henrik Bjurhed (säsong 3–4)), Silver Line (ägdes och drevs av Pehr
Silver (säsong 4–11)) samt Remmer Line (ägdes och drevs av Katarina Remmer samt
Remmerfamiljen (säsong 12–20)). Dessa konkurrenter lyckades ibland ta över
Dahléns, men fick i stort sett alltid igen lika hårt tillbaka. Oftast handlade
striderna om rätten att äga M/S Freja men också rätten att ta över Dahléns som
då var ledande på Östersjötrafiken.

Utöver striderna i land skedde det också mycket ombord på M/S Freja. Handlingen
på båten varvade problem som olika former av kriminalitet som smuggling, hot och
utpressning men också positiva händelser som födslar, bröllop och vinster.

1 Före år 1994 finns inga tittarsiffror registrerade hos Mediamätning i
Skandinavien.



https://sv.wikipedia.org/wiki/England

England är Storbritanniens folkrikaste riksdel. Den delar landgränser med
Skottland i norr och Wales i väster, Irländska sjön ligger i nordväst, Keltiska
havet i sydväst, medan Nordsjön i öster och Engelska kanalen söderut skiljer den
från kontinentala Europa. Huvuddelen av England omfattar centrala och södra
delen av ön Storbritannien i Nordatlanten. England inkluderar även över 100
mindre öar som Scillyöarna och Isle of Wight.

Området som nu kallas England beboddes först av människor under senpaleolitikum,
men har fått sitt namn från Angler, en av de germanska stammarna som bosatte
området under 400- och 500-talet. England blev en enad stat år 927, och har
sedan upptäcktsresornas epok, som inleddes under 1400-talet, haft en betydande
kulturell och juridisk inverkan på omvärlden. Det engelska språket, den
anglikanska kyrkan, och engelsk rätt—grunden för rättssystemet common law i
många andra länder runt om i världen—utvecklades i England och landets
parlamentariska statsskick har allmänt antagits av andra nationer. Den
industriella revolutionen började i 1700-talets England och omvandlade samhället
till världens första industrialiserade nation.

Englands terräng består mestadels av låga kullar och slätter, särskilt i
mellersta och södra England. Det finns dock högland i norr (till exempel bergiga
Lake District, Pennines och Yorkshire Dales) och i sydväst (till exempel
Dartmoor och Cotswolds). Den forna huvudstaden i England var Winchester tills
den ersattes av London år 1066. Idag är London det största storstadsområdet i
Storbritannien och den största storstadsmässiga zonen i EU enligt de flesta
mått.[nb 2] Englands befolkning är cirka 53 miljoner, omkring 84% av
befolkningen i Storbritannien, och är till stor del koncentrerad till London,
Sydöstra England och tätorter i Midlands, Nordvästra, Nordöstra och Yorkshire,
där det utvecklats stora industriella regioner under 1800-talet. Ängs- och
betesmarker finns utanför storstäderna.

Kungariket England, som efter 1284 inkluderade Wales, var en suverän stat fram
till den 1 maj 1707, då Unionsakterna tog i kraft de överenskomna villkoren i
Unionsfördraget året innan, vilket resulterade i en politisk union med
Kungariket Skottland för att skapa det nya Kungariket Storbritannien. År 1801
förenades Storbritannien med Kungariket Irland genom Unionsakterna för att skapa
Förenade konungariket Storbritannien och Irland. År 1922 etablerades den
Irländska fristaten som en separat dominion, men den kungliga och
parlamentariska titulärakten 1927 återinförde sex irländska grevskap i riket för
att skapa den nuvarande Förenade konungariket Storbritannien och Nordirland.

Den romerska provinsen Britannia, motsvarande England och Wales, var en av
Romerska rikets keltiska provinser. När Rom föll under 400-talet invaderades
Britannien i flera vågor av germanska stammar från det som idag är nordvästra
Tyskland, Danmark och Nederländerna. Dessa stammar var sinsemellan närbesläktade
med likartade språk, och det rörde sig företrädesvis om saxare, jutar, daner och
angler, som själva var flyktingar på grund av de olika nomadfolk som trängt in i
norra Europa från Asien.

Den största delen av Britannien kom att behärskas av de nya bosättarna, vilka
underkuvade kelterna, och började kalla det erövrade området för Anglernas land,
vilket senare blev Anglosaxarnas land. De överlevande bland den keltiska
befolkningen drog sig mot Wales och deras namn för England är Lloegr, vilket
betyder det förlorade landet medan engelsmännens ord Welsh (walesare) betyder
utlänning.

Under 800-talet utsattes landet för nya germanska invasioner och erövringar,
denna gång från vikingar. Den germanska befolkningen försökte motstå
invasionsförsök från normanderna, men misslyckades slutligen genom förlusten i
slaget vid Hastings 1066. England erövrade Wales under 1100-talet och 1543 blev
det definitivt en integrerad del av Konungariket England. I vissa sammanhang
fortsatte dock Wales att kallas för furstendöme. Genom bland annat en stark
flotta som byggdes upp av Elisabet I av England under 1500-talet började England
utvecklas till en världsmakt.

Under 1600-talet genomgick England en lång och invecklad maktkonflikt under
vilken kungen avsattes och landet styrdes som en republik under namnet Engelska
samväldet (engelska Commonwealth of England). England var under denna tid även i
personalunion med Skottland, under den skotska dynastin av huset Stuart.
Konflikten slutade med att monarken återinsattes, men att denne förlorade makten
till parlamentet.

År 1707 beslutade de engelska och skotska parlamenten att ingå en politisk union
(Unionsakterna (1707)) och länderna slogs samman till Kungariket Storbritannien
(engelska Kingdom of Great Britain). I och med detta upphörde de engelska och
skotska parlamenten och ersattes av det brittiska parlamentet i London. Den
brittiske kungen var även kung över Irland och 1801 ingick man ett nytt
unionsfördrag som skapade det Förenade konungariket Storbritannien och Irland.

England lyder direkt under det brittiska parlamentet och regeringen i London.
Till skillnad från de andra riksdelarna har England inte någon egen nationell
lagstiftande församling. Den statliga förvaltningen i England är dock uppdelad i
nio storregioner. Denna indelning får närmast jämföras med de statliga
länsstyrelserna i Sverige, men Storlondon har exempelvis både en direktvald
borgmästare och direktvald regionförsamling. Man har även gjort försök med att
införa direktvalda regionförsamlingar på annat håll, men lyckades inte:
regeringen ville införa direkta val till regionförsamlingen för nordöstra
England, men förslaget fick svagt stöd i en folkomröstning (21,8 procent, den 4
november 1978).

Regionalfördelningen av England utan direktvalda församlingar är en het
politiskt fråga, med till exempel Konservativa partiet starkt emot indelningen.
Konservativa partiet fick mer röster än Labourpartiet in England, men hade för
lågt stöd i Skottland och Wales för att kunna vinna brittiska parlamentsvalet
2005.

Den lokala eller regionala administrativa indelningen är annars grevskapet
(engelska counties) och i vissa delar av landet använder man sig av endast en
lokal förvaltningsnivå. Grevskapet motsvarar närmast Sveriges landsting eller
storkommun. Förutom indelningen i administrativa grevskap finns en äldre
indelning i historiska grevskap, vilket påminner om förhållandet med län och
landskap i Sverige. I vissa fall överensstämmer indelningen i de moderna
grevskapen med den historiska.

England har ett välutbyggt järnvägsnät. England var först i världen med järnväg
med persontrafik och har idag ett modernt och välfungerande järnvägnät. Bland
annat går flera snabbtåg på det engelska järnvägsnätet. Ett av de mest kända är
höghastighetståget Eurostar som går från London till Paris och Bryssel.

I England finns också ett mycket välutbyggt nät med motorvägar som når ut till
stora delar av landet.

London har flest antal flygpassagerare (130 miljoner) av alla världens städer,
räknat som summan av ankommande och avresande passagerare vid stadens
flygplatser, vilka är fyra till antalet för London. Europas största och en av
världens största flygplatser är London Heathrow Airport.

Många engelska rockband under framför allt 1960-, 1970- och 1980-talen anses av
ett flertal kritiker ha haft en avgörande betydelse i rockhistorien.

England och de tre andra brittiska landsdelarna räknas i vissa sporter som
självständiga länder. Det gäller vissa lagsporter som traditionellt varit
viktiga i Storbritannien, nämligen fotboll, rugby och cricket. Se även Englands
herrlandslag i fotboll och Englands damlandslag i fotboll. En annan sport som
också kommer ifrån England är hästpolo



https://sv.wikipedia.org/wiki/Jon_Olsson

Jon Olsson, född 17 augusti 1982 i Mora, Dalarna, är en svensk skidåkare och
videobloggare.

Olsson vann junior-SM i slalom 1999 men beslöt sig för att satsa på friåkning.
Som ung ville Olsson inget annat än att bli stuntman, men när han inte kände att
han levde upp till sin önskade prestationsnivå gav han upp denna karriär. 2000
fick han en roll i skidfilmen The Game. 2008 vann han guld i Winter X-Games i
grenen Big air. Han kom även trea i slopestyle vid Winter X-Games. 2009 kom han
tvåa i Big Air vid Winter X-Games.

Olsson har anordnat big air-tävlingen Jon Olsson Invitational(JOI) i Åre i stort
sett årligen sedan 2005. Hans andra tävlingsevenemang, Jon Olsson Super
Sessions(JOSS) startades i Åre 2008.

År 2009 anordnades JOSS i både Åre och Trysil. Under JOSS-veckorna presenterade
han sitt nya företagsmärke, Yniq.

Olsson bor i Monaco men reser mer än 300 dagar om året. Han är bror till
utförsåkaren Hans Olsson, som är alpin skidåkare i det svenska skidlandslaget.

Jon Olsson återupptog 2007, efter sju års uppehåll, sin storslalomkarriär och
gjorde den 11 december 2010 sitt första race i Världscupen i storslalom.



https://sv.wikipedia.org/wiki/Kroatien

Kroatien (kroatiska: Hrvatska), formellt Republiken Kroatien, är en republik i
centrala/sydöstra Europa. Kroatien gränsar till Bosnien-Hercegovina och Serbien
i öster, Slovenien i norr, Ungern i nordöst och Montenegro i söder. I väst och
sydväst är Adriatiska havet en maritim statsgräns mot Italien. Kroatiens
huvudstad och regeringssäte Zagreb är landets akademiska och vetenskapliga
centrum samt en betydande trafikknutpunkt. Kroatien är medlem i
Världshandelsorganisationen sedan 2000, försvarsalliansen Nato sedan 2009 och
Europeiska unionen sedan 2013.

Arkeologiska fyndigheter visar att det område som idag utgör Kroatien har varit
bebott sedan forntiden. Fynd efter Neandertalmänniskan har påträffats i
nordvästra, norra och södra Kroatien. Fyndigheter från sten-, brons- och
järnåldern består av lämningar efter Körös-, Vučedol-, Baden-, Latène- och
Hallstattkulturen.

Under antiken beboddes dagens Kroatien av olika illyriska folkstammar, däribland
dalmater, histrier, japoder och liburner. På 300-talet f.Kr. upprättade grekerna
kolonier på bland annat öarna Hvar, Korčula och Vis. I samband med det Romerska
rikets expansion och de illyriska krigen skulle dock romarna komma att befästa
makten i området. Romarna grundade nya städer och de illyriska bosättningarna
romaniserades. Till följd av bland annat ekonomisk desintegration och räder av
barbariska folkstammar, däribland ostrogoter och avarer, drevs den romerska
civilisationen i slutet av 500-talet till undergång vid den östra adriatiska
kusten.

Under folkvandringstiden kom slaver norrifrån att gradvis bosätta sig i dagens
Kroatien. Föga är känt om deras ursprung. I det historiska verket De
administrando imperio från 900-talet sägs kroaterna ha anlänt till dagens
Kroatien från Vitkroatien på 600-talet. I modern historieskrivning tros slaverna
gradvis ha anlänt under 500-800-talet. Kroaternas etnogenes är inte klarlagd och
olika hypoteser om deras ursprung förekommer. Den vanligaste är den om
kroaternas slaviska bakgrund som även fått stöd i den moderna forskningen. Men
det finns även hypoteser om kroaternas keltiska eller iranska ursprung.

Sedan kroaterna etablerat sig i området upprättade de under 700-talet två
furstendömen, Dalmatinska och Pannoniska Kroatien. 925 grundades kungariket
Kroatien sedan Tomislav I förenat de båda furstendömena. Kungariket Kroatien
skulle komma att stå på höjden av sin makt under 1000-talet men kungaättens
utslocknande, inbördes strider om kronan och ungrarnas inblandning ledde till
att det 1102 tvingades att ingå i personalunion med Ungern.

1400-talet kom att präglas av en försvagning och landavträdelser för det
kroatisk-ungerska riket. Osmanska rikets rikets expansion söderifrån skulle
komma att omfatta Slavonien och mer än halva Ungern. I väster stred kungariket
med Venedig över det kroatiska kustlandet och övärlden. 1428 hade Venedig befäst
makten över större delen av Dalmatien.

I söder fanns Dubrovnik (dåvarande Ragusa) som hade stått under bysantinsk och
senare venetiansk kontroll. Under slutet av 1300-talet blev staden och dess
besittningar en oberoende stadsstat vid namn republiken Dubrovnik. Republiken
skulle fortsättningsvis vara satt under grannländernas överhöghet.

Efter Slaget vid Mohács 1526 och det kroatisk-ungerska kungarikets nederlag mot
osmanerna fattade det kroatiska parlamentet ett historiskt beslut. Vid
sammanträdet i Cetin den 1 januari 1527 beslöt den kroatiska adeln att välja
habsburgaren Ferdinand I till Kroatiens kung. Den nya alliansen och habsburgska
styret kom att bestå i närmare 400 år och ledde till att osmanerna betvingades.
På 1700-talet var större delen av Kroatien utom osmansk kontroll. Republikerna
Venedig och Dubrovniks upplösning 1797 och 1808 respektive innebar att det
istriska kustlandet, Dalmatien och Dubrovnik efter en kort fransk ockupation
(1797-1815) kom att inlemmas i österrikarnas domäner. Under 1800-talet svepte
nationalistiska strömningar i den mångkulturella Dubbelmonarkin. I Kroatien tog
den sig uttryck i illyrismen. Det habsburgska styret skulle dock komma att bestå
ända fram till första världskriget och Österrike-Ungerns upplösning 1918.

Efter Österrike-Ungerns upplösning 1918 skapades den sydslaviska staten
Serbernas, kroaternas och slovenernas kungarike (från 1929 kallat Jugoslavien) i
vilken Kroatien kom att ingå. Den nya staten kom att präglas av politisk
turbulens och repression. Under andra världskriget ockuperades staten av Italien
och Nazityskland. Med hjälp av tyskarna och italienarna upprättades den
fascistiska marionettstaten Oberoende staten Kroatien ledd av den kroatiske
fascisten Ante Pavelić och Ustaša-partiet. Efter krigets slut integrerades
Kroatien åter i Jugoslavien som under Josip Broz Titos ledarskap blev en
socialistisk federativ stat efter 1963 års reform bestående sex delrepubliker;
SR Bosnien-Hercegovina, SR Kroatien, SR Serbien, SR Slovenien, SR Makedonien och
SR Montenegro. Politiskt missnöje i efterkrigsjugoslavien lade grunden för
Kroatiska våren som i sin tur skulle komma att leda till allt starkare
självständighetsivrande.

I slutet av 1980-talet försvagades kommunistregimerna i Öst- och Centraleuropa.
Allt fler människor krävde kommunistregeringarnas avgång och införande av en
demokratisk ordning vilket kom att symboliseras av rivningen av Berlinmuren
1989. Dessa omvälvningar kom att drabba även det dåvarande Jugoslavien där det
regerande kommunistpartiet i slutet av 1980-talet förlorade sin politiska
auktoritet till förmån för de nationalistiska rörelser som växt fram i de olika
delrepublikerna som utgjorde Jugoslavien. Efter självständighetsvalet 1991
utropade Kroatien den 25 juni 1991 sin självständighet från Jugoslavien. I
samband med detta bröt en väpnad konflikt ut mellan Kroatien å ena sidan och den
jugoslaviska armén (JNA) och serbiska separatister å andra. Den väpnade
konflikten, kallad kroatiska självständighetskriget, varade i knappt fem år och
avslutades formellt den 12 november 1995 då Erdutavtalet slöts mellan Kroatien
och Jugoslavien som då bestod av Serbien och Montenegro. 1998 var UNTAES uppdrag
fullbordat och de sista FN-soldaterna lämnade östligaste Kroatien. Efter
självständighetskriget kom Kroatien att integreras i västeuropeiska strukturer
med bland annat medlemskap i Nato (2009) och Europeiska unionen (2013).

Kroatien gränsar till Slovenien, Ungern, Serbien, Bosnien och Hercegovina,
Montenegro samt maritimt mot Italien. Landet har en form som kan liknas vid en
månskära eller hästsko. I den södra delen delas landet i två delar av Bosnien
och Hercegovinas korta kuststräcka runt Neum. Det innebär att större delen av
landets sydligaste län Dubrovnik-Neretvas län bildar en exklav.

Kroatien ligger i gränslandet mellan Syd-, Central- och Östeuropa vilket gör det
svårt att hänföra till en specifik region. Kroatien räknas i vissa källor till
Centraleuropa på grund av sin geografiska och långa kulturella och historiska
anknytning till de centraleuropeiska länderna. I vissa källor räknas landet till
Balkanhalvön vilket beror på landets geografiska läge och för att det 1918-1991
ingick i den tidigare staten Jugoslavien. Ytterligare andra källor placerar
landet i Östeuropa, räknar det till medelhavsländerna eller placerar det mellan
Östeuropa och Centraleuropa.

I landets norra och nordöstra del (Zagorje) domineras terrängen av fält, sjöar
och åsar. I den östligaste delen (Slavonien) präglas landkapet av låglänt och
bördig jordbruksmark. Regionerna Likas och Gorski kotars landskap präglas av
tätt skogbeklädda berg emedan den smala adriatiska kustremsan (Istrien,
Kvarnerviken och Dalmatien) mestadels är bergig och topografin präglas av karst.

Enligt den Kroatiska statistiska centralbyråns (Državni zavod za statistiku)
definition har Kroatien 1 185 öar, holmar och rev. Kroatien är därmed det land
som har flest landformer i Adriatiska havet och näst flest i Medelhavet efter
Grekland. Av marknadsföringsskäl kallas landet stundom "de tusen öarnas land".

Det högsta berget är Dinara på 1 830 meter över havet och den största sjön är
Vranasjön. Den längsta floden är Sava.

Betydande städer i Kroatien inkluderar Zagreb, Split, Rijeka, Osijek, Zadar,
Slavonski Brod, Pula, Karlovac, Dubrovnik, Varaždin, Sisak, Šibenik, Vinkovci,
Vukovar, Đakovo, Knin, Rovinj, Opatija och Sinj.

Kroatiens klimat varierar från att vara tempererat av kontinental typ i de norra
och östra delarna av landet till att vara subtropiskt av Medelhavstyp vid
kusten. I bergsregionerna i Lika, Dalmatien och Zagora mellan kusten och
inlandet råder bergsklimat.

Årsnederbörden är relativt låg i stora delar av Kroatien tack vare läget vid
Medelhavet. Torrast är det vid den södra delen av Medelhavskusten med en
nederbörd på cirka 300 mm per år. Mest nederbörd faller i Dinariska alperna och
regionen Lika där nederbörden uppgår till cirka 2 000 mm per år.

I Kroatien råder stora temperatursskillnader mellan dag och natt samt sommar och
vinter. I inlandet dominerar nordostliga vindar vilka kan medföra snö och kyla,
dock oftast med häftiga och månget förekommande växlingar mellan töväder och
kyla, emedan Medelhavskusten domineras av milda sydvästvindar från Medelhavet
vilka medför regn och milt väder. På sommaren domineras inlandet av ostliga
vindar från Ryssland som ger fuktigt och varmt väder. Medelhavskusten domineras
av sydvindar från Afrika som medför torka och hetta samt soliga dagar. I
inlandet kan sommarnätterna vara svala med temperaturer på nedåt 10-15 grader
medan dagstemperaturen kan nå uppemot +30-35 grader eller mer sällan +35-40
grader. På grund av havsvattnet som jämnar ut temperaturen är
temperaturskillnaderna vid kusten inte lika uttalade. Där kan dagstemperaturen
under sommaren nå +35 grader på dagen för att nattetid falla till +25 grader
vilket i meteorologiskt hänseende klassificeras som tropisk natt.

Kroatien är indelat i 21 län (županije) inklusive Zagreb stad (Grad Zagreb) som
uppbär samma status som ett län, 128 städer (gradovi) och 428 kommuner (općine).
Landets städer och kommuner delas vidare in i en eller flera
bosättningar/samhällen (naselja). I vissa sammanhang delas landet upp i landskap
och regioner. Dessa saknar dock statlig administrativ betydelse.

Kroatien har 21 län inklusive staden Zagreb som uppbär samma status som ett län
och i statistiska sammanställningar av detta skäl brukar listas som ett län.
Invånarantalet i tabellen är från den senaste folkräkningen 2011.

I Kroatien uppbär 128 orter (2013) stadsstatus som är en speciell administrativ
enhet för lokalt självstyre. Stadsstatus tilldelas i regel tätorter med minst
10 000 invånare även om det finns undantag. Endast fyra städer har ett
invånarantal på 100 000 invånare eller mera.

I Kroatien finns 428 kommuner (2013). Liksom städerna är kommunerna en enhet för
lokalt självstyre. Till skillnad från städerna har kommunernas centralort sällan
eller aldrig mer än 10 000 invånare. Kommunerna består i regel av mindre
bosättningar/samhällen som anses höra samman och vara en naturlig, ekonomisk och
social enhet.

Kroatien delas ibland in i kulturhistoriska landskap och regioner. Dessa
landskap och regioner saknar statlig administrativt betydelse. Det finns inga
glasklara gränser mellan landskapen och regionerna och de sammanfaller inte med
de administrativa länsindelningarna. Landskapen och regionerna omnämns i regel i
regionalpolitisk, historisk och ekonomisk kontext och utgör en del av den lokala
och regionala identiteten. Landskaps- och regionsnamnen används många gånger av
marknadsföringsskäl. Till exempel delar den statliga kroatiska turistföreningen
in Kroatien i 10 regioner. Kroatiens vinregioner och dess subregioner är
uppkallade efter landets landskap och regioner.

I kulturhistorisk hänseende särskiljs i regel landskapen centrala Kroatien,
Dalmatien, Istrien och Slavonien. Dessa delas sedan in i regioner. Inte minst i
marknadsföringssammanhang särskiljs ibland kustområdet mellan Istrien och
Dalmatien, runt Kvarnerviken, som en femte region. Ur geografiskt hänseende
delas ibland medelhavsområdet istället in i en nordlig och en sydlig del, medan
den västliga, bergiga delen av kontinentala Kroatien särskiljs som en egen
region, Kroatiska höglandet.

Enligt författningen från 1990 är Kroatien en parlamentarisk demokrati.
Kroatiens president är statschef och överbefälhavare, och väljs på fem år.
Presidenten utser premiärministern med parlamentets godkännande och har även
visst inflytande över utrikespolitiken. Kroatiens parlament (sabor) består av en
kammare med 160 ledamöter valda på fyra år. Parlamentet sammanträder 15 januari
till 15 juli samt mellan 15 september och 15 december. Regeringen (vlada), som
leds av premiärministern, består av 2 vice premiärministrar och 14 ministrar.
Rättssystemet är tredelat, med en högsta domstol samt länsdomstolar och
kommundomstolar.

Kroatien är sedan 2000 medlem i Partnerskap för fred (PFF). Den 17 oktober 2007
valdes Kroatien till en av de icke-permanenta medlemmarna av FN:s säkerhetsråd
för perioden 2008-2009. Under Nato-toppmötet i Bukarest den 3 april 2008 fick
Kroatien en officiell inbjudan att gå med i NATO och sedan den 1 april 2009 är
landet medlem i försvarsalliansen.

År 2003 sökte Kroatien medlemskap i Europeiska unionen (EU). Landet beviljades
status som kandidatland 2004 och har gjort flera reformer för att anpassa sin
ekonomi till EU:s. EU var länge tveksamt till att vidareutveckla kandidaturen
mot ett eventuellt fullt medlemskap eftersom Kroatien enligt EU länge var
ovilligt att utlämna generalen Ante Gotovina som då misstänktes för
krigsförbrytelser begångna under Kroatiens självständighetskrig (1991-1995). År
2005 fick Kroatien börja förhandla om medlemskap då EU nu ansåg att Kroatien
samarbetade fullt ut med den Internationella krigsförbrytartribunalen i Haag.
Beslutet föranleddes av att spansk polis (efter tips av den kroatiska
underrättelsetjänsten) kunde arrestera Ante Gotovina på Kanarieöarna och
överlämnade honom till den internationella krigsförbrytartribunalen i Haag.
Kroatien hoppades på att avsluta medlemsförhandlingarna under 2009 och upptas
som unionens 28:e medlem 2010. I december 2008 lade dock Slovenien in sitt veto
mot att öppna tio kapitel i medlemsförhandlingarna på grund av den pågående
gränstvisten. Blockeringen hävdes under hösten 2009 och förhandlingarna
återupptogs den 2 oktober 2009. Den 30 juni 2011 avslutade Kroatien det 35:e
förhandlingskapitlet med EU, och efter en ratificeringsprocess av de övriga
medlemsländerna, upptogs landet som unionens 28:e medlem den 1 juli 2013.

Turism är en viktig del av näringslivet. Kroatiens utrikeshandel är inriktad på
EU, och därför påverkas landets ekonomi av trender i länder som Sverige,
Nederländerna och Italien. Landets BNP per capita uppskattades
(köpkraftsjusterad) 2007 till cirka 15 500 USA-dollar (världsgenomsnittet ligger
på 10 000 USA-dollar).

Kroatien är, näst Slovenien, det mest välmående landet av staterna som en gång
utgjorde Jugoslavien. I slutet av 1980-talet började i och med kommunismens fall
en ekonomisk övergång. Kroatien hade ett fördelaktigt läge men skadades svårt av
avindustrialiering och krig. De största problemen för landet idag är en relativt
stor arbetslöshet (11,2 % år 2006) och långsamma reformer. Speciellt svåra
faktorer är rättssystemet och den allmänna administrationen som båda är
föråldrade och ineffektiva.

Enligt folkräkningen år 2011 har Kroatien en befolkning på 4 289 889 invånare.
Den absoluta majoriteten, 3 874 321 invånare eller 90,42 % av den totala
befolkningen, är kroater. Av dessa är 2 218 554 kvinnor och 2 066 335 män.
Medelåldern är 41,2 år (42,9 för kvinnor och 39,4 år för män). 2010 var den
förväntade livslängden 76,6 år (79,6 år för kvinnor och 73,5 år för män) och
andelen läs- och skrivkunniga uppgick till 98,8 % (98,2 % kvinnor, 99,5 % män).

1991–2010 (med undantag för 1996–1997) hade landet en negativ natalitet som låg
under EU-genomsnittet. Den stora befolkningsminskningen under framförallt
1990-talet kan förklaras ur ett politiskt, ekonomisk och socialt perspektiv. Det
kroatiska självständighetskriget och frigörelsen från Jugoslavien 1991–1995
ledde till stora demografiska förändringar. Under kriget lämnade ett stort antal
människor (företrädandevis serber) landet samtidigt som människor dog i strid.
De försämrade levnadsvillkoren under och efter kriget ledde till vidare
emigration.

2001–2008 hade landet en positiv nettoflyttning, det vill säga att fler personer
flyttade till landet än lämnade det. 2006–2010 kom de flesta invandrarna från
Bosnien och Hercegovina. 2009–2010 var det fler som flyttade från än till
Kroatien.

Kroatien har ett tjugotalet etniska minoriteter. Till den största
minoritetsgruppen räknas serberna som utgör 4,36 % av den totala befolkningen.
Landets övriga minoriteter utgör var och en mindre än 1 % av befolkningen. Näst
efter serberna hör bosniakerna (0,73 %) och italienarna (0,42 %) till de största
minoritetsgrupperna. I vissa delar av landet utgör de etniska minoriteterna en
påtagligt större del av befolkningen. Landets största minoritet, serberna, är
företrädandevis bosatta i de östra delarna av landet. I Kroatiens östligaste
län, Vukovar-Srijems län, uppgår den serbiska befolkningen till 15,50 %. Den
italienska minoriteten bor företrädandevis i den nordvästra delen av landet. I
Istriens län uppgår italienarna till 6,03 % av den totala befolkningen.

Före det kroatiska självständighetskriget utgjorde den största minoritetsgruppen
etniska serber närmare 13 % av befolkningen. Under krigsåren lämnade många
etniska serber Kroatien av politiska och/eller ekonomiska skäl. Då Kroatien
genom Operation storm år 1995 återtog det serbhållna området Krajina flydde
uppskattningsvis 250 000 till Serbien, Republika Srpska och andra delar av
världen undan förföljelse och tvångsdeportering av de kroatiska styrkorna. Den
kroatiska regeringens officiella ståndpunkt är att alla de serber som flydde
eller lämnade landet under det kroatiska självständighetskriget ska och bör
återvända till Kroatien om de så önskar. Ekonomiskt stöd har lett till att
uppemot 120 000 Kroatienserber återvänt de senaste åren.

Den 14 april 2011 dömde Internationella domstolen i Haag den kroatiske generalen
Ante Gotovina till 24 års fängelse för begångna krigsbrott under hans deltagande
i Operation Storm. Den tidigare chefen för inrikesdepartementets specialpolis,
Mladen Markač, dömdes till 18 års fängelse. Den tredje åtalade vid tribunalen,
den tidigare biträdande försvarsministern Ivan Čermak, som 1995 ledde arméns
styrka i staden Knin, friades. Åklagarna hade yrkat på 17 års fängelse. Både
Čermak och Markač överlämnade sig frivilligt till FN-tribunalen när de åtalades
2004, medan Gotovina greps i Spanien. De fällande domarna överklagades av
Gotovina och Markač. Den 16 november 2012 fann rätten dem båda oskyldiga på
samtliga åtalspunkter och de försattes genast på fri fot.

I Kroatien finns de flesta religioner och trosinriktningar representerade. Den
romersk-katolska kyrkan är landets största trossamfund och i folkräkningen 2011
bekände sig 86,28 % av befolkningen till katolicismen. Den övervägande
majoriteten av landets katoliker är kroater eller tillhörande den italienska,
ungerska, slovenska eller tjeckiska minoriteten.

Den ortodoxa kyrkan är landets näststörsta trossamfund. De ortodoxa uppgår till
4,43 % av landets befolkning och är företrädandevis serber som tillhör den
serbisk-ortodoxa kyrkan. Bland de ortodoxa märks också landets makedonska,
montenegrinska och ryska minoriteter.

Kroatiens bosniaker och albaner är övervägande muslimer (sunni). Antalet
muslimer uppgår till 1,46 % av landets befolkning.

Kroatiska är officiellt språk och modersmål för majoriteten av landets
befolkning. Det är ett slaviskt språk som använder sig av det latinska
alfabetet. Andra språk (serbiska, italienska, ungerska, slovenska, tjeckiska,
istrorumänska, med flera) talas av mindre än fem procent av befolkningen. I
Istrien, där de italiensktalande utgör en större del av befolkningen är även
italienskan ett officiellt språk. De serbisktalande använder både det latinska
alfabetet och det kyrilliska alfabetet.

Den statliga televisionen (HRT) driver två nationella kanaler samt en
internationell kanal via satellit och har även sex regionala tv-center. Det
finns två privatägda nationella TV-kanaler och runt 15 regionala. Det finns tre
statligt ägda och två privata rikstäckande radiokanaler och en rad olika såväl
statliga som privata regionala radiokanaler. Största dagstidningen i Kroatien är
24sata med 163 505 i försåld upplaga (2009). Andra dagstidningar är Jutarnji
list och Večernji list.

Under de senaste åren har Kroatien lagt åtskilliga miljarder kronor på att bygga
ut landets motorvägsnät och därmed förbinda alla delar av Kroatien. Motorvägarna
är avgiftsbelagda. Tunnlarna Grič och Brinje anses vara bland de säkraste och
modernaste i Europa år 2007. Den kroatiska regeringen har uttryckt att de även
fortsättningsvis kommer att investera i infrastrukturen då den anses utgöra en
viktig del i landets ekonomiska återhämtning. Vägbyggandet skapar jobb samtidigt
som landet kan räkna med utländska investeringar då många internationella
företag är beroende av god infrastruktur. Dessutom är många av de
hundratusentals turister som årligen besöker Kroatien bilburna och
trafikstockningar var tidigare snarare en regel än undantag. Mindre vägar håller
fortfarande en lägre standard än i västra Europa. Men även här avser landets
regering investera pengar för att ytterligare höja kvalitén. Efter
självständigheten har vägbyggandet fått ett uppsving och år 2005 slutfördes
motorvägen (inofficiellt kallad "Dalmatina") mellan huvudstaden Zagreb och
landets näststörsta stad Split i södra Kroatien. Därmed förkortades restiden
från cirka 8-9 timmar till fyra timmar. Vid invigningen tillkännagav regeringen
att en trettioårig dröm gått i uppfyllelse och att de tänker fortsätta med
motorvägen tills den når Dubrovnik i det sydligaste Kroatien. Under år 2007
påbörjas byggandet av Pelješac-bron som kommer att förbinda fastlandet och
halvön Pelješac. Den kommer att stå färdig inom fyra år och då vara Europas 18:e
längsta bro.

Spårstandarden i Kroatien är relativt bra men järnvägsnätet är i behov av
modernisering. Järnvägsnätet byggdes ut under tiden då Kroatien ingick i
statsbildningen Österrike-Ungern och kroatiska städer var då snarare förbundna
med Wien och Budapest än med varandra. Den strukturen fanns delvis kvar även när
landet var en del i Jugoslavien, men de delar som anslöt till övriga Jugoslavien
prioriterades. Bland annat genomfördes elektrifieringar under 1960- och
1970-talen som skulle knyta ihop med bland annat Jugoslaviens dåvarande
huvudstad Belgrad. Tågens standard varierar då ett antal nyare tåg köpts in på
senare år, liksom att ett antal äldre renoverats. Dock är fortfarande flera
vagnar gamla. Ett typiskt kännetecken på de elektrifierade linjerna är elloken
av svensk typ som är byggda i Zagreb på licens från svenska ASEA. Den kroatiska
regeringen har förklarat att de nu tänker satsa på järnvägsnätet och möjliggöra
höghastighetståg att trafikera flera linjer. Under år 2007 påbörjas
moderniseringen av sträckan mellan Kroatiens största hamnstad Rijeka,
huvudstaden Zagreb och den ungerska gränsen vilket kommer att minska restiden
mellan dessa städer avsevärt. Bygget kommer att stå klart år 2013 och kosta
cirka tjugo miljarder kronor.

Tågtrafiken sköts främst av bolaget Hrvatske željeznice d.o.o. (Kroatiska
järnvägar AB).

Sjöfarten har stor betydelse för Kroatien och har flera stora hamnar. De
viktigaste hamnarna ligger i Omišalj, Ploče, Rijeka, Šibenik, Dubrovnik, Dugi
Rat, Pula, Split och Zadar. Kroatien har 66 bebodda öar utanför sin kust vilket
betyder att det finns ett stort antal med lokala färjeförbindelser. Kroatiens
handelsflotta består av totalt 73 skepp. Några av landets största skeppsvarv
heter Uljanik, i Pula, och Viktor Lenac och 3. maj, i Rijeka.

Kroatiens statsägda flygbolag heter Croatia Airlines. Bolaget grundades 7
augusti 1989 och hette då Zagal (Zagreb Airlines). Då Kroatien blev
självständigt år 1991 bytte bolaget namn till Croatia Airlines. Croatia Airlines
har en ung och modern flygplansflotta som omfattar 11 flygplan av modellerna
Airbus 320, Airbus 319 och ATR 42. År 2007 beställde bolaget fyra moderna
flygplan av modellen Bombardier Q400. Croatia Airlines är medlem i IATA, AEA och
Star Alliance. Bolaget har under de senaste åren sett en stark ökning av
passagerare och år 2005 transporterade Croatia Airlines 1 555 033 passagerare
till olika destinationer i Kroatien och världen över.

På senare tid har andra aktörer (bl.a. Ryanair) tagit sig in på den kroatiska
marknaden och erbjuder lågprisflyg till Kroatien. Internationella flygplatser är
Zagrebs internationella flygplats, Splits flygplats, Dubrovniks flygplats, Pulas
flygplats, Rijekas flygplats, Zadars flygplats och Osijeks flygplats.

Kroatiens kultur baseras på en tretton århundraden lång historia, under vilken
landet lyckats förvärva många monument och städer, vilka har gett ett stort
antal framstående individer[källa behövs]. Landet huserar också sju världsarv
och åtta nationalparker. Kroatien räknas ibland som ett centraleuropeiskt land
på grund av sin kulturella och historiska anknytning till länderna i
Centraleuropa. Kroatien tillhörde den centraleuropeiska statsbildningen Habsburg
(sedermera Österrike-Ungern) under flera århundraden innan landet år 1918
uppgick i den då nybildade statsbildningen "Serbernas, kroaternas och
slovenernas kungarike" (sedermera kallat Jugoslavien). Den kroatiska kulturen
kan på grund av dessa historiska fakta betecknas som "centraleuropeisk" och
kroaterna anser sig tillhöra den västliga kulturella sfären. En oberoende
Gallupundersökning utförd i september och oktober 2008 visade att en majoritet
av kroaterna (60 %) inte identifierade sig med regionen Balkan. Andra länder
betraktar ändå ofta Kroatien som en del av Balkan och ofta som en del av f.d.
Jugoslavien.[källa behövs] Även traditionen att spela instrumentet gusle, vilket
är ett typiskt instrument för Balkanländerna, antyder en kulturell samhörighet.
Kända musiker är Oliver Dragojević, Gibonni, Tony Cetinski, Nina Badrić och
Ivana Banfić.

Den kroatiska rocken var särskilt framgångsrik under den så kallade kroatiska
Nya Vågen (Novi Val), som varade från slutet av 1970-talet och ungefär tio år
framåt. Band som tillhörde denna era är bland andra Azra, Haustor, Film,
Buldožer och Paraf. Efter att den nya vågen hade kollapsat i slutet av
1980-talet dök det upp nya band som Daleka Obala, Majke och Laufer. Dessa band
spelade musik som både var inspirerad av Nya Vågen så väl som av äldre rockband
som Black Sabbath och Led Zeppelin. Let 3 och KUD Idijoti är två framstående
band, kända för så väl sin musik som för sina intressanta och ofta
kontroversiella framträdanden och konstnummer. Hårdrocksbandet Osmi Putnik från
Split har varit framgångsrika både i Kroatien och i de andra exjugoslaviska
republikerna. Surfrockbandet The Bambi Molesters från Sisak har blivit omtalade
utanför landets gränser och har även kallats en av de bästa banden i världen
inom sin genre. Det alternativa rock/metal-bandet Father var framgångsrika med
sin första skiva Inspirita i bland annat Storbritannien och har även turnerat
med band som Korn, Anthrax och Apocalyptica.

Tre nobelpristagare har kommit från Kroatien, plus ett stort antal uppfinnare.
Slavoljub Eduard Penkala, reservoarpennans uppfinnare, kom från Kroatien och var
verksam i Zagreb.

Halskläder har starka band till Kroatien, då slipsen (kravata) enligt legenden
uppfanns där. Landet har också en lång tradition av musiker, artister och
författare.

I lågtyskan blev ordet för kroat, "krawat", förvanskat till krabat och kom så
småningom att beteckna en "filur, gynnare, kanalje eller rackare". Detta ord kom
sedan in i svenskan med ungefär samma betydelse, men kan också stå för "liten
unge".

Det genuina kroatiska köket är mångfacetterat och uppvisar många regionala
skillnader. Längs med kusten i Istrien, Dalmatien och Primorje är maten
inspirerad av Italien men tillagad på "kroatiskt vis". Fisk, skaldjur, pasta och
pizza står ofta på menyn. Sjöborre och langust, grillad och serverad med en
citronklyfta är populärt på menyn liksom pljeskavica som är en pannbiff lagad av
oxkött blandat med peperoni. "Buzzarra" är en tillagningsmetod som passar för
flera olika sorters skaldjur. Buzzara betyder helt enkelt att huvudingrediensen
är tillagad i en mustig sås med vin, tomat, kryddor och örter. Ibland kan man få
bara såsen tillsammans med pasta. Pašticada är en slags köttgryta som vissa
beskriver som sötsur. Smaken bygger på att köttet får sjuda länge på låg
temperatur tillsammans med bland annat vin och ibland katrinplommon. Rižoto
påminner om den italienska risotton, men är ofta lösare i konsistensen och
innehåller inte alltid ost. Rižoto är en utmärkt och billig lunchrätt som brukar
finnas i ett otal billiga varianter (vegetarisk, skaldjur, husets etc.) på de
flesta restauranger. Inåt landet, där matkulturen är inspirerad av Ungern och
Österrike, tar kötträtterna vid. Stekt eller grillat nötkött, lamm och gris är
vanligt över hela landet. I Zagorje (regionen norr om Zagreb) är matkulturen
inspirerad av Österrike och här hittar man även de bästa schnitzlarna i landet.
Huvudstaden Zagreb har sin egen specialitet, Zagrebački odrezak, som är en
wienerschnitzel fylld med skinka och ost. I Slavonien, en region i östra
Kroatien, står det ungerska köket för kryddiga paprikarätter och rejäla grytor
som gulaš. Maneštra är en populär grönsakssoppa som ursprungligen kommer från
Istrien. I Kroatien finns det även en del maträtter som ursprungligen härrör
från Turkiet och som via grannländerna Serbien och Bosnien-Hercegovina kommit
till Kroatien där de har domesticerats. Mest känd är Ćevapčići, en typ av
köttfärsrullar som serveras med potatis eller pommes frites och burek som är ett
luftigt smördegsbröd som fylls med olika ingredienser, till exempel kött, ost,
potatis eller äpple. Även desserter håller en mycket hög standard. Kroatisk
glass (kroatiska: sladoled) är en utmärkt konkurrent till den italienska glassen
både vad gäller smak och kvalitet. Kremšnita är en härlig vaniljbakelse som
ursprungligen kommer från staden Samobor i närheten av Zagreb och går att
avnjuta i hela Kroatien liksom štrudl som är en äppelkaka som har sitt ursprung
i Österrike.

Kroatien är en stor vinproducent och producerar många olika viner av varierande
kvalitet. Det mest kända röda vinerna är Dingač, Plavac och Postup som alla
tillverkas i den sydligaste landsdelen Dalmatien. Vita viner tillverkas främst i
de norra landsdelarna och de mest kända är Muscatel, Malvazija, Kaštelet och
Pošip.

Kroatien är inte bara en stor vinproducent. Öltillverklingen har även den gamla
anor. De största ölmärkena i Kroatien är bland annat Ožujsko och Karlovačko.

En av de vanligaste formerna av starksprit är rakija som är en sorts brännvin
och finns i mängd olika smaker bl.a plommon, päron mm.

Klapa är en gren av den kroatiska folkmusiken . Ordet kommer från kroatiskan och
kan översättas med ”gäng eller en grupp av vänner”. Musikformen är a cappella
och således utan instrument . Dock kan det förekomma ackompanjemang av mandolin
eller gitarr. Musikformen är speciellt populär i Dalmatien där den årliga
Klapa-festivalen hålles sedan 1967, i den lilla hamnstaden Omiš. Klapa sjunges
av såväl manliga som kvinnliga grupper och har ofta smäktande tema från
kärlek-hav-vin-hemland etc.

Mellan år 1945-1990 då Kroatien var en del av det kommunistiska Jugoslavien
förtrycktes och negligerades traditionella religiösa seder och bruk, liksom i de
andra delrepublikerna, av regimen. Trots detta fortsatte många kroater att utöva
sina seder och bruk privat. Sedan Kroatien blivit självständigt uppmuntras gamla
kroatiska sedvänjor som numera praktiseras flitigt i alla delar av landet.
Sederna har ofta ett religiöst katolskt ursprung och är knutna till det katolska
kyrkoåret. Många städer och byar håller processioner för att fira påsken, julen
eller det lokala skyddshelgonet.

Liksom i många andra katolska länder har Julen (kroatiska: Božić) i Kroatien en
betydligt mer kristen prägel än i exempelvis Sverige. För den typiske kroaten är
julen en kristen högtid där man firar Jesus födelse. Julen firas tillsammans med
nära och kära och liksom i Sverige och den övriga kristna världen blir
kommersiella inslag med dyra julklappar allt vanligare i Kroatien. I de familjer
där presentutdelning praktiseras är det enligt traditionen jultomten (Djed
Božićnjak) och mer sällan Jesusbarnet (mali Isus) som kommer med dessa på
juldagen (den 25 december). Traditionen att Jesusbarnet är den som kommer med
presenterna härstammar från Tyskland och Österrike, där barnen får presenter
från ”Kristkindl”.

Den kroatiska arkitekturen har påverkats av landets läge i Europa.
Kyrkoarkitekturen och profan arkitektur blandar stildrag från Italien och
Österrike med andra former som kommer från den bysantinska eller slaviska
världen. Inom arkitekturen är det kanske främst gotiken, renässansen och
barocken som satt sin prägel på landet. Den genuint kroatiska arkitekturen
uppstår med den förromanska stilen under furst Branimir. I det medeltida
kroatiska kungariket på 800–1100-talet utsmyckas kyrkor och kloster med ett
karaktäristiskt ornamentalt mönster, det så kallade kroatiska flätmönstret.
Längs den adriatiska kusten utvecklades gotiken under 1400-talet efter att
Venedig erövrat kustområdena. Den venetianska gotiken påverkade inte bara
utformningen av kyrkorna i Dalmatien utan var även stilbildande för det högre
ståndets villor och hus i städer som Pula, Zadar, Šibenik och Split.
Renässansens viktigaste arkitekter och konstnärer i Kroatien var Juraj
Dalmatinac, Nikola Firentinac och Andrija Aleši. Dessa arkitekter och konstnärer
var främst verksamma längs med kusten och deltog i bygget av flera kyrkor och
offentliga byggnader. Gamla stan i Dubrovnik har flertalet intressanta
byggnationer där Sponzapalatset har drag från både gotiken och renässansen.
Barocken är den stil som mest präglar inlandet. De intressantaste
barockbyggnaderna finns i Varaždin, Požega, Osijek, Križevci, Ludbreg och
Krapina. Huvudstaden Zagreb är starkt influerad av modernismen och under
1800-talet var det Wiens secessionsstil som gav inspiration vilket syns på bland
annat byggnader som Villa Krauss. Arkitekten Hermann Bollé har varit speciellt
tongivande vid utformningen av flera byggnader i Zagreb.

Den allmänna skolplikten gäller från 6 eller 7 till 14 eller 15 år. Grundskolan
är obligatorisk och bekostas helt av staten. Grundskolan är indelad i två
stadier. I årskurs 1 till 4 undervisas varje klass av en lärare som undervisar i
alla ämnen. Ämnena som ingår är kroatiska, matematik, visuel konst och natur-
och samhällskunskap. Från årskurs 5 till 8 undervisas varje ämne av en
ämneslärare och de ämnen som tillkommer är historia, geografi, biologi, fysik,
kemi, med mera.

Mellanskolenivån är ännu en frivillig skolform, likt i Sverige. Mellanskolenivån
är indelad i gymnasium och yrkesskola och båda är förlagd under fyra år.

Kroatien har sju universitet, fördelade på städerna Zagreb, Rijeka, Osijek,
Split, Zadar, Dubrovnik och Pula. Kroatien har deltagit och börjat anpassa sitt
högskolesystem efter Bolognaprocessen, som är i fullt bruk sedan år 2010.

Populära turistmål är, förutom huvudstaden Zagreb, kuststäderna Pula, Šibenik,
Vodice, Zadar, Baška Voda, Makarska, Hvar, Opatija, Poreč, Rovinj, Split, Pag
och den medeltida staden Dubrovnik. Den mest besökta delen är Dalmatien, som
utgör den södra delen av Kroatiens kust mot Adriatiska havet. Vid kusten finns
också många välbesökta öar, bland annat Krk, Kroatiens största ö, samt
nationalparken Kornati och ön Hvar. Även Istrien är välbesökt, till exempel den
romerska amfiteatern i Pula och de pittoreska städerna Rovinj och Poreč. I
Istrien finns även världens minsta stad, Hum, med bara 23 invånare. Istrien bär
än idag starka italienska kulturdrag och i en del kommuner är bland annat
vägskyltar skrivna på både kroatiska och italienska; italienska talas
fortfarande som förstaspråk bland ett fåtal invånare och det finns italienska
skolor.

Kusten var populär bland turister fram till 1980-talet men under den första
delen av 1990-talet var det knappt några turister alls som sökte sig till
Kroatien då krig pågick. Efter fredsavtalet i Dayton 1995 har turismen återvänt
och blomstrat under första hälften av 2000-talet.



https://sv.wikipedia.org/wiki/Emelie_Schepp

Emelie Anna Schepp, född den 5 september 1979 i Motala, är en svensk
kriminalförfattare. Hennes kriminalromaner utspelar sig i Norrköping där Emelie
har bott med sin familj under många år.

Schepp har tidigare arbetat som projektledare i reklambranschen och arbetar i
dag som författare, skribent och krönikör. Hon är även en av programledarna för
Deckarpodden, en podcast om livet som författare, och har dessutom skrivit två
filmmanus.1998 vann hon Östgötateaterns dramapristävling, Möten.

År 2013 debuterade hon med kriminalromanen Märkta för livet på eget förlag som
blev såld i 40 000 exemplar på bara 6 månader. Schepp tecknade efter det ett
treboksavtal med Wahlström & Widstrand som hösten 2014 gav ut Märkta för livet
på nytt. Märkta för livet är den första delen i serien om åklagare Jana
Berzelius.

Idag har böckerna om Jana Berzelius sålt i över 600 000 exemplar och hon utsågs
till Årets deckarförfattare 2016.

Hennes uppföljare heter Vita Spår som liksom "Märkta för livet" nominerades till
Stora Ljudbokspriset. I maj 2016 släpptes Schepps tredje bok "Prio ett". Serien
om åklagare Jana Berzelius är idag såld till 29 länder.



https://sv.wikipedia.org/wiki/Gustav_Vasa

Gustav Vasa eller Gustav I, sannolikt född 12 maj 1496, död 29 september 1560,
var kung av Sverige 1523–1560 och riksföreståndare 1521–1523, under det pågående
befrielsekriget. Hans makttillträde, inlett som ett uppror mot unionskungen
Kristian II efter Stockholms blodbad, innebar slutet för Kalmarunionen. Gustav
tillhörde Vasaätten, som genom honom blev den första monarkiska dynastin som
regerade ett enat svenskt kungadöme som ett arvrike. Hans regering kännetecknas
av införandet av ett starkt centralstyre i hela riket med en effektiv byråkrati
och en evangelisk statskyrka grundad på Luthers lära.

Gustavs roll i införandet av en svensk arvmonarki ses i dag som grundandet av
den moderna nationalstaten Sverige, och det är den 6 juni – datumet då han
valdes till kung av riksdagen i Strängnäs 1523 – som är Sveriges nationaldag.
Han har senare, särskilt från det sena 1800-talet, upphöjts till landsfader och
har därmed blivit en viktig nationell symbol. I modern historiesyn har Gustav I
utsatts för en mer kritisk analys där man poängterat hur han med brutala metoder
och intensiv propaganda befäste sin makt och röjde motståndare ur vägen.
Historikern Lars-Olof Larsson har pekat på att Gustav med hänsynslöshet och
maktlystnad i kombination med politisk skicklighet i mycket uppträdde i enlighet
med den italienske politiske filosofen Niccolò Machiavellis principer för en
furstes befästande av sin makt, något som den svenska historieskrivningen ofta
uteslutit.

Gustav var son till riddaren och riksrådet Erik Johansson (Vasa) (död 1520) till
Rydboholm och Cecilia Månsdotter (Eka). Fadern tillhörde på fädernet en
riksrådssläkt som av eftervärlden benämnts Vasaätten. Släkten kan ledas tillbaka
till 1300-talets uppländska lågfrälse och det var förhållandevis sent som
släkten vann insteg i högfrälset med Gustavs farfars far, drotsen Cristiern
Nilsson (död 1442), och dennes bror. I beskrivningen av Erik Johansson i olika
1500-talskällor med varierande tendens framstår han med ett löjets skimmer över
sig. Sin upphöjda samhällsställning till trots visar de bevarade beläggen ”att
han måste ha varit ett ovanligt svagt nummer inom sin lysande ätt”, som
personhistorikern Hans Gillingstam uttrycker det. Till och med Erik Johanssons
egen brorsdotter Birgitta Kristiernsdotter karakteriserade denne som ”en simpel
och enfaldig man”. Erik Johanssons släktförbindelser inom högfrälset var däremot
för sin tid optimala med riksföreståndaren Sten Sture den äldre som morbror och
med mormodern som halvsyster till kung Karl Knutsson (Bonde). Dessutom blev Erik
Johansson genom sitt giftermål med Cecilia Månsdotter, dotter till riksrådet
Måns Karlsson (Eka), svåger med riksföreståndaren Sten Sture den yngre; denne
var gift med Cecilias halvsyster Kristina Nilsdotter (Gyllenstierna). Denna
släktförbindelse var sannolikt vägledande för utstakandet av den unge Gustavs
ämbetsbana.

Genom sin farmor, Birgitta Gustavsdotter (Sture), härstammade Gustav från kung
Sverker den yngre; han hade alltså kungligt blod i ådrorna, om än på långt håll.

Av Gustavs sju syskon dog fyra i ung ålder och två dog i dansk fångenskap.
Systern Margareta Eriksdotter gifte sig 1516 med Joachim (Jacob) Bragde (Brahe),
som avrättades vid Stockholms blodbad den 8 november 1520. I detta äktenskap
föddes sonen Per Brahe den äldre (1520–1590), sedermera riksråd och greve.
Margareta gifte sedan om sig 1525 med greven Johan av Hoya och Bruchhausen (död
1535).

Gustav föddes troligen 12 maj 1496 på Lindholmens gård i Orkesta socken. Även
Rydboholms slott, som ägdes av hans far Erik Johansson (Vasa) och där Gustav
växte upp, anges ibland som hans födelseplats. Enligt uppgift skall dock
familjen vid tidpunkten för Gustavs födelse ha vistats på Lindholmens gård, som
också var i familjens ägo. Gustavs föräldrar ägde därutöver Eka gård, Ekaättens
gamla stamgods. Sitt förnamn fick Gustav troligen från sin fars morfar; Gustav
Anundsson Sture.

Enligt Peder Svarts krönika (som skrevs på uppdrag av Gustav) skickades Gustav
vid tretton års ålder till Uppsala skola och universitet för att studera, bland
annat latin och tyska. Han tros ha stannat där i knappt två år. Gustav lämnade
skolan för gott, i vredesmod efter en upptuktelse av sin danske lärare,
"magister Ivar". Han skall ha drivit sin dolk genom läroboken och yttrat: "Jag
tör giva dig och din skola tusende djävlar."

Eftersom andra källor tyder på att han hade dåliga kunskaper i latin, är det
oklart i vilken utsträckning han verkligen bedrev universitetsstudier
(undervisningsspråket vid Uppsala universitet var latin). Efter vistelsen i
Uppsala skickades han till sin släkting riksföreståndaren Sten Sture den yngres
hov för utbildning i praktiska ting som hovseder, etikett och fäktning. Han fick
också ett slags officersutbildning.

Enligt traditionell historieskrivning skulle Gustav tidigt ha börjat ta del i
tidens politiska händelser och visat mandomsprov i slaget vid Vädla (vid
nuvarande Djurgårdsbron i Stockholm) 1517 och slaget vid Brännkyrka 1518. En
vanlig uppgift att Gustav skulle ha burit riksbaneret i slaget vid Brännkyrka är
mycket osäker. Den kommer nämligen från en mening i Peder Svarts krönika som
författaren hade strukit. Att föra riksbaneret var normalt ett hedersuppdrag för
en väl meriterad riddare, inte för en oerfaren väpnare som Gustav. Mer trovärdig
är skildringen av efterspelet till slaget. Kung Kristian II av Danmark föreslog
att om Sten Sture skickade en gisslan bestående av sina fem viktigaste män,
skulle Kristian komma i land och förhandla vid Österhaninge kyrka på Södertörn.
När Kristian väl fått gisslan seglade han dock hem med den till Danmark, det
vill säga med Olof Ryning, Hemming Gadh, Göran Siggesson (Sparre), Lars
Siggesson (Sparre), Bengt Nilsson (Färla) och Gustav Eriksson (Vasa), som var
yngst, och vid tillfället 22 år.

Efter att på detta sätt ha förts till Danmark av Kristian II, hölls Gustav i
fångenskap på Kalø slott nordöst om Århus på östra Jylland. Slottet ägdes av
Erik Banner. Under fångenskapen försökte Kristian locka över gisslan på sin
sida. Det lyckades med Olof Ryning, Hemming Gadd och Göran Siggesson (Sparre),
medan de övriga vägrade. I september 1519 lyckades Gustav fly till Lübeck, men
först efter åtta månader i denna stad fick han tillfälle att återvända till
Sverige. Under tiden hade Kristian besegrat Sten Sture i slaget på Åsundens is
den 19 januari 1520. Efter riksföreståndarens död den 3 februari 1520 saknade
den svenska oppositionen mot den danska kungamakten ledare.

När Gustav Vasa landsteg vid Stensö udde söder om Kalmar den 31 maj 1520 var
Kristian II ännu inte obestridd herre över Sverige. Rikets båda huvudfästningar,
Stockholm och Kalmar, tillhörde ännu motståndarna till Kristian och Gustav blev
väl mottagen av befälhavaren på Kalmar slott, Anna Eriksdotter (Bielke). Enligt
Peder Svarts krönika, det vill säga Gustavs egen propaganda, var knektarna i
Kalmar defaitistiska och hotade att ta livet av Gustav när han manade till
fortsatt motstånd. Gustav skulle därför inom kort ha flytt från Kalmar och utan
framgång fortsatt att försöka uppvigla bönderna till motståndskamp. Denna
beskrivning är dock inte trovärdig, eftersom Kalmar kapitulerade först tre
månader efter hans flykt.

Den 3 juni sammankallade Kristian II ett riksmöte i sitt läger utanför
Stockholms murar för att förhandla med svenskarna. Den 5 september kom man
överens, allting skulle vara glömt, alla fångar och upprorsmän skulle släppas
och få amnesti. Sten Sture den yngres änka, Kristina Nilsdotter (Gyllenstierna),
som hade lett försvaret av Stockholm mot danskarna, skulle få Hörningsholm och
hela Muskö i förläning. Hon lovades dessutom Tavastehus slott i Finland. Den 7
september höll kung Kristian II sitt intåg i Stockholm, där alla kyrkklockor
ringde för att hylla stadens nye härskare. Det skulle dock snart visa sig att
hans avsikter var allt annat än vänskapliga.

Efter sin ankomst till Södermanland, där han i september besökte sin svåger
Joakim Brahe och fick bo på Tärnö slott nordväst om Nyköping, fick Gustav veta
att även Stockholm hade givit sig åt Kristian. Joakim Brahe var kallad till kung
Kristians kröning i Stockholm. Förgäves varnade Gustav honom för att resa dit.
Den 4 november kröntes Kristian II till Sveriges kung av den återinsatte
ärkebiskopen Gustav Trolle och 8–9 november avrättades Joakim Brahe, Gustavs far
Erik Johansson (Vasa) och ett åttiotal andra i Stockholms blodbad.

Gustav Eriksson hade begett sig vidare till sin fädernegård Räfsnäs i närheten
av Mariefred, där han nu en tid höll sig stilla. I Mariefred besökte han den
gamle ärkebiskopen Jakob Ulvsson för att be om råd. Ärkebiskopen lovade att
skriva till riksrådet och utverka "en fast försäkring" till Gustav. Då, i mitten
av november, nåddes Gustav på Räfsnäs av underrättelsen om Stockholms blodbad.
Hans far, två av hans morbröder och flera andra släktingar hade avrättats; tre
av hans systrar, hans mor och hans mormor hade kastats i fängelse i Blå tornet i
Köpenhamn. Alla hans gods och gårdar har dragits in. Danskarna sökte honom i
hela landet.

Gustav beslöt sig genast för att söka stöd i Dalarna för motstånd mot det danska
väldet. I Dalarna hade nästan alla vapen. Där hade man lärt sig att uppror lönar
sig. Gustav Vasas släkting Kettil Karlsson (Vasa) hade jagat den gamle kung
Kristian I ur landet 1463 med hjälp av ett uppbåd dalkarlar. Den 25 november
reste Gustav mot Bergslagen och efter några dagar var han i Dalarna.

Under de följande veckorna inträffade de närmast mytomspunna händelser som
förknippas med ortnamnen Rankhyttan, Ornäs, Svärdsjö, Isala, Marnäs, Rättvik,
Mora, Utmeland och Sälen. Han sägs ha jagats av fiendens utskickade och flera
gånger varit nära att falla i deras händer, men alltid räddats av uppoffrande,
trogna män och kvinnor, samtidigt som han länge förgäves manat till uppror (se
Gustav Vasas öden och äventyr i Dalarna).

Nya underrättelser om händelserna i Stockholm fick slutligen Morakarlarna på
andra tankar. På den östgötske fogden Lasse Olssons uppmaning skickade de,
enligt traditionen. två skidlöpare efter Gustav, som var på väg till Norge. De
kom ikapp Gustav vid Sälen och fick honom med sig tillbaka till Mora. Till
minnet av denna händelse åks varje år Vasaloppet mellan Sälen och Mora. Det är
dock oklart om den mytomspunna första skidlöpningen verkligen ägde rum.

I Mora utsåg Morakarlarna och sändebud från närliggande socknar Gustav, endast
24 år gammal, till "hövitsman över Dalarna och meniga Sveriges rike" (januari
1521). Så inleddes upproret mot Kristian II som kom att utkämpas med Lasse
Olsson som hövitsman över Gustav Erikssons här.

Gustav fick 16 livvakter som han kunde styra över, men han hade ingen flotta,
inga kanoner, inga slott eller borgar. Upproret rörde sig dock söderut och hären
bestod snart av mer än tusen man. Såväl Kopparbergets gruva som Västerås
erövrades och plundrades och Gustav Trolle och hans 200 ryttare tvingades fly.
Den upprorsrörelse, som på detta sätt utgick från Siljanssocknarna och som snart
engagerade det övriga Dalarna, utbredde sig med stor hastighet till de andra
landskapen. I slutet av april 1521 var Gustav Eriksson herre över Dalarna,
Gästrikland, Västmanland och Närke med undantag av slotten, hälsingarna
beslutade sig också till slut för att hjälpa Gustav. Han avböjde ett erbjudande
om uppgörelse och fri lejd till Stockholm. Vid midsommartiden stod han utanför
Stockholm, men hans bondehär kunde dock inte storma staden. Lars Siggesson
(Sparre), som också varit gisslan hos Kristian II men som gått över till
danskarnas sida, gick nu tillbaka till den svenska upprorssidan och Gustav
Eriksson, liksom även Hans Brask och Ture Jönsson (Tre Rosor).

På en herredag i Vadstena i slutet av augusti 1521 erkändes Gustav Eriksson av
Götalandskapen som Sveriges rikes hövitsman och riksföreståndare. Samtidigt
lämnade den regering som tillsatts av Kristian II Sverige, på flykt undan armén
som slog läger i Rotebro och Botkyrka socken. På vintern gick befälhavaren på
Stegeborg, Berend von Melen, över till den nye riksföreståndarens sida och
slottet Stegeborg föll i händerna på upprorsarmén. Emellertid dröjde det ännu
till 1523 innan riket fullständigt var i Gustavs händer. Brist på
belägringsmateriel och krigsövat manskap gjorde att det var svårt att inta de
fasta slotten. Enda sättet var att svälta ut de försvarande, en metod som kunde
användas effektivt mot fästningar vid havet först när Gustav i mitten av 1522
fick understöd av fartyg från Lübeck. Ett år därefter intogs Stockholm (17 juni
1523, Gustav Eriksson gjorde sitt intåg i staden på midsommardagen den 24 juni
och Kalmar (7 juli samma år). 10 oktober 1523 föll de sista fästena i Finland.
Gustav Eriksson hade lett största delen av kriget – om än på bekvämt avstånd
från själva stridigheterna – som riksföreståndare och avslutade det som kung.

Gustav Eriksson blev utsedd till kung på riksdagen i Strängnäs 6 juni 1523.
Bland annat till minne av detta firar Sverige sin nationaldag den 6 juni. Först
12 januari 1528 blev han krönt i Uppsala domkyrka. Genom att Gustav utsågs till
kung, hade den provisoriska nationella styrelse som upprättats då Sten Sture den
äldre ett halvt århundrade tidigare utsetts till riksföreståndare, övergått till
att bli helt stadigvarande.

Gustav Vasa försökte nu göra denna förändring till något annat än enbart ett
namnbyte. Reformationen gav honom möjlighet till detta. Genom den kunde han
undanröja kyrkan som en makt som dittills varit ett hinder för att utveckla en
stark statsmakt i Sverige, bland annat genom kyrkans starka ekonomiska ställning
som jordägare etc., som den fått genom alla gåvor och donationer liksom genom
den rättighet kyrkan hade att få ta ut skatt från församlingarnas invånare
(tionde som det beskrivs i Bibeln).

Gustav Vasas första direkta slag mot kyrkan bestod i att genomdriva de beslut
som fattades på riksdagen i Västerås 1527. Dessa beslut avsåg huvudsakligen att
ställa en del av det högre prästerskapets inkomster till kungens förfogande. De
tillämpades sedan så att en stor del av de gods, från vilka dessa inkomster kom,
indrogs till kronan. Denna åtgärd utsträcktes under senare delen av kung Gustavs
regering även till annat som tillhörde kyrkan. Genom besluten i Västerås
erkändes även kungen som kyrkans överhuvud i stället för påven, och åtgärder
från Gustavs senare tid syftade till att ordna den kyrkliga styrelsen efter
samma grunder som den världsliga. Med avseende på kyrkans lära gällde den 1527
stadgade grundsatsen, att Guds ord skulle rent predikas, och för kunskap om Guds
ord hänvisades vid kyrkomötet i Örebro 1529 endast till den Heliga skrift. Någon
närmare bestämmelse gavs inte. Första helsvenska bibeln, Gustav Vasas bibel,
utkom 1541. I kyrkobruken gjordes först 1544 ändringar i protestantisk riktning.

En anledning till att Gustav ställde krav på att få kyrkans egendom var att
Sverige hade blivit beroende av Lübeck, som hade gett stöd till landet under
befrielsekriget och därmed hade stora fordringar på den svenska kronan. Dessutom
hade Lübeck lyckats få privilegier som gav kontroll över Sveriges handel. Sedan
skulden till Lübeck blivit betald omintetgjorde kung Gustav det inflytande som
grundade sig på handelsprivilegierna genom sitt deltagande i Grevefejden, vilken
för alltid gjorde slut på den tyska Hansans välde över Sveriges handel och gav
möjlighet till en självständig utveckling av denna. I denna strid samarbetade
Gustav med Kristian III av Danmark. Med anledning av de faror som hotade dem
från deras gemensamme fiende, kejsar Karl V (svåger till den sedan 1532 fångne
Kristian II), slöt de båda kungarna senare, 1541, ett formellt förbund. Men
sedan faran från det hållet var över, framträdde gammal misstro mellan Sverige
och Danmark med ny styrka (efter 1544), och Gustav befarade under sina senare år
till och med att ett krig med Danmark skulle bryta ut. Med Sveriges östra
granne, Ryssland, fördes under hans sista tid verkligen ett krig (1554–1557),
utan att det dock ledde till någon ändring i gränserna emellan de båda rikena.

Liksom kung Gustav beredde Sverige möjligheten till en självständig
utrikespolitik, så öppnade hans regering ett nytt skede även i dess
inrikespolitiska utveckling, främst genom stadgandet och utvecklandet av
kungastatens rätt och makt gentemot de enskilda intressena. Av de hinder som
förut mött utvecklandet av en stark kungamakt, undanröjdes ett, då hierarkin
krossades genom reformationen. Adeln, som hade försvagats av Kristian II:s
handlingar, gjordes av Gustav I till bundsförvant och tjänare åt kungamakten.

Reduktionen av de kyrkliga godsen och inkomsterna ställde tillgångar till
kronans förfogande, som gav Gustav möjlighet att ge kungamakten en fast
finansiell grund. Denna stärkte han genom att tillämpa delvis nya principer för
villkoren för att ge bort län och för att bestämma skatter. Han skapade inga nya
former för utövandet av kungamakten, utan utövade ett större inflytande främst
genom sin personlighet att kontrollera detaljer. Trots att kungamakten under
hans regering genomgick en så genomgripande förändring medförde den bara en enda
förändring i lagens statsrättsliga bestämmelser, men en mycket viktig sådan:
stadgandet om ett införande av arvrike (1540, 1544). I samband med detta
bestämde han även att hertigdömen inom riket skulle ges åt hans yngre söner.

Härtill bidrog Gustav Vasas tyska rådgivare. Kungens främste rådgivare under de
första åren hade varit Laurentius Andreæ, men i början av 1530-talet föll han i
onåd hos Gustav Vasa. En kort tid trädde Olaus Petri, men ersattes snart av Wulf
Gyler, vilken inledde raden av tyska rådgivare. Gyler föll i onåd och flydde
utomlands, och ersattes av Conrad von Pyhy, vilken även han föll i onåd och
fängslades, och då ersattes av Georg Norman.

Alla uppskattningar av Sveriges befolkning före mitten av 1700-talet är mycket
osäkra, men man tror sig veta att det svenska riket hade ungefär en halv miljon
invånare i den västra rikshalvan och 200 000 i Finland baserat på den jordabok
över gårdar och egendomar som Gustav I lät upprätta. Det var bara drygt fem
procent av dessa som levde i städerna. Sverige var alltså ett rike bestående av
huvuddelen bönder, ett faktum som Gustav var mycket väl rustad att nyttja. En
hel del korrespondens finns bevarad från kungen, som tycks, på ett mycket
personligt sätt, ha engagerat sig i bönders produktion och jordbrukets
effektivisering i Sverige. Gustav utfärdade bland annat ett mandat till bönderna
på Öland om hur de skulle sköta sina gårdar. Till exempel skulle allt hö vara
inne vid Sankt Olofs dag den 29 juli och all säd bärgad senast vid Sankt
Bartolomei dag den 24 augusti. Följdes inte detta påbud kunde man vänta sig
stränga böter.

Utvecklingen skedde dock inte utan motstånd – i synnerhet mot reformationen, men
också mot det hårdare skatteuttaget –, och regimen utmanades av ett flertal
uppror: i Dalarna 1524–1525, 1527–1528 och 1531–1533 (se Dalupproren), och även
om den så kallade Daljunkern, troligen Sten Stures son Nils Stensson Sture,
bidrog till orligheterna i det andra så lyckades kungen med diplomatiska medel
varje gång återta kontrollen innan han straffade de skyldiga. På liknande sätt
stillade han 1529 Västgötaherrarnas uppror.

Det värsta hotet mot kungens makt kom dock åren 1542-1543, under Dackefejden,
när bönder från Småland, östra Västergötland, Öland och södra Östergötland reste
sig mot kungen och under lång tid höll kontrollen över dessa delar av riket
(undantaget städerna Kalmar och Jönköping). Till slut kunde dock kungen med
hjälp av värvade knektar återta kontrollen över landskapet, härja Dackes
hembygd, fördriva hans släktingar och kollektivt bestraffa invånarna i
landskapet.

Gustav I:s sätt att styra var genom personlig maktutövning. Han var kraftfull i
sin maktutövning och inte sällan hänsynslös, och lät ibland högre intressen stå
tillbaka för det omedelbart praktiskt nyttiga. Gustav var en god talare, själv
inte lärd men värderade bildning och såg till att ge sina söner god utbildning.
Medicinskt finns osteologiska uppgifter om att han var cirka 173 centimeter,
hade en svår tandinfektion och eventuellt någon form av benröta.

Gustav I dog den 29 september 1560 på Stockholms slott. Han blev förmodligen 64
år gammal. Den officiella dödsorsaken var ”Cholera” men det kan eventuellt ha
varit dysenteri eller tyfus; alla dessa sjukdomar orsakas av bakterier som
infekterar tarmarna. Gustav ligger jämte sina två första gemåler begraven i
Vasakoret i Uppsala domkyrka, där Johan Gustaf Sandberg i väggmålningar
framställt scener ur hans liv.

Berend von Melen, tysk legotruppsanförare som flydde från Sverige 1525, beskrev
kungen som en svekfull skurk som ständigt var redo att stöta dolken i ryggen på
sina gamla anhängare.

Wulf Gyler, sekreterare, som också tvingades att fly ur landet för att rädda
livhanken, karakteriserade Gustav I som en blodtörstig och hämndgirig tyrann som
regelmässigt lät lönnmörda oppositionella och personligen misshandlade sina
fogdar och skrivare för minsta misstanke om korruption och inkompetens. (Se
Krutkonspirationen 1536!)

Den 24 september 1531 gifte sig Gustav Vasa i Stockholm med prinsessan Katarina
av Sachsen-Lauenburg, som emellertid avled redan fyra år senare, den 23
september 1535, efter att den 13 december 1533 ha fött den blivande Erik XIV.
Rykten påstod att Gustav själv slog ihjäl henne med en yxhammare, men dessa
uppgifter kommer enbart från hans fiender, och motsägs av uppgifter från
Kristian III av Danmark som sett henne falla omkull under en dans kort tid innan
hon avled. En undersökning av hennes kranium visade heller inga spår av våld,
även om slutsatsen var något osäker på grund av delvis långt skriden
förmultning.

Redan den 1 oktober 1536, på årsdagen av drottning Katarinas jordfästning, gifte
Gustav om sig på Uppsala slott med Margareta Eriksdotter (Leijonhufvud). En
inbjudan till bröllopet finns bevarad: ställd till slottsloven på Läckö slott,
Lars Kafle: "Hälsning med Gud, min käre Lars Kafle, att du ville omaka dig och
komma till vårt bröllop med jungfru Margareta Eriksdotter nästa söndag efter
Michaelis, att göra dig glad med oss och flera av våra vänner. Vi vilja med dem
dela, vad Gud förlänat."

Efter att Margareta, som framfött tio barn, avlidit den 26 augusti 1551 gifte
Gustav 1552 om sig med den 40 år yngre Katarina Stenbock (systerdotter till
Margareta Eriksdotter (Leijonhufvud)). Äktenskapet med drottning Katarina blev
barnlöst. Av Gustavs elva barn nådde nio vuxen ålder.

Beskrivningarna av Gustav I har varierat igenom tiderna. Under nationalismens
1800-tal togs Gustav Vasa som symbol för Sveriges enande och sågs som en stor
nationalhjälte, och det var i denna nationalistiska anda som man bestämde sig
för att hålla Vasaloppet i början av 1920-talet och som ett knäckebrödsfabrikat
fick namnet Wasa. Efter andra världskriget har historieskrivningen istället
varit mer till hans nackdel, särskild kritik mot forna tiders historieskrivare
gavs av Vilhelm Moberg. Han menade att kungen var en furste som styrde riket
efter machiavelliska principer, och en usel regent som i kölen av att högadeln
dödats under unionsstriderna och att en ny kyrka införts, ensam kunde tillskansa
sig makt och rikedomar.

Enligt Lilla Uppslagsboken tryckt 1974 var Gustav "ej bokligt lärd men en
sällsynt praktisk begåvning, god stilist och talare samt kraftfull men
hänsynslös, häftig och sjukligt misstänksam".

En minnessten restes på Lindholmens sätesgård 1866. Utmelandsmonumentet är en
byggnad i Mora till 300-årsminnet av Gustav I:s död, monumentet invigdes den 29
september 1860.

I Nordiska museet finns en kolossalstod av målat trä skapad av Carl Milles. I en
väggmålning i Nationalmuseum har Carl Larsson skildrat hans intåg i Stockholm
1523.



https://sv.wikipedia.org/wiki/Svenska_alfabetet

Svenska alfabetet är en variant av det moderna latinska alfabetet. Det består av
29 bokstäver varav 26 är det latinska alfabetets grundbokstäver och tre är
latinska bokstäver modifierade med diakritiska tecken (Å, Ä och Ö).

Fem av bokstäverna har inte ett eget uttal: C uttalas som K eller S, W uttalas
som V, Q uttalas som K, X uttalas som KS och Z uttalas som S.

Bokstaven Q användes efter stavningsreformen 1906 i princip inte för något annat
än vissa efternamn som Lindquist och utländska geografiska namn som Qatar, men
numera finns det 18 ord som börjar på Q i Svenska Akademiens ordlista. Detta
beror på nya lånord så som qigong, queer och quorn.

W ansågs allmänt som en variant av V fram till 2006 då Svenska Akademien i den
trettonde upplagan av Svenska Akademiens ordlista över svenska språket började
sortera W som enskild bokstav.

W är ett av de minst använda tecknen, men har börjat bli populärare på grund av
de engelska lånorden såsom till exempel webb/webben och watt.

Språkrådet anser att särsortering av bokstäverna V och W vid namnsortering bör
undvikas. Detta på grund av att man inte kan höra om ett namn stavas med W eller
V och detsamma gäller även vissa ord.

Tecknen som À, É och Ü ses som varianter av A, E och Y trots att de används i
svenska ord och är egna bokstäver i andra språk. Norska/danska Ø ser lite
annorlunda ut men är samma bokstav som Ö, precis som Æ är samma bokstav som Ä.



https://sv.wikipedia.org/wiki/Nikola_Tesla

Nikola Tesla (serbisk kyrilliska: Никола Тесла), född 10 juli 1856 i Smiljan i
Kejsardömet Österrike (i nuvarande Kroatien), död 7 januari 1943 i New York, var
en serbisk-amerikansk uppfinnare och maskin- och elektroingenjör. Tesla var en
av de mest betydelsefulla bidragsgivarna vad gäller tillkomsten av kommersiell
elektricitet. Han är mest känd för sina många revolutionerande bidrag inom
elektromagnetism under slutet av 1800-talet och början av 1900-talet.

Stora delar av Teslas patent och teoretiska arbeten bildade grund för modern
växelströmsteknik inklusive flerfasiga distributionssystem och
växelströmsmotorer, vilka banade vägen för den andra industriella revolutionen.
Han var etnisk serb, född i Kejsardömet Österrike och blev sedermera amerikansk
medborgare.

Efter Teslas demonstration av trådlös kommunikation (radio) 1893 och efter att
ha vunnit det så kallade "strömkriget" var han allmänt känd som en av de största
elektroingenjörerna som arbetade i USA. Under denna period kunde få amerikanska
uppfinnare och vetenskapsmän konkurrera med Tesla som den mest berömda, men på
grund av sin excentriska personlighet och sina otroliga och ibland bisarra
påståenden om möjliga vetenskapliga och tekniska genombrott blev Tesla till slut
utfryst och betraktad som en galen vetenskapsman. Tesla var aldrig särskilt
insatt i sin privata ekonomi och dog utfattig vid 86 års ålder.

Vid Conférence Générale des Poids et Mesures i Paris 1960 beslutades att Tesla
skulle få SI-enheten för magnetisk flödestäthet eller magnetisk induktion (känd
som det magnetiska fältet B) uppkallad efter sig. Även "teslaeffekten" är
uppkallad efter honom. Teslaeffekten syftar på den trådlösa energiöverföringen
till trådlösa kraftelektronikutrustningar som Tesla demonstrerade i liten skala
med glödlampor så tidigt som 1893 och som var avsedd att användas för
interkontinental kraftöverföring på industriell nivå i hans ofullbordade projekt
Wardenclyffetornet.

Vid sidan av sitt arbete med elektromagnetism och elektromekanik har Tesla
bidragit i varierande omfattning till skapandet av robotteknik, fjärrkontroll,
radar- och datavetenskap samt utvidgat områdena ballistik, kärnfysik och
teoretisk fysik. 1943 tillkännagav USA:s högsta domstol att det var Tesla som
uppfunnit radion och inte Guglielmo Marconi. Några av hans bidrag till
vetenskapen har, kontroversiellt nog, använts för att stötta olika
pseudovetenskaper, ufoteorier och tidig new age-ockultism.

Nikola Tesla föddes i byn Smiljan i dåvarande Kejsardömet Österrike nära staden
Gospić, som ligger i regionen Lika i dagens Kroatien. Av hans dopbevis framgår
att han föddes den 28 juni (10 juli enligt den gregorianska kalendern) 1856, som
son till Milutin Tesla, präst i den serbisk-ortodoxa kyrkan i stiftet Sremski
Karlovci, och Đuka Mandić. Faderns släkt förmodas härstamma antingen från någon
av de lokala serbiska klanerna i Taraflodens dalgång eller från den
hercegovinske ädlingen Pavle Orlović. Hans mor Đuka var dotter till en
serbisk-ortodox präst och kom från en släkt med hemmahörande i Lika och Banija,
men med rötter längre tillbaka i Kosovo. Hon var duktig på att tillverka
hemslöjdsredskap och kunde många serbiska episka dikter utantill, men lärde sig
aldrig att läsa.

Nikola var det fjärde av fem barn. Han hade en äldre bror, Dane, som dog i en
ridolycka när Tesla var fem år gammal och tre systrar: Milka, Angelina och
Marica. Familjen flyttade 1862 till Gospić. Tesla gick i en skola i Karlovac och
han genomförde den fyraåriga skolgången på tre år. Tesla studerade därefter
elektroteknik vid Tekniska universitetet i Graz (1875), där han även studerade
användningsområden för växelström. Vissa källor hävdar att han avlade
kandidatexamen vid universitetet, medan universitetet självt hävdar att han inte
tog någon examen, eftersom han inte fortsatte sina studier efter den första
terminen under tredje året, eftersom han hade slutat närvara vid
föreläsningarna. Andra har hävdat att han inte fick fortsätta, eftersom han inte
betalat sina skolavgifter. En student som Tesla delade rum med vid universitetet
hävdade också att Tesla aldrig fullföljde sin utbildning.

I december 1878 lämnade Tesla Graz och bröt kontakten med sin familj. Hans
vänner trodde då att han hade drunknat i floden Mura, men sanningen var att han
åkte till Maribor (i dagens Slovenien) där han fick arbete som andremaskinist
under ett år. Under tiden i Maribor drabbades han av ett mentalt
nervsammanbrott. Tesla blev senare övertalad av sin far att börja på
Karlsuniversitetet i Prag, vilket han gjorde under sommaren 1880. Där blev han
influerad av Ernst Mach. Efter sin fars död lämnade han universitetet, efter att
endast ha fullföljt en termin.

Tesla hade ett mycket stort litterärt intresse, han kunde minnas hela böcker och
hade förmodligen fotografiskt minne. Tesla skrev i sin självbiografi att han
under sitt liv upplevt "stunder av stor inspiration". Som ung drabbades Tesla
ofta av sjukdomar. Han drabbades bland annat av en märklig åkomma som framträdde
genom att han upplevde att han såg ett bländande ljus som blinkade framför hans
ögon, ofta åtföljt av hallucinationer. Ofta var visionerna knutna till ett ord
eller en idé som han hade stött på. Bara genom att höra namnet på en sak kunde
han ofrivilligt tänka sig den i realistisk detalj. Detta liknar mycket det man
idag kallar synestesi. Tesla kunde visualisera en uppfinning i sin hjärna precis
som den skulle komma att se ut och användas innan den ens hade byggts. Tesla
hade ofta flashbacks om händelser som inträffat tidigare i hans liv, där detta
började redan i barndomen.

Tesla flyttade 1880 till Budapest i Ungern för att arbeta åt Tivadar Puskás på
det nationella telebolaget. Där träffade han Nebojša Petrović, en ung serbisk
uppfinnare som var bosatt i Österrike. Även om deras tid som arbetskamrater inte
blev långvarig hann de arbeta tillsammans på ett projekt som med hjälp av två
turbiner skulle skapa kontinuerlig kraft. Vid öppnandet av det allmänna
telenätet i Budapest år 1881 blev Tesla chefselektriker på företaget och senare
ingenjör för landets första telenät. Han utvecklade också en apparat som enligt
vissa var en telefonrepeater eller en förstärkare, men som enligt andra kunde ha
varit den första högtalaren.

Tesla flyttade 1882 till Paris för att arbeta som ingenjör på Continental Edison
Company, där han främst var sysselsatt med förbättringar på olika elektriska
utrustningar. Under samma år skapade Tesla asynkronmotorn och började utveckla
olika anordningar som använder roterande magnetfält. Han tog sedan patent på
detta 1888. En liten tid därefter väcktes Tesla av en dröm vari hans mor hade
dött. Tesla kommenterade med att säga "Och jag visste att det var så". Efter
hennes död blev Tesla sjuk. Han tillbringade tre veckor i Gospić och byn
Tomingaj nära Gračac, moderns födelseort, för att återhämta sig.

Första gången Tesla kom till USA var den 6 juni 1884, då han anlände till New
York. Med sig hade han endast fyra cent, några matematiska uträkningar, en skiss
på en flygmaskin och ett rekommendationsbrev från Charles Batchelor (hans förra
chef och en av Edisons affärskontakter i Europa) till Thomas Edison. I brevet
till Edison skrev Batchelor:

Edison anställde Tesla för att arbeta i sitt företag, Edison Machine Works.
Teslas arbete för Edison började med enkla elektrotekniska uppgifter, men det
tog inte lång tid innan han började arbeta med att lösa företagets svåraste
problem. Han erbjöds även att göra en ny utformning av bolagets
likströmsgeneratorer. Tesla hävdar att han erbjöds 50 000 dollar (motsvarande
1,2 miljoner dollar i 2008 års penningvärde) om han omarbetade Edisons
ineffektiva motor och generator. Han skulle förbättra både servicen och
ekonomin. Tesla sade att han arbetade både dag och natt för att göra
förbättringar. Han gav också Edisons företag flera nya patent som förbättrade
maskinerna under arbetets gång. Under 1885, när Tesla ställde en fråga om sin
lön för arbetet, svarade Edison honom: "Tesla, du förstår inte vår amerikanska
humor" och bröt därmed sitt löfte. Med en lön på 18 dollar i veckan skulle Tesla
fått arbeta i mer än 53 år för att få det han blivit utlovad och beloppet
motsvarar företagets startkapital. Tesla slutade sedan han fått avslag på
lönekravet 25 dollar i veckan. Tesla arbetade efter detta en kort period med att
gräva diken för Edisonbolaget och han fokuserade under denna tid på sitt
flerfassystem.

Tesla bildade 1886 sitt första företag, Tesla Electric Light & Manufacturing. De
ursprungliga investerarna ogillade Teslas planer på en växelströmsmotor och
avsatte honom från tjänsten på företaget, då Edison motarbetade honom eftersom
han ansågs vara en ärkerival. Tesla arbetade i New York som en vanlig arbetare
från 1886 till 1887 för att tjäna ihop till brödfödan och för att skaffa kapital
till nästa projekt. År 1887 konstruerade han den första borstlösa asynkronmotorn
för växelspänning, vilken han 1888 visade upp för American Institute of
Electrical Engineers (nu Institute of Electrical and Electronics Engineers).
Samma år utvecklade han också principerna för sin teslaspole och började arbeta
med George Westinghouse på Westinghouse Electric & Manufacturing Company's
laboratorium i Pittsburgh, Pennsylvania. Westinghouse lyssnade på Teslas idéer
om flerfassystem som skulle möjliggöra överföring av växelström över långa
avstånd.

Tesla började i april 1887 att undersöka det som senare skulle kallas
röntgenstrålning med hjälp av sitt egentillverkade elektronrör (vilket liknar
hans patent nummer 514170). Denna apparat skilde sig från andra tidiga
röntgenrör i det att den inte hade någon mottagningselektrod. Den moderna
benämningen för fenomenet som Teslas apparat skapade är bromsstrålning. Det har
senare framkommit att apparaten verkade genom att skicka strålar av elektroner
från en enda elektrod genom en kombination av fältemission och termisk emission.
De frigjorda elektronerna är starkt frånstötta av det höga elektriska fältet
nära elektroden under negativa spänningstoppar från den pulserande högspänningen
i teslaspolen, vilket genererar röntgenstrålar när de kolliderar med glaset.
Tesla använde också geisslerrör. Tesla blev 1892 medveten om hudskadorna som
Wilhelm Röntgen senare skulle identifiera som en effekt av röntgenstrålning.

I början av denna forskningsperiod konstruerade Tesla flera olika experimentella
sätt att skapa röntgenstrålning. Tesla ansåg att med hans kretsar "kommer
instrumenten att generera röntgenstrålar, vilka är mycket starkare än vad som är
möjligt med vanliga apparater". Tesla kommenterade också riskerna med att arbeta
med hans kretsar och röntgenapparater. Bland hans många anteckningar från de
tidiga undersökningarna av detta fenomen ansåg han att skadorna på hans hud
kunde bero på flera olika orsaker. En av möjligheterna, som inte överensstämmer
med nuvarande fakta om röntgenstrålning, var att det bildades ozon som orsakade
skadorna, snarare än strålning. Han ansåg tidigt att skadorna på huden inte var
förorsakade av röntgenstrålning utan att det var ozon som bildats vid kontakt
med huden och i mindre utsträckning salpetersyrlighet. Tesla ansåg att dessa i
själva verket var longitudinella vågor, likt de som skapas i plasma. I plasma
eller i ett slutet utrymme kan det finnas vågor som är longitudinella eller
transversella eller en blandning av båda. Det finns kända exempel på detta och
dessa plasmavågor kan uppstå i en situation av kraftfria magnetfält. Hans
hypoteser och experiment har bekräftats av andra som forskat om detta. Tesla
fortsatte sin forskning inom området och observerade senare att en assistent
hade bränt sig allvarligt av röntgenstrålningen i hans laboratorium. Han
genomförde flera experiment före Röntgens upptäckt inom ämnet (inklusive
fotografering av benen i sin egen hand; fotografier som han senare skickade till
Röntgen), men offentliggjorde inte sina upptäckter. Stora delar av hans
forskning gick förlorat då hans laboratorium på 5th Avenue i New York brann ned
i mars 1895.

Tesla demonstrerade så tidigt som 1891 "överföring av elektrisk energi utan
ledningar". "Teslaeffekten" (uppkallat efter honom själv) är en äldre term för
detta sätt att leda ström, det vill säga förflyttning av energi genom rum och
massa och inte enbart spänningsalstring i ledare. Tesla föreslog ett
"världssystem" för "överföring av elektrisk energi utan ledare". I praktiken
skulle man kunna med principen av en ultraviolett högeffektstråle skapa en
trådlös energiöverföring genom att bilda en vertikal joniserad kanal i luften
mellan en sändar- och mottagarstation. Samma princip används i åskledare,
elektrolaser samt elchockvapen och har föreslagits för att sätta fordon ur
funktion.

Tesla blev den 30 juli 1891 medborgare i USA, vid en ålder av 35 år. Samma år
etablerade Tesla ett laboratorium på 35 South Fifth Avenue i New York. Senare
skulle Tesla bygga sitt Houston Street-laboratorium i New York på 46 East
Houston Street. En gång när han i detta laboratorium utförde mekaniska
resonansexperiment med elektromagnetiska oscillatorer skapades en resonans hos
flera omgivande byggnader, men inte i hans egen lägenhet på grund av de
frekvenser som användes. Detta medförde flera klagomål till polisen. När
frekvensen ökade började han själv känna av vibrationer i sin egen byggnad och
insåg faran han utsatte sig själv för. Tesla blev till slut tvungen att ta hjälp
av en slägga för att avbryta experimentet, ungefär samtidigt som en förvånad
polispatrull kom till platsen.

Tesla tände också elektriska lampor trådlöst på ömse sidor av New York för att
visa potentialen av trådlös energiöverföring. Några av Teslas närmaste vänner
var konstnärer. Han hjälpte redaktören för The Century Magazine, Robert
Underwood Johnson, med att översätta texter som den serbiske poeten Jovan
Jovanović Zmaj skrivit. Under denna tid blev Tesla influerad av den
vedantistiske (det vill säga hinduistiske) filosofen Swami Vivekananda.

När Tesla var 36 år gammal fick han sitt första patent på flerfasteknik
beviljat. Han fortsatte arbetet med systemet och principerna för roterande
magnetfält. Tesla satt från 1892 till 1894 som vicepresident i American
Institute of Electrical Engineers, föregångaren (tillsammans med Institute of
Radio Engineers) till dagens IEEE. Från 1893 till 1895 arbetade Tesla med
högfrekventa växelspänningar. Han alstrade växelspänning på över en miljon volt
med hjälp av en konisk teslaspole och undersökte skineffekten i elektriska
ledare, det vill säga högfrekventa strömmar som går i ytterkanten av ledaren.
Tesla skapade även en maskin för att framkalla sömn, glödtrådslösa lampor och en
maskin för att trådlöst skicka elektromagnetisk energi (med andra ord den första
radiosändaren). Tesla utförde 1893 en demonstration av radiokommunikation i
Saint Louis för The Franklin Institute och National Electric Light Association,
i vilken han beskrev och i detalj visade upp dess principer. För detta fick
Tesla stor uppmärksamhet i media. Tesla undersökte också om det gick att samla
ihop den kosmiska bakgrundsstrålningen. Han trodde själv att det bara var en
fråga om tid innan människan skulle kunna använda denna energi.

Under 1893 års världsutställning (World's Columbian Exposition i Chicago) togs
för första gången på en internationell utställning en byggnad i anspråk för
enbart elektriska utställningar. Det var en historisk händelse när Tesla och
George Westinghouse demonstrerade växelström för besökarna genom att lysa upp
hela världsutställningen med växelström. På utställningen var bland annat Teslas
lysrör och enkelnodrör utställda. Tesla förklarade också principerna för
roterande magnetfält och asynkronmotorer genom att visa hur ett ägg gjort av
koppar kunde stå på högkant med hjälp av en konstruktion han hade byggt.
Problemet om hur man får ett ägg att stå på högkant är känt som Columbi ägg.

I slutet av 1880-talet blev Tesla och Edison konkurrenter, delvis på grund av
Edisons marknadsföring av likström för elektrisk kraftdistribution i stället för
den mer effektiva växelströmmen, som förespråkades av Tesla och Westinghouse.
Fram till det att Tesla uppfann asynkronmotorn uppvägdes växelströmmens fördel,
långväga elkraftöverföringar (högspänningsöverföringar), av oförmågan att driva
motorer. Som ett resultat av det så kallade "strömkriget" gick Edison och
Westinghouse nästan i konkurs. Därför avlöste Tesla 1897 Westinghouse från sitt
kontrakt så att Westinghouse slapp betala avgifter för Teslas patent. Under 1897
forskade Tesla också om partikelstrålning, vilket senare ledde till den första
teorin om kosmisk strålning.

När Tesla var 41 år gammal skickade han in sitt första patent på radion
(patentnummer: 645576). Ett år senare demonstrerade han en radiostyrd båt för
den amerikanska militären, i tron att militären önskade sig saker såsom
radiostyrda torpeder. Tesla hade utvecklat en form av robotteknik samt teknik
för fjärrkontroll. Under 1898 blev en radiostyrd båt uppvisad för allmänheten
under en utställning om elektricitet i Madison Square Garden. Dessa maskiner
hade en innovativ detektor och en serie av logiska grindar. Tesla kallade sin
båt för en "teleautomaton" och gjorde gällande: "Du ser här den första rasen av
robotar, mekaniska män, som kommer att utföra allt det slitsamma arbetet för
mänskligheten". Radiostyrda fjärrkontroller fortsatte att vara en nymodighet
fram till 1960-talet. Under samma år lanserade Tesla en "elektrisk tändare"
eller tändstiftet för förbränningsmotorer. Han fick ett amerikanskt patent,
"Electrical Igniter for Gas Engines", för detta mekaniska tändsystem
(patentnummer: 609250). Tesla bodde i det som tidigare varit Gerlach Hotel,
vilket hade blivit omdöpt till The Radio Wave Building, på 49 West 27th Street
(mellan Broadway och Sixth Avenue) på nedre Manhattan. Innan 1800-talet tog slut
utförde han också experiment med radiovågor. En minnestavla placerades på
byggnaden 1977 för att hedra det arbete han hade utfört.

Tesla beslutade 1899 att flytta sin forskning till Colorado Springs, där han
hittat en plats med det utrymme som krävdes för hans högspännings- och
högfrekvensexperiment. Vid sin ankomst berättade Tesla för reportrarna att han
höll på med ett telegrafiexperiment, som gick ut på att trådlöst skicka signaler
mellan Pikes Peak och Paris. Teslas dagbok innehåller förklaringar om hans
experiment rörande jonosfären och markens jordströmmar via transversella vågor
och longitudinella vågor. I sitt laboratorium bevisade Tesla att jorden var en
elektrisk ledare, genom att skapa konstgjorda blixtar (vilka hade över en miljon
volts spänning och var upp till 40 meter långa). Tesla undersökte också
atmosfärens elektricitet genom att studera blixtnedslag med hjälp av en
åskledare. Reproduktioner av Teslas mottagare och kohärkretsar visar att de var
av oförutsedd hög komplexitet. Tesla hävdade att han hade observerat stående
vågor under denna tid.

Tesla undersökte olika sätt att överföra effekt och energi trådlöst över längre
distanser. Han sände ut extremt lågfrekventa signaler genom marken samt mellan
jordytan och e-skiktet i atmosfären. Han fick patent på trådlösa sändare som
utvecklade stående vågor med hjälp av denna metod. Under sina experiment
utvecklade han matematiska beräkningar baserade på sina experiment och upptäckte
att jordens resonansfrekvens ligger på cirka åtta hertz (Hz). Under 1950-talet
bekräftade forskare att resonansfrekvensen i jordens jonosfär ligger kring detta
intervall (detta kom senare att kallas Schumannresonansen).

I Colorado genomförde Tesla olika kraftöverföringsexperiment över långa avstånd.
Teslaeffekten är användningsområdet för en typ av elektrisk överföring (det vill
säga energiförflyttning genom rymd och materia, inte bara spänningsalstring
genom en ledare). Med hjälp av longitudinella vågor överförde Tesla energi till
mottagaranordningar. Han skickade elektrostatisk energi genom luften med hjälp
av en ledare som befinner sig i det föränderliga magnetflödet och överför kraft
till en mottagande enhet (såsom Teslas trådlösa glödlampa).

I laboratoriet i Colorado Springs observerade Tesla ovanliga signaler som han
senare skulle tro var bevis på utomjordiska livsformers radiokommunikation från
Venus eller Mars. Han lade märke till återkommande signaler från sin mottagare
som avsevärt skiljde sig från de signaler som han fångat in vid stormar och
jordbrus. Han kunde senare erinra att signalerna kom i grupper om ett, två, tre
eller fyra klick i följd. Tesla hade tidigare, och många gånger senare, nämnt
att han trodde att hans uppfinningar skulle ha kunnat användas till att
kommunicera med livsformer på andra planeter. Det har till och med hävdats att
han uppfann ett "teslaskop" för just ett sådant syfte. Det kan diskuteras vilken
typ av signaler Tesla fångade upp eller om han alls tog emot några signaler.
Senare undersökningar har antytt att Tesla kan ha missuppfattat den nya teknik
han arbetade med eller att signalerna som Tesla observerade kan ha varit från en
naturlig radiokälla som inte finns på jorden, till exempel signalerna från
Jupiters plasmaringar.

Tesla lämnade Colorado Springs den 7 januari 1900. Laboratoriet revs och
inventarierna såldes för att betala skulder. Experimenten i Colorado hade
förberett Tesla inför hans nästa projekt nämligen att upprätta en station för
trådlös kraftöverföring i Shoreham på Long Island, som senare skulle bli känt
som Wardenclyffetornet. Tesla fick även ett amerikanskt patent för en metod att
öka intensiteten hos elektriska oscillationer.

Under år 1900 började Tesla att planera byggandet av Wardenclyffetornet, med ett
kapital på 150 000 amerikanska dollar (varav 51 procent kom från den amerikanska
finansmannen J.P. Morgan). I juni 1902 flyttades Teslas laborationsaktiviteter
från Houston Street till Wardenclyffe. Tornet blev till slut rivet och skrotat
under första världskriget. Tidningarna på den tiden skrev om Wardenclyffetornet
som "Teslas dårskap för miljontals dollar". Under 1904 drog amerikanska
patentverket tillbaka sitt beslut om att Tesla var skaparen av radion och
tilldelade Guglielmo Marconi patentet, vilket var starten på Teslas kamp för att
få tillbaka patentet. På sin 50-årsdag (1906) visade han upp sin
200 hästkrafters (150 kW) 16 000 rpm bladlösa turbin (även kallad
"teslaturbinen"). Under 1910–1911 prövades flera av hans bladlösa turbiner, på
mellan 100–5000 hästkrafter, vid Waterside Power Station i New York.

Efter att 1909 års Nobelpris i fysik gått till Guglielmo Marconi för radion,
blev Thomas Edison och Tesla nämnda i ett pressmeddelande som potentiella
pristagare till att dela Nobelpriset i fysik 1915. Detta ledde till en av
Nobelprisets många kontroverser. Vissa källor har hävdat att fientligheten
mellan Edison och Tesla var orsaken till att ingen av dem fick något Nobelpris,
detta trots deras stora bidrag till vetenskapen. Båda försökte förminska den
andres prestationer samt vägrade ta emot ett pris som den andre redan fått eller
att dela ett eventuellt pris. Varken Tesla eller Edison fick någonsin något
Nobelpris även om Edison fick en av de 38 rösterna till 1915 års Nobelpris och
Tesla en av rösterna till 1937 års Nobelpris.

Tesla skickade 1915 in en stämningsansökan i ett misslyckat försök att få
rättens instämmande mot Marconis anspråk på radiopatentet. Efter
Wardenclyffetornet byggde Tesla en trådlös station för Telefunken i Sayville,
Long Island. Några av de saker som han ville uppnå vid Wardenclyffe klarade han
av här. År 1917 beslagtogs anläggningen och revs av den amerikanska marinkåren,
då det misstänktes att den kunde användas av tyska spioner.

Före första världskriget började Tesla att söka efter utländska investerare för
att kunna finansiera sin forskning. När kriget startade förlorade Tesla sina
intäkter från sina patent i de europeiska länderna. Tesla förutsade vad som
skulle hända efter första världskriget slut i en tryckt artikel den 20 december
1914. I en opublicerad artikel från 1920-talet menade han att Nationernas
förbund inte är rätt botemedel mot ett nytt världskrig. Tesla började också visa
symtom på tvångssyndrom under åren efter kriget. Han blev besatt av talet 3 och
kände sig ofta tvingad att gå runt ett hus tre gånger innan han gick in i det.
Han var också tvungen att ha tre servetter i en hög bredvid sin tallrik när han
åt. Tvångssyndrom var inte någon välkänd psykiatrisk diagnos vid den tid, varpå
ingen behandling fanns att få. Teslas symptom ansågs vara en sinnessjukdom,
vilket tveklöst skadade det som fanns kvar av hans anseende.

Vid den här tiden bodde Tesla på hotellet Waldorf-Astoria, men eftersom han inte
hade råd med hyran fick han skjuta upp betalningarna. Till slut skänkte Tesla
Wardenclyffetornet till George Boldt, som vid denna tidpunkt ägde hotellet, för
att på så sätt betala räkningen på 20 000 dollar. 1917, ungefär samtidigt som
Boldt rev Wardenclyffetornet för att öka fastighetens värde, fick Tesla IEEE:s
finaste utmärkelse: IEEE Edison Medal.

I augusti 1917 etablerade Tesla sina grundläggande principer om frekvens och
effektnivå för den första primitiva radarn. Under 1934 arbetade ingenjören Émile
Girardeau med det första franska radarsystemet och sade under den tiden han
byggde systemet att han följde Teslas principer. Under 1920-talet var Tesla i
förhandlingar med Storbritanniens regering om ett radarsystem. Tesla hade också
ingått en överenskommelse om att försöka skapa den så kallade "dödsstrålen". Det
förmodas att Chamberlainregeringens avgång avslutade förhandlingarna.

På sin sjuttiofemårsdag 1931 hamnade Tesla på omslaget till Time. Texten på
framsidan beskrev hans bidrag till elproduktionen. Tesla fick sitt sista patent
1928 för en apparat för luftburen transport, vilket var ett av de första
systemen för VTOL-flygmaskiner (flygmaskiner som inte behöver start- eller
landningsbana för att kunna starta eller landa). Under slutet av 1931 gav Tesla
ut boken On Future Motive Power, som handlar om ett system för havsvärmekraft.
Under 1934 skrev Tesla till konsuln, Janković, för sitt hemland. Brevet innehöll
ett meddelande om Teslas tacksamhet till Mihajlo Pupin, som hade tagit
initiativet till en insamling varigenom amerikanska företag kunde hjälpa Tesla.
Han avböjde emellertid denna hjälp och valde i stället att leva på den blygsamma
pension han fick från Jugoslavien för att fortsätta med sin forskning. År 1936
skrev Tesla i ett telegram till den kroatiske politikern Vladko Maček: "Tack så
mycket för dina gratulationer och din vänlighet. Jag är lika stolt över mitt
serbiska ursprung som mitt kroatiska hemland. Länge leve alla jugoslaver."[en 3]

Vid 81 års ålder hävdade Tesla att han förfärdigat en "dynamisk
gravitationsteori". Han framhöll att den var "utarbetad i alla detaljer" och
hoppades att snart kunna lägga fram den för världen. Teorin publicerades dock
aldrig. Större delen av teorin utvecklades mellan 1892 och 1894. Under den
perioden ledde Tesla experiment med elektromagnetism med hög frekvens och
potential och patenterade anordningar för detta ändamål. Tesla slog 1925 fast om
något som påminner om Machs princip:

Tesla har uttryckt sig kritisk till Einsteins relativitetsteorier och han
kallade det för "[...] [en] storartad matematisk dräkt som fascinerar, bländar
och gör folk blinda för de underliggande felaktigheterna. Teorin är som en
purpurklädd tiggare som de okunniga misstar för kung [...] dess förespråkare är
briljanta människor, men de är metafysiker snarare än vetenskapsmän [...]".[en
5] Tesla menade även att mycket av Einsteins relativitetsteorier redan hade
förts fram av den kroatiske filosofen och matematikern Ruđer Josip Bošković.
Tesla har sagt följande i en opublicerad intervju från 1936: "[...]
relativitetsteorin är förresten mycket äldre än dess nutida förespråkare. Den
lades fram för mer än 200 år sedan av min lysande landsman Ruđer Bošković, den
store filosofen, som skrev några tusen band utmärkt litteratur inom väldigt
varierande ämnen. Boškovićs arbete behandlade relativitet, däribland det så
kallade rumtidkontinuet [...].[en 6] Sin egen uppfattning om
relativitetsteorierna beskrev Tesla i stället med följande ord: "Jag anser att
rymden inte kan vara krökt av den enkla anledningen att det inte kan besitta
några egenskaper. Man skulle lika gärna kunna säga att Gud har egenskaper. Det
har han inte utan bara kännetecken och dessa har vi själva skapat. Egenskaper
kan man bara tala om när man har att göra med materia som fyller rymden. Att
säga att rymden kröks vid förekomsten av stora kroppar är som att hävda att
någonting kan påverkas av ingenting. Jag, och flera med mig, vägrar skriva under
på en sådan uppfattning."[en 7]

Under senare delen av sitt liv gjorde Tesla anmärkningsvärda uttalanden om ett
så kallat "fjärrkraftsvapen". Media däremot benämnde detta som antingen
"fredsstrålen" eller "dödsstrålen". Sammantaget inbegreps följande komponenter
och metoder i detta fjärrkraftsvapen:

Tesla planerade vapnet från början av 1900-talet fram till sin död 1943. 1937
författade Tesla en avhandling med titeln The New Art of Projecting Concentrated
Non-dispersive Energy Through Natural Media rörande laddade partikelstrålar.
Tesla lade fram arbetet i ett försök att förklara den tekniska beskrivningen av
ett "supervapen som skulle göra slut på alla krig". Avhandlingen om
partikelstrålar finns för närvarande i Nikola Tesla-museets arkiv i Belgrad,
Serbien. Den beskriver ett speciellt vakuumrör, en metod att ladda partiklar
till miljoner volt och en metod att skapa samt leda icke-dispersiva
partikelstrålar (genom elektrostatisk repulsion). Teslas journal antyder att det
baserades på en smal ström av atomkluster av flytande kvicksilver eller volfram
accelererad av högspänning. Tesla ger följande beskrivning över partikelkanonens
funktion:

Vapnet var tänkt att användas emot markbaserat infanteri eller för
luftvärnssyften. Tesla försökte få USA:s krigsdepartement intresserat av
konstruktionen och han erbjöd också uppfinningen till europeiska stater. Ingen
regering tecknade dock kontrakt för att låta bygga apparaten och Tesla kunde
inte sätta sina planer i verket.

En annan av Teslas teoretiska uppfinningar kallas ofta för "Teslas flygande
maskin", vilken liknar ett jondrivet flygplan. Tesla påstod att en av hans
drömmar var att skapa en flygmaskin utan flygplansmotor, skevroder, propellrar
eller bränslekälla ombord. Inledningsvis funderade Tesla på en elmotor driven av
basstationer på marken. Efter ett tag föreslog Tesla att ett liknande flygplan
som kunde drivas endast på ett elektromekaniskt sätt. Den var tänkt att vara
antingen cigarr- eller tefatsformad.

Tesla hade en vision av ett nätverk av informationskällor över hela världen som
skulle göra det möjligt för människor att med elektricitet kommunicera på olika
sätt. Detta kallade Tesla för "World System". Ritningarna för detta World System
presenterades år 1900 och bestod av följande punkter:

Majoriteten av dessa punkter är numera en del av vardagen för de flesta
människor. Trådlös överföring av kraft existerar, men används ännu endast i en
mycket liten skala. Metoder för att i viss utsträckning styra väderleken finns i
verkligheten (som exempelvis molnsådd). Under Olympiska sommarspelen 2008 i
Peking, Kina användes till exempel speciella "väderkanoner" för att hålla
regnoväder borta från tävlingsområdena.

Tesla var 188 centimeter lång och vägde runt 65 kilo; hans vikt ändrades ytterst
lite mellan 1888 och 1926. Även om flera av Teslas förfäder var mörkögda var
färgen på Teslas ögon mer åt det gråblåa hållet. Tesla själv sade att hans ögon
var mörkare under hans första levnadsår, men att de ändrade nyans när han
började använda sin hjärna på ett mer extremt sätt än tidigare. Dock hade både
hans mor och några av hans kusiner gråa ögon, vilket kan förklara att den gråa
nyansen i Teslas ögon var nedärvd. Tesla hade ett mycket stort litterärt
intresse. Han kunde minnas hela böcker och hade förmodligen ett fotografiskt
minne. Tesla talade flera språk flytande. Vid sidan av serbiska/kroatiska kunde
han sju andra språk: tjeckiska, engelska, franska, tyska, ungerska, italienska
och latin.

Tesla kan ha lidit av tvångssyndrom, och hade många ovanliga karaktärsdrag och
fobier. Han utförde saker i tretal och skulle ovillkorligen bo i hotellrum som
hade nummer som var jämnt delbara med tre. Tesla observerades även fysiskt
reagera avvisande mot smycken, särskilt pärlörhängen. Han var mycket noga med
renlighet och hygien och lär ha varit mysofobiker. Tesla var även besatt av
duvor: han beställde specialfrön till duvorna som han matade i Central Park och
tog till och med några med in på sitt hotellrum. Tesla älskade djur och han
tänkte ofta belåtet på sin barndoms katt, som han benämnde "den magnifike
Mačak". Tesla gifte sig aldrig. Han levde i celibat och hävdade att kyskheten
gagnade hans vetenskapliga förmåga. Likväl tävlade åtskilliga kvinnor om att
vinna Teslas tillgivenhet; somliga var till och med vansinnigt förälskade i
honom. I romantiskt avseende, uppträdde Tesla tämligen avvaktande, men samtidigt
artigt, mot dessa kvinnor. Tesla var benägen att alienera sig själv och var i
allmänhet dämpad, fast när han väl deltog i umgängeskretsar omtalades han mycket
positivt och beundrande av många. Robert Underwood Johnson beskrev honom som
förvärvande en "förnämlig söthet, uppriktighet, anspråkslöshet, finess,
generositet och styrka."[en 9] Hans sekreterare, Dorothy Skerrit, skrev: "[h]ans
vänliga leende och nobla uppträdande utmärkte alltid de gentlemannamässiga
karaktärsdragen som var djupt inrotade i hans själ."[en 10] Teslas vän Hawthorne
skrev att "[s]ällan möter man en vetenskapsman eller ingenjör som också
uppskattar god musik och är poet, filosof, lingvist och gourmet."[en 11] Dock
uppvisade Tesla ibland ett grymt drag: han gav öppet uttryck för sin avsky för
överviktiga. Vid ett tillfälle avskedade han en sekreterare på grund av hennes
vikt. Han var dessutom snar att anmärka på andras klädsel och vid flera
tillfällen krävde han att en underlydande skulle gå hem och byta kläder.

Tesla arbetade varje dag från nio på morgonen till sex på eftermiddagen, ibland
ännu längre än så. Han åt middag från åtta till tio på kvällarna på först
Delmonico's och senare Waldorf-Astoria. Det var endast hovmästaren som fick
servera Teslas mat och han åt oftast ensam. Tesla hävdade att han aldrig sov mer
än två timmar per natt och vid ett tillfälle arbetade han i sitt laboratorium i
åttiofyra timmar i sträck utan vila eller sömn. Tesla hade även en förkärlek för
spel, då främst biljard, schack och olika sorters kortspel. Han kunde ibland
spela i mer än fyrtioåtta timmar i sträck.

Tesla förblev indignerad efter episoden med Edison. Dagen efter Edisons död
innehöll The New York Times omfattande bevakning om Edisons liv, där det enda
negativa omdömet kom från Tesla vars uttalande citerades:

Strax före sin död sa Edison att hans största misstag hade varit att försöka
utveckla likströmmen i stället för den överlägsna växelströmmen, som Tesla hade
tagit sig an.

När Tesla var i medelåldern blev han nära vän med Mark Twain och de tillbringade
mycket tid tillsammans antingen i Teslas laboratorium eller på andra ställen.
Även Tesla och Robert Underwood Johnson var goda vänner. Tesla hade
vänskapsrelationer med författaren Francis Marion Crawford, arkitekten Stanford
White, ingenjören Fritz Lowenstein, George H. Scherff och Kenneth M. Swezey.
Tesla rev upp ett kontrakt med Westinghouse Electric Corporation som skulle ha
gjort honom till världens första miljardär, delvis på grund av följderna det
skulle få för hans framtidsvision om fri elkraft och delvis för att det skulle
driva Westinghouse i konkurs och Tesla hade ingen lust att ha att göra med
borgenärerna.

Tesla trodde att krig inte kunde undvikas förrän orsaken till dess uppkomst
avlägsnades, men han var allmänt motståndare till krig. Han försökte minska
avstånden i kommunikationen för bättre förståelse, transport och
energiöverföring liksom i att säkerställa vänliga internationella relationer.
Liksom många på hans tid blev livstidsungkarlen Tesla förespråkare för en
variant av rashygien, inbegripande självpåtvingad selektiv fortplantning. 1937
fastslog han i en intervju att:

1926 kommenterade Tesla vådan av kvinnans sociala underdånighet och att
kvinnornas kamp för jämställdhet mellan könen tydde på att människans framtid
skulle styras av "drottningbin". Han trodde att kvinnan skulle bli det
dominerande könet i framtiden. På senare år blev Tesla vegetarian. I en artikel
för Century Illustrated Magazine skrev han: "Det är tvivelsutan att föredra att
odla grönsaker och därför tycker jag att vegetarianism är en rekommendabel
avvikelse från en etablerad barbarisk sedvänja."[en 14] Tesla framhöll att det
var fel att äta oekonomiskt kött när stora mängder människor svälter. Han trodde
också att växtföda var "överlägsen det [kött], både i avseende på mekaniskt och
mentalt utförande."[en 15] Han ansåg att djurslakt var "omoraliskt och grymt".

Tesla tillbringade de sista tio åren av sitt liv i rum 3327, en tvårumssvit på
trettiotredje våningen, på New Yorker Hotel i New York. Där, vid slutet av sitt
liv, uppvisade Tesla tecken på tilltagande mental ohälsa. Han hävdade bland
annat att en viss vit duva besökte honom varje dag och att deras kärlek för
varandra var ömsesidig. Många biografier nämner att Tesla såg duvans död som den
"sista stöten" mot honom och hans verksamhet. Under sina sista år led han av
extrem känslighet för ljus, ljud och andra intryck.

Tesla dog av hjärtsvikt på rum 3327 på New Yorker Hotel den 7 januari 1943. Hans
lik hittades av städerskan Alice Monaghan som valde att ignorera den "var vänlig
stör inte"-skylt som Tesla hade hängt upp på sin dörr två dagar innan han avled.
Trots att Tesla hade sålt sina växelströmspatent dog han med stora skulder.
Senare samma år kom USA:s högsta domstol fram till att det var Tesla och inte
Guglielmo Marconi som hade uppfunnit radion.

Omedelbart efter att Teslas död blev känd tog FBI:s avdelning för icke
amerikaner hand om hans skrifter och egendom trots hans amerikanska
medborgarskap. Hans kassaskåp på hotellet blev också öppnat. Vid tidpunkten för
sin död arbetade Tesla med sitt "fjärrkraftsvapen" (den så kallade
"dödsstrålen"), vilket han hade misslyckats att få amerikanska
krigsdepartementet att bli intresserade av. Det verkade som att hans forskning
om dödsstrålen också var relaterad till hans forskning om klotblixtar och plasma
samt att strålen var tänkt som ett partikelstrålsvapen. De amerikanska
myndigheterna hittade dock ingen prototyp av vapnet i kassaskåpet. Efter att
krigsdepartementet hade kontaktat FBI blev dokumenten stämplade som
"topphemligt". De personliga tillhörigheterna beslagtogs på inrådan av
presidentens rådgivare J. Edgar Hoover. Ett av dokumenten fastslår att "Tesla
skall ha haft 80 koffertar på olika platser med skrifter och planer som var
relaterade till hans experiment [...]".[en 16] Teslas familj och den
jugoslaviska ambassaden fick kämpa mot de amerikanska myndigheterna för att få
tillbaka de beslagtagna ägodelarna efter hans död på grund av den potentiellt
betydelsefulla informationen i hans forskning. Till slut fick hans systerson,
Sava Kosanoviċ, tag på vissa av hans ägodelar som nu finns utställda på Nikola
Tesla-museet i Belgrad, Serbien. Professorn John G. Trump hittade senare Teslas
"fjärrkraftsvapen" i en låda, vars innehåll bestod av grundläggande elektrisk
utrustning.

Teslas begravning ägde rum den 12 januari 1943 i Cathedral of Saint John the
Divine på Manhattan i New York. Hans kropp blev kremerad och hans aska togs till
Belgrad i Jugoslavien 1957. Den sfäriska urnan togs till Nikola Tesla-museet,
där den finns än idag.

Tesla önskade sig en staty av sin nära vän, den kroatiske skulptören Ivan
Meštrović, men dog innan han fick se den. Meštrović gjorde år 1952 en bronsbyst
som återfinns på Nikola Tesla-museet i Belgrad i Serbien och en staty (som
gjordes under 1955–1956) utanför Ruđer Bošković-institutet i Zagreb i Kroatien.
Statyn flyttades till korsningen av gatorna Masarykova och Preradovićeva i
Zagrebs centrum under 150-årsjubileet av Teslas födelse år 2006, varvid Ruđer
Bošković-institutet erhöll en kopia av statyn. 1976 uppställdes en bronsstaty,
gjord av den kroatiske skulptören Frano Kršinić, vid Niagarafallen. Det var en
kopia av en staty som redan hade uppförts i Belgrad i Serbien år 1963. Det finns
även ett annat monument över Tesla, föreställande honom stående på en bit av en
växelströmsgenerator, som är rest i Queen Victoria Park vid Niagarafallen i den
kanadensiska provinsen Ontario. Monumentet avtäcktes officiellt på söndagen den
9 juli 2006 i samband med 150-årsjubileet av Teslas födelse. Monumentet
sponsrades av Sankt Georgs serbiska kyrka i Niagarafallen och var utformad av
Les Drysdale från Hamilton, Ontario. Drysdales förslag var det vinnande i en
internationell designtävling.

Tesla gillade inte att posera för porträttörer. Den enda gången han gjorde det
var för den ungerska prinsessan Vilma Lwoff-Parlaghy år 1916; detta resulterade
i ett porträtt som går under namnet Blue Portrait. Teslas porträtt har även
förekommit på flera jugoslaviska och serbiska dinarsedlar samt på frimärken.

Serbiens största elkraftanläggning (TPP Nikola Tesla) hette tidigare TPP
Obrenovac, men bytte år 1975 namn till just TPP Nikola Tesla. Bolaget TESLA var
ett stort statsägt elektrotekniskt konglomerat i det forna Tjeckoslovakien, där
några av dotterbolagen fortfarande är verksamma i Tjeckien. Bolaget grundades
den 18 januari 1921 under namnet Elektra, men bytte den 7 mars 1946 namn till
TESLA. Namnets koppling sades från början vara till Nikola Tesla, men avslöjades
senare vara en förkortning för TEchnika SLAboproudá. Ett elbilsföretag från
Silicon Valley, Kalifornien med namnet Tesla Motors är uppkallat till Teslas
ära. På deras webbplats står att läsa: "Vår Tesla Roadsters namne är geniet
Nikola Tesla [...] Vi är säkra på att om Nikola Tesla hade levt idag hade han
granskat vår bil och nickat både förstående och instämmande".[en 17] Ett av
Ericssons dotterbolag i Kroatien har fått namnet Ericsson Nikola Tesla d.d., för
att hedra Teslas pionjärinsats inom trådlös kommunikation. Nikola Tesla var
tidigare namnet på en telefontillverkare i Zagreb, Kroatien innan L.M. Ericsson
köpte upp företaget på 1990-talet.

I samband med 150-årsjubileet av Teslas födelse 2006 bytte Serbiens största
flygplats namn från JP Aerodrom "Beograd" till JP Aerodrom "Beograd - Nikola
Tesla".

Tesla förekommer i romanen Skenverk av Christopher Priest, som senare
filmatiserades av Christopher Nolan där rollen som Tesla spelades av David
Bowie. Tesla förekommer även som hastigast i boken Månpalatset av Paul Auster
och han är en återkommande karaktär i Spider Robinsons berättelser om Callahan's
Crosstime Saloon.

Hårdrocksbandet Tesla, som bland annat gjort den berömda rockballaden "Love
Song", är uppkallade efter Nikola Tesla. På skivan Psychotic Supper finns låten
"Edison's Medicine" som handlar om Teslas ojämna kamp mot den "osportslige"
Thomas Edison. På omslagen till bandets album Mechanical Resonance, Psychotic
Supper och The Great Radio Controversy syns tydliga kopplingar till uppfinnaren
Tesla. Den serbiske låtskrivaren och artisten Željko Joksimović skrev år 2006
låten "Nikola Tesla" till Jelena Tomaševićs text för en dokumentär på Serbiens
radio-television (RTS). Låten gavs två år senare ut på Balkan Routes Vol. 1:
Nikola Tesla som är ett album tillägnat Tesla. Låten "Tesla's Hotel Room" av The
Handsome Family från albumet Last Days of Wonder är en uppdiktad redogörelse för
Teslas sista år på New Yorker Hotel i New York. Det brittiska synthpopbandet
Orchestral Manoeuvres in the Dark släppte låten "Tesla Girls" på sitt album Junk
Culture och på Joy Electrics album Hello Mannequin finns det en låt med namnet
"Nikola Tesla".

Efter Teslas död har många av hans innovationer, teorier och påståenden använts
för att stödja allehanda ytterlighetsteorier som anses ovetenskapliga. Det mesta
av Teslas egna arbete skedde med vetenskapligt godtagbara principer och metoder,
men hans extravaganta personlighet och ibland orealistiska påståenden i
kombination med hans obestridliga genialitet har gjort att han har använts av
fabulister och de som tror på konspirationer om "dold kunskap". Redan på Teslas
tid trodde somliga att han egentligen var en änglavarelse från Venus som sänts
till jorden med kunskap åt mänskligheten. Denna tro finns kvar hos de nutida
nuwaubianisterna.

År 2006 firade Unesco ett 150-årsjubileum av vetenskapsmannen Nikola Teslas
födelse och Kroatiens och Serbiens regeringar proklamerade året som Tesla-året.
På jubileumsdagen, den 10 juli 2006, öppnades den renoverade byn Smiljan (som
hade förstörts under det kroatiska självständighetskriget i början av
1990-talet) för allmänheten med bland annat Teslas hus (som ett museum) och ett
nytt multimediacentrum till minne av Teslas liv och arbete. Sockenkyrkan Sankt
Peter och Paul, vari Teslas far hade officierat vid gudstjänster, renoverades
också. I museet och multimediacentret finns kopior av Teslas uppfinningar.
Museet har samlat nästan alla skrivna arbeten som någonsin publicerats av och om
Tesla; det mesta av detta material är donerat av Ljubo Vujović från
Teslasällskapet. Bredvid Teslas hus har man uppfört ett monument av skulptören
Mile Blažević. I den närbelägna staden Gospić öppnade, på samma dag som
invigningen av den återskapade byn och museerna, en skola för högre utbildning
med namnet Nikola Tesla och en kopia av en staty av Tesla av Frano Kršinić
avtäcktes.

SI-enheten tesla (T) för att mäta magnetisk flödestäthet och magnetisk induktion
namngavs Tesla till hans ära på Conférence Générale des Poids et Mesures i
Paris, Frankrike år 1960. Institute of Electrical and Electronics Engineers
(IEEE), vari Tesla hade varit vice ordförande, instiftade ett pris till hans
ära. IEEE Nikola Tesla Award föräras personer eller forskarlag som gjort
betydelsefulla bidrag till framställningen eller nyttjandet av elektrisk kraft.

Kratern Tesla på månens baksida och småplaneten 2244 Tesla är uppkallade efter
honom. Den 10 juli 2009 hade Google en Tesla-inspirerad "doodle" som logotyp för
sin söktjänst.



https://sv.wikipedia.org/wiki/Abbey_Clancy

Abigail Marie "Abbey" Clancy, född 10 januari 1986 i Liverpool, är en engelsk
fotomodell och TV-personlighet. Hon är gift med fotbollsspelaren Peter Crouch.
Hon kom tvåa i Britain's Next Top Models andra säsong och vann den elfte
säsongen av dansserien Strictly Come Dancing år 2013.

Abbey Clancy föddes i Liverpool som det äldsta av fyra barn till Karen och
Geoffrey Thomas Clancy. Hon startade och medverkade i tjejbandet Genie Queen år
2003, och gruppens manager var Andy McCluskey.

Under sommaren 2006 tävlade Clancy i modellsåpan Britain's Next Top Model, som
sändes på Living TV och där hon slutade som tvåa i sista avsnittet mot vinnaren
Lianna Fowler. Efter att ha medverkat i serien gjorde Clancy modelljobb för
flera tidningar och magasin. I maj 2007 medverkade Clancy på framsidan av Arena
Magazine.

Hon medverkade också som modell för Triumph Bonneville Motorbike i tidningen
Daily Mail.

Clancy blev vald till att vara med i Sports Illustrated i deras "Swimsuit
edition" för år 2010. I uppslaget hade hon enbart kroppsfärg, så kallad body
paint, så att det såg ut som att hon hade på sig en engelsk landslagströja.

I juli 2014 medverkade Clancy på framsidan av brittiska Marie Claire, och i mars
2015 på brittiska Elles framsida.

Abbey Clancy har medverkat i dokumentärerna Dlave to Fashion och The Ultimate
Bikini Guide, som båda sändes på Channel 4. Hon har medverkat som gäst i
pratshowen Richard & Judy, The Chris Moyles Show, Friday Night with Jonathan
Ross, GMTV och This Morning. Dessutom har hon haft en egen tv-serie, som sänts
på Living TV under namnet Abbey & Janice: Beauty and the Best och där hon
medverkade tillsammans med fotomodellen Janice Dickinson.

Clancy tävlade i den tredje säsongen av Hell's Kitchen, i en kändisspecial där
hon var den tredje deltagaren som fick lämna serien.

Hon har också varit programledare för ITV2-serien The Fashion Show. Clancy vann
den elfte säsongen av dansprogrammet Strictly Come Dancing år 2013, där hon
dansade tillsammans med den professionella dansaren Aljaž Skorjanec.

År 2014 blev Abbey Clancy programledare för Britain's Next Top Model. Detta
skedde nio år efter att hon själv hade medverkat i programmet.

Clancys bror Dean Clancy är fotbollsspelare och spelar för laget A.F.C. Telford
United.

Abbey Clancy träffade år 2006 fotbollsspelaren Peter Crouch , paret förlovade
sig i juli 2009, och de fick den 14 mars 2011 sin första dotter som har namnet
Sophia Ruby. Den 30 juni 2011 gifte sig paret i Stapleford Park Hotel i
Leicestershire. Parets andra dotter Liberty Rose föddes 1 juni 2015.

Clancy har blivit rankad 37:a på magasinet FHM:s lista över de hundra sexigaste
kvinnorna i världen år 2007. Hon placerade sig året efter på plats 55 på samma
lista. År 2010 hamnade hon på plats 10 i samma lista.



https://sv.wikipedia.org/wiki/R%C3%A5ttkung

Råttkung är ett zoologiskt fenomen som sägs uppstå när en grupp råttor fått sina
svansar hopsnärjda, detta genom att dessa fastnat i varandra på grund av till
exempel blod, avfall eller avföring. Djuren fortsätter att växa tillsammans
trots att de sitter samman i de ofta brutna svansarna. En genomgång av fynd från
runt om i världen visar, med ett undantag från Java, att fenomenet förekommer
där två speciella faktorer sammanfaller, kalla vintrar och förekomsten av
svartråtta. Fenomenet är framförallt associerat till Tyskland eftersom merparten
av alla rapporterade fall kommer därifrån.

Råttkungar skall inte blandas samman med fenomenet siamesiska tvillingar, som
kan uppstå inom många olika arter. Råttkungar skapas först efter födseln.

Exemplar av förmodade råttkungar förvaras på en del museum. På museet Mauritanum
i Altenburg visas den största välkända mumifierade råttkungen. Denna hittades
1828 i Buchheim och består av 32 råttor. Råttkungar bevarade i alkohol visas
även på museum i Hamburg, Hameln, Göttingen och Stuttgart. En råttkung som
hittades på Nya Zeeland 1930, visas på Otagomuseet i Dunedin, bestod av unga
svartråttor vilkas svansar var sammanbundna av hästhår. Relativt få fynd av
råttkungar har gjorts, beroende på källa varierar rapporterade fall mellan 35
och 50 fynd.

I modern tid har endast sporadiska fynd gjorts, det senast rapporterade kom från
en svensk journalist i hans sommarbostad på Gotland sommaren 2016, dessförinnan
av en estländsk bonde i Võru län 2005.



https://sv.wikipedia.org/wiki/Anders_Burius

Erik Anders Burius, ursprungligen Jonsson, född 2 augusti 1956 i Eskilstuna, död
7 december 2004 i Stockholm, var en svensk idéhistoriker och 1995–2004 chef för
Kungliga bibliotekets handskriftsavdelning, där han blev beryktad som den så
kallade "KB-mannen" efter att ha stulit och sålt värdefulla böcker ur
bibliotekets samlingar.

Burius studerade vid Uppsala universitet där han 1984 disputerade i idéhistoria
på avhandlingen Ömhet om friheten - Studier i frihetstidens censurpolitik. Han
avlade även examina inom juridik samt som bibliotekarie och fastighetsmäklare.
Efter studierna arbetade han bland annat vid Karolinska institutets bibliotek. I
slutet av 1980-talet sökte han en professur i bokhistoria vid Lunds universitet
men fick den inte trots ivrigt överklagande av tillsättningsprocessen. I stället
upptog Burius under en kortare period en juristkarriär innan han 1995 återvände
till biblioteksvärlden som chef för Kungliga bibliotekets handskriftsavdelning.

I en bok som utkom 1995, Biblioteken, kulturen och den sociala intelligensen
(redaktör: Lars Höglund), framförde Burius i en artikel uppfattningen att alla
bibliotekshistoriska undersökningar inte behöver vara vetenskapliga i strikt
mening. I stället framhöll Burius vikten av praktisk erfarenhet och umgänge med
de aktuella samlingarna i sin yrkesmässiga hantering. På uppdrag av Svenska
akademien skrev Burius även en jubileumsbok om Nobelbibliotekets historia.

Efter att under en lång följd av år ha stulit och sålt minst 56 värdefulla äldre
böcker ur KB:s samlingar avslöjades Burius och greps samt erkände stölderna
2004. Under en kortare frigivning ur häktet begick han självmord genom att bland
annat skära av gasledningen i sin lägenhet, något som resulterade i en
omfattande lägenhetsexplosion med ett dussin skadade.

År 2009 sändes i Sveriges Radio P1 en dokumentär om Burius, Bibliotekarien av
Jesper Huor, som vann Stora radiopriset. Under 2010 spelades dramaserien
Bibliotekstjuven in med Gustaf Skarsgård i huvudrollen, inspirerad av
händelserna kring "KB-mannen". I januari 2011 visade SVT serien, vilken
regissören Daniel Lind Lagerlöf benämner som "ett drama som är inspirerat av en
sann historia" och "inte en dramadokumentär".



https://sv.wikipedia.org/wiki/Avr%C3%A4ttningarna_i_N%C3%BCrnberg

Avrättningarna i Nürnberg avser de hängningar som verkställdes i Nürnberg den 16
oktober 1946. Tio högt uppsatta politiker och militärer i Nazityskland, vilka
hade dömts till döden vid Nürnbergprocessen, avrättades under småtimmarna. De
avrättades i följande ordning: Joachim von Ribbentrop, Wilhelm Keitel, Ernst
Kaltenbrunner, Alfred Rosenberg, Hans Frank, Wilhelm Frick, Julius Streicher,
Fritz Sauckel, Alfred Jodl och Arthur Seyss-Inquart. Även Hermann Göring hade
dömts till döden, men han begick självmord omkring två och en halv timme, innan
avrättningarna skulle inledas. Martin Bormann dömdes till döden in absentia, men
det visade sig senare att han hade dött i slutstriden om Berlin.

Hängningarna utfördes i Nürnbergfängelsets gymnastiksal av sergeant John C.
Woods och hans medhjälpare, militärpolisen Joseph Malta. Woods kan dock ha
missbedömt längden på repen som användes vid avrättningarna, då några av de till
döden dömda inte dog snabbt av bruten nacke utan långsamt ströps till döds.
Enligt uppgift skall det ha tagit tio minuter för Ribbentrop att dö, 18 minuter
för Jodl och 24 minuter för Keitel. Därutöver var falluckan för liten, vilket
ledde till att flera av de dödsdömda fick skallskador när de slog i falluckans
kanter.

Efter avrättningarna fotograferades kropparna, även Görings. Senare samma dag
transporterades de elva kropparna till ett hus vid Heilmanstrasse i
München-Solln, som amerikanska armén hade använt som bårhus. Allierade
myndigheter inspekterade kropparna, varefter dessa kremerades. Askan ströddes i
den närbelägna bäcken Conwentzbach, ett biflöde till Isar.



https://sv.wikipedia.org/wiki/Robert_Broberg

Robert Zero Karl Oskar Broberg, ursprungligen Robert Karl Oskar Broberg, född 2
juli 1940 i Råsunda i Solna församling i Stockholms län, död 21 juli 2015 i
Gustav Vasa församling i Stockholm, var en svensk sångare, artist, kompositör,
musiker och konstnär.

Som artist använde han mellan 1957 och 1968 namnen Robban eller Robban Broberg,
mellan 1968 och 1974 Robert Karl-Oskar Broberg, mellan 1974 och 1982 Zero och
från 1982 Robert Broberg.

Broberg var son till ingenjören Georg Broberg (1906–1995) och Valborg Lindgren
(1909–1997). Han gick på Konstfack 1957 och hittade på att han hade en
skifflegrupp. I verkligheten hade han inget band, men ryktet spred sig och han
fick erbjudande om att spela med sin skifflegrupp på dansrestaurangen Lorry i
Sundbyberg. Snabbt samlade han ihop några kamrater och började repetera, och
hans skifflegrupp blev senare en av Sveriges mest populära. Robban (som han då
var känd som) började så småningom skriva egna visor. Lusten och förmågan att
leka med ord fanns redan från början, en talang som han utvecklat vidare via
sina många humoristiska texter.

Det var genom Hylands hörna i TV som Broberg etablerade sig på allvar. Han fick
engagemang i en revy på Gröna Lund 1965 där han gjorde succé med sin egen visa
"Koftan". Hans första stora skivsuccé var "Maria-Therese", en låt som gick in på
första plats på Svensktoppen 1967. Melodin skickade Broberg in för att delta i
Melodifestivalen, men blev ej utvald. Istället slog den igenom stort efter hans
framträdande i TV-programmet Önskeprogrammet från Cirkus. Sedan kom en rad av
låtar, både roliga, burleska, vackra och romantiska. Här kan nämnas till exempel
"Det som göms i snö", "Jag måste hejda mig" och genombrottslåten "Båtlåt" (1967)
som handlar om två båtar som förälskar sig i varandra.

År 1967 gjorde han och den betydligt äldre kollegan Julia Cæsar bejublade
framträdanden i radioprogrammet Thores trekvart, samma år var han firarvärd i
radion. 1968 spelade han huvudrollen i och skrev musiken till långfilmen Längta
efter kärlek.

Broberg gjorde vid denna tid flera uppskattade underhållningsprogram i TV, bland
annat Tjejjer som Lasse Hallström regisserade, med en mängd ironiskt uppsluppna
sånger kring olika kvinnofigurer av Robban. Programmet fanns med som
tävlingsbidrag vid humorfestivalen i Montreux 1970. Han gjorde barnprogram som
The Pling & Plong Show, där han figurerade dels som sig själv, dels utklädd till
robot.

Kort därefter bröt han med sin image av humoristisk och smågalen ordlekare, som
redan nu hade gjort honom till en av landets mest uppskattade yngre artister.
Tonen blev allvarligare och mer ifrågasättande och på de följande skivorna
närmade sig Broberg den progressiva musikrörelsen med titlar som Vem är det som
Bromsar & Vem är det som Skjuter På?. Han markerade att han inte ville kallas
Robban längre och framträdde på 1970-talet även under namnet Zero.

Under senare hälften av 1970-talet hamnade Broberg i en återvändsgränd och
övervägde att sluta som artist. Han lämnade Sverige och bosatte sig i New York
under några år. Efter en tids experimenterande gjorde han comeback med den
lyckade enmansshowen Upp igen i Stockholm.

Under 1980-talet följde en rad framgångsrika enmansshower på Gröna Lund-teatern
i Stockholm där Robert Broberg bjöd på en ordrik blandning av musik och
stand-up. Nya låtar som "Vatten", "Killa mig på ryggen" och "Spring inte så
fort, pappa" blev hitlåtar.

År 1989 fick han Povel Ramels karamelodiktstipendium. Samma år medverkade han i
kortfilmen Godnatt, herr luffare!. År 1991 gjorde han en jubileumsshow som efter
en turné genom landet fyllde två föreställningar i Globen i Stockholm till sista
plats. Under 1990-talet gjorde han flera succéshower som turnerade landet runt
och som avslutades i Globen.

Robert Broberg var gift första gången 1963–1975 med Eva Myhre (född 1937) från
Norge och fick två döttrar (födda 1963 respektive 1966).

I ett samboförhållande på 1980-talet med Anastasia von Zweigbergk (född 1956),
dotterdotter till Carl-Axel von Zweigbergk, fick han en tredje dotter (född
1981). De samarbetade även på några av Brobergs plattor.

Han var gift andra gången 1997–1999 med Eva Bolin (född 1959), som är mor till
hans fjärde dotter (född 1990).



https://sv.wikipedia.org/wiki/Paul_Pogba

Paul Labile Pogba, född 15 mars 1993, är en fransk fotbollsspelare av guineansk
härkomst som spelar för den engelska klubben Manchester United. Han spelar som
mittfältare och kan både vara offensiv och defensiv mittfältare.

Pogba började sin karriär i lokala föreningar i Paris innan han flyttade till Le
Havre 2007. Där spelade han i två år innan han skrev på för Manchester United
2009. Den 3 juli 2012 bekräftade Uniteds manager Sir Alex Ferguson att Pogba
inte hade skrivit på ett nytt kontrakt och lämnade därmed klubben för att skriva
på för Juventus. Efter fyra år i Juventus återvända han 2016 till Manchester
United.

Pogba har representerat Frankrikes ungdomslandslag på alla nivåer som han har
varit berättigad till. Han har spelat i både U16, U17, U18 och U19-landslaget.
Han representerade Frankrikes A-lag i EM 2016.

Han är tidernas dyraste spelare och köptes tillbaka från Juventus av Manchester
United 2016 för rekordsumman €105 Miljoner. Dock så ligger han bara på plats tre
i listan över de mesta värdefulla spelarna.

Pogba föddes den 15 mars 1993 i Lagny-sur-Marne, en kommun i de östra delarna av
Paris förorter, av guineanska föräldrar. Han har två äldre bröder.

Paul Pogba fick i början av december 2013 ta emot priset för bästa unga
fotbollsspelare i Europa.



https://sv.wikipedia.org/wiki/Schweiz

Schweiz [-ej'ts] eller officiellt Schweiziska edsförbundet (tyska: Schweiz,
Schweizerische Eidgenossenschaft; franska: Suisse, Confédération suisse;
italienska: Svizzera, Confederazione Svizzera; rätoromanska: Svizra,
Confederaziun svizra; latin: Helvetia, Confoederatio Helvetica) är en
förbundsrepublik i Centraleuropa, som gränsar till Frankrike, Tyskland, Italien,
Österrike och Liechtenstein.

Schweiz har en lång tradition av politisk och militär neutralitet, men även av
indirekt internationellt samarbete då det är hem för många internationella
organisationer. Landet är sedan 2002 medlem av Förenta nationerna (FN), vilken
även har ett av sina huvudkontor i Genève. Nationernas förbund hade sitt
högkvarter i Schweiz. Flera andra organisationer har sina huvudkontor i Schweiz,
däribland World Economic Forum, Röda Korset och Världshandelsorganisationen.

Landet Schweiz historia brukar räknas från den 1 augusti 1291, då kantonerna
Uri, Schwyz och Unterwalden slöt ett förbund. Schweiz var då en del av
Tysk-romerska riket, men blev 1499 de facto självständigt. Denna självständighet
erkändes internationellt 1648 i samband med Westfaliska freden som avslutade
trettioåriga kriget. Schweiz var neutralt i första och andra världskriget.

Schweiz ligger i Centraleuropa och är till största delen beläget i alpregionen.
Landet är en av Europas mindre stater med en yta på 41 285 km² (något större än
Skåne och Småland tillsammans), och saknar kust. Landet gränsar till Österrike
och Liechtenstein i öst, Tyskland i norr, Frankrike i väst och Italien i söder.

Schweiz indelas i tre naturregioner: bergskedjorna Alperna och Jurabergen som
dominerar söder och öster respektive nordväst samt Schweiziska mittlandet
(tyska: Schweizer Mittelland; franska: Plateau suisse), en kuperad platå,
belägen 400-600 m ö.h., som skiljer de två bergskedjorna åt.

Schweiz består av 38 procent åkermark, 30,4 procent skog, 25,5 procent
impediment och 5,8 procent bebyggelse.

Det schweiziska klimatet domineras av atlantvindar i väst, medelhavsvindar i
söder, kontinentalvindar i öst och mellaneuropeiska lågtryck i norr. Under
sommaren ligger medeltemperaturen mellan 18 och 20 grader i dalarna och runt 10
grader på de högre höjderna. Sommartid brukar gränsen för minusgrader ligga
kring 3 000 m ö.h.. De södra delarna av kantonen Ticino har i det närmaste
medelhavsklimat.

I och med landets läge i Alperna finns det många höga bergstoppar i Schweiz. I
Monte Rosa-massivet i kantonen Valais återfinns Schweiz högsta berg,
Dufourspitze (4 634 m ö.h.).

De längsta floderna i Schweiz är Aare (282 km), Rhône (tyska i Valais: Rotten;
264 km), Rhen (tyska: Rhein 375 km), Reuss (158 km), Linth/Limmat (140 km),
Saane (franska: Sarine; 128 km), Thur (125 km) och Inn (104 km).

Rhen är segelbar från mynningen upp till Rheinfelden. I de schweiziska
rhenhamnarna hanteras årligen miljoner ton gods. På andra floder finns båttrafik
endast över kortare sträckor, exempelvis Aare mellan Nidau och Solothurn,
omkring 25 km.

Med sitt bergiga landskap har Schweiz många dalgångar med djupa, långsmala
sjöar. I sydväst gränsar landet till Genèvesjön (581 km²) och i norr till
Bodensjön (571 km²). Neuchâtelsjön är med en areal av 218 km² den största av de
insjöar som i sin helhet ligger i Schweiz.

Schweiz är indelat i 26 kantoner, dock är det bara 23 stora; de övriga tre är
uppdelade i halvkantoner. De äldsta kantonerna är Schwyz, Unterwalden och Uri
som tillsammans bildade Schweiziska edsförbundet den 1 augusti 1291. Schweiz
kantonsindelning har varit densamma sedan 1815 med undantag för kantonen Juras
utbrytning ur Bern (1979).

De facto-huvudstad i Schweiz är Bern med 128 000 invånare. I författningen
saknas dock huvudstad. Största stad i landet är dock Zürich (365 000 invånare).
Andra större städer är Genève (185 000), Basel (165 000) och Lausanne (125 000).

Schweiz har fyra officiella språk: tyska, franska, italienska och rätoromanska,
som tillika är de fyra nationella språken. Endast tre officiella språk (tyska,
franska och italienska) används i all utformning av lagtexter.

Kantonerna Glarus och Innerrhoden i Appenzell har en medborgarförsamling
bestående av alla röstberättigade medborgare. Sammanträdena hålls på ett torg i
huvudstaden en gång om året. Besluten fattas genom handuppräckning
(direktdemokrati).

Schweiz är en förbundsstat med utbrett självstyre i kantonerna. Kantonerna har
sina egna författningar, parlament och regeringar.

Förbundet är en republik med en förbundspresident (statschefskapet utövas dock
av Förbundsrådet, regeringen, som kollektiv) och ett tvåkammarparlament,
Förbundsförsamlingen (tyska: Bundesversammlung, franska: Assemblée fédérale).
Förbundsförsamlingen är uppdelad i Ständerrådet (tyska: Ständerat, franska:
Conseil des États, italienska: Consiglio degli Stati) och Nationalrådet (tyska:
Nationalrat, franska: Conseil national, italienska: Consiglio nazionale). Den
federala verkställande makten utövas av Förbundsrådet (tyska: Bundesrat,
franska: Conseil fédéral), som består av sju ledamöter (som också är
departementschefer) vilka utses av Förbundsförsamlingen.

I Schweiz förekommer ofta folkinitiativ, vilket innebär att medborgare tvingar
fram en beslutande folkomröstning genom att skicka in listor med tillräckligt
många namnunderskrifter.

Den nuvarande schweiziska konstitutionen instiftades år 1848 och har sedan dess
reviderats två gånger 1874 och 1999.

I den schweiziska konstitutionen är kantonernas existens och självständighet
hårt reglerad. Varje kanton är namngiven i konstitutionens första artikel. Detta
medför att en förändring av konstitutionen är nödvändig för att skapa en ny
kanton eller om en kanton vill lämna förbundet. För att en ändring av
konstitutionen ska komma till stånd krävs en federal folkomröstning där en
majoritet av de röstande är för förändringen samt att det finns en majoritet för
förslaget i en majoritet av kantonerna. Om ändringen avser en tillkommande
kanton krävs även en majoritet av rösterna i den tilltänkta kantonen. Detta
förfarande har inneburit att antalet kantoner i princip har varit oförändrat
sedan 1848. Efter 30 års förhandlingar lyckades dock den franskspråkiga och
katolska kantonen Jura att bryta sig ur den tyskspråkiga och protestantiska
kantonen Bern år 1979.

En viktig del i den schweiziska federalismen är att även de små kantonerna måste
få göra sin stämma hörd och detta märks tydligt i den majoritet som krävs för en
förändring av konstitutionen. Sedan 1970 har de små kantonerna röstat ner fyra
konstitutionsförändringar trots att en majoritet av den schweiziska befolkningen
har varit för förslagen har förslagen inte haft majoritet i en majoritet av
kantonerna.

Alla schweiziska medborgare som har fyllt 18 år har rösträtt i de federala
valen. Schweiziska kvinnor fick rösträtt i federala val 1971. På kantonal nivå
införde Basel som första kanton könsneutral rösträtt 1959, medan kvinnorna i
Appenzell Innerrhoden fick tillträde till kantonens Landsgemeinde först 1990,
efter beslut från Schweiz' högsta domstol.

Ständerrådet har 46 ledamöter och varje kanton har två platser. Kantonerna
Unterwalden, Basel och Appenzell är uppdelade i halvkantoner där varje
halvkanton har en representant i Ständerrådet.

Nationalrådet har 200 ledamöter som väljs för en mandatperiod om fyra år.
Antalet ledamöter i Nationalrådet är proportionerligt mot antalet invånare i
kantonen, med undantaget att alla kantoner och halvkantoner skall ha minst en
plats i Nationalrådet. Kantonerna Uri och Glarus samt halvkantonerna Obwalden,
Nidwalden, Appenzell Ausserrhoden och Appenzell Innerrhoden har en ledamot var.
Kantonen Zürich är med sina 34 ledamöter den kanton med störst representation.

Ordförande i Förbundsrådet väljs i december varje år av Förbundsförsamlingen,
det vill säga Nationalrådet och Ständerrådet gemensamt, och den som innehar det
uppdraget är även Schweiz förbundspresident. Presidentens huvudsakliga uppgift
är att vara ordförande vid Förbundsrådets sammanträden. Presidenten har ingen
mer makt än övriga ledamöter i Förbundsrådet, förutom vid lika röstetal när
dennes röst är avgörande.

Schweiz försvar bygger på allmän värnplikt. Typiskt schweiziskt är det så
kallade milissystemet, det vill säga att schweizarna förvarar uniform och vapen
med ammunition hemma för en snabb mobilisering. Det är belagt med stränga straff
att bryta ammunitionsförpackningen utan tillstånd. Schweizare, som är
värnpliktiga, har också Schiesspflicht, det vill säga de måste årligen genomföra
en prickskjutning som bokförs. Om man inte klarar den, kan man inkallas till två
veckors extra utbildning.

I bergen i centrala Schweiz finns så kallade Reduit, citadell med omfattande
befästningar, dit armén kan dra sig tillbaka för ett uthålligt försvar
(centralförsvar). Bergspassvägar, tunnlar och broar är förberedda för
sprängning. I de låglänta norra landskapen finns pansarbrigader med moderna
Leopard 2-stridsvagnar. Flygvapnet är utrustat med F/A-18-jaktplan.

Försvarsreformen Armee XXI antogs av parlamentet och bekräftades genom en
folkomröstning 2003. Försvarsmaktens mobiliseringsstyrka reducerades från 400
000 soldater (Armee 95) till 200 000. Av dessa tillhör 120 000 soldater
insatsorganisationen och 80 000 soldater insatsreserven. De 120 000 soldater som
tillhör insatsorganisationen genomför varje år en repetitionsövning om tre
veckor (för meniga) och fyra veckor (för befäl). Insatsreservens personal
genomför inga repetitionsutbildningar annat än efter särskilt regeringsbeslut.
Minskningen av antalet soldater i mobiliseringsstyrkan har inte uppnåtts genom
att färre värnpliktiga inkallas till tjänstgöring, utan att antalet år som den
värnpliktige är förpliktigad att tillhöra den militära organisationen minskats.
Numera kvarstår inga meniga i mobiliseringsstyrkan längre än till 30 års ålder.
Första tjänstgöringen (den militära grundutbildningen) omfattar efter befattning
antingen 18 eller 21 veckor. Den som genomgått den kortare första tjänstgöringen
gör istället en extra repetitionsövning. För alla gäller att den årliga
skjutplikten måste uppfyllas. Kvinnor kan nu frivilligt göra värnplikten även i
stridande befattningar. Se även Militära grader i Schweiz.

Schweiz är ett av världens rikaste länder räknat per invånare. Folkets
levnadsstandard är hög, arbetslösheten är låg och inflationen är låg.
Inflationen låg på 1.0 % år 2013. Landet har relativt låga tillgångar av råvaror
och importerar därför största delen av råvaror och livsmedel från utlandet.
Landets välstånd består mest av tillverkning och export av bland annat maskiner
och elektronik, samt turism och landets starka bank- och finanssektor. Schweiz
har en ytterst stabil politik och en konfliktfri arbetsmarknad. Hela det
ekonomiska klimatet i Schweiz är välfungerande och attraktivt för företag.
Landets politiska klimat baseras på liberal marknadsekonomi med så lite statliga
ingripanden som möjligt. År 2012 rankades Schweiz som den mest
konkurrenskraftiga ekonomin i världen av World Economic Forum. Finanskrisen
2007–2008 medförde att landets banker drabbades av stora förluster. Därpå steg
arbetslösheten och problemen ökade i andra delar av ekonomin. Men Schweiz
klarade turbulensen relativt bra, ekonomin krympte med mindre än två procent.
Landets tillväxt återhämtade sig och redan året därpå var ekonomins tillväxt
tillbaka på 2,5 %.

Även om Schweiz inte är en medlemsstat i EU så kan ändrade ekonomiska villkor i
omvärlden påverka Schweiz ekonomi. Detta främst då bankerna och finanssystemet
utsätts för flertalet internationella påtryckningar om större öppenhet och uttag
av skatter. När eurokrisen inträffade 2011 ökade intresset för schweizerfrancen
bland investerarna, vilket höjde kursen vilket medförde minskad turism. Med sitt
natursköna klimat och fjäll är Schweiz ett av Europas främsta turistland och i
många städer är turismen huvudnäring.

Under 1990-talet skedde en mindre utveckling av real BNP om man jämför med
tidigare decennium. Fram till 1990-talets början låg sysselsättningen i landet
över genomsnittet i OECD-länderna. Sysselsättningskvoten i landet minskade som i
övriga OECD-länder under 1990-talet men i slutet av årtiondet var Schweiz
sysselsättning åter högt.

Schweiz ingår i ett system av banker som kallas Bankgeheimnis. Det innebär att
schweiziska banker bara är förpliktigade i undantagsfall att ge ut uppgifter om
sina kunder, allt för att skydda kontoinnehavarnas integritet.

Som tidigare nämnt är Schweiz en av världens finansjättar och de två största
bankerna är UBS och Credit Suisse. Vid sidan av dessa bankjättar finns det många
mindre banker och aktörer inom det schweiziska finanssystemet. Schweiz
bankväsende svarar för mer än 10 % av landets BNP.

År 1992 gick Schweiz med i Världsbanken och den Internationella valutafonden
(IMF).

År 1992 ansökte även den schweiziska regeringen om EU-medlemskap, men detta
röstades ner av det schweiziska folket. Schweiz har sedan dess bilaterala
handelsavtal med EU. År 2005 anslöt sig Schweiz till Schengensamarbetet.

Av de klockor som tillverkas i Schweiz exporteras 95 % till utlandet. Etablerade
klockvarumärken såsom Patek Philippe, Rolex, IWC, Longines, Breguet, Vacheron,
Constanine och Omega tillverkar alla sina klockor främst i Schweiz. Klockorna är
Schweiz tredje största exportvara efter läkemedel och andra kemiska industriella
produkter. Man exporterar även textilier, smycken och livsmedel. Importen
däremot består främst av maskiner, kemikalier, fordon, metaller och
jordbruksvaror.

Järnvägarna i Schweiz når ut till i stort sett hela landet. Järnvägsnätet är
mycket finmaskigt och trafiken är tät. Järnvägsnätet är dessutom i mycket gott
skick. Även tågen i Schweiz är i mycket gott skick och tillhör de bästa i
världen. Tågen i Schweiz har dessutom ett mycket gott rykte för sin punktlighet
och höga servicenivå.

Genom kuggstångsdrift kan bergbanorna trafikera branta sträckor. En del välkända
turistorter nås med tåg men inte med privatbil, det gäller exempelvis Wengen,
Zermatt och Rigi Kaltbad.

Det finns ett antal motorvägar i Schweiz. Dessa når ut till stora delar av
landet men inte överallt på samma sätt som järnvägarna. Motorvägarna är ofta
fyrfiliga, i gott skick och har långa tunnlar i Alperna och Jurabergen. Även
landsvägarna är välskötta.

I Schweiz får dubbdäck bara användas i speciella sammanhang. Många passvägar
stänger över vintern på grund av halka och lavinfara. På vissa sträckor övertar
biltåg trafiken. Vid möte på bergsvägar gäller speciella regler: Den tunga
trafiken har företräde och när två personbilar möts har den med uppförsbacke
företräde.

Vissa båtrutter transporterar mycket pendlare, exempelvis från Évian-les-Bains
och Thonon-les-Bains till Lausanne över Genèvesjön. På Vierwaldstättersjön,
Zürichsjön och Bodensjön går bilfärjor.

Den populäraste sporten är utförsåkning. Schweiz har genom åren vunnit många OS-
och VM-guld i de alpina grenarna. Världstrean och nationalidolen Roger Federer
har bidragit till att tennis är en sport på stark frammarsch i Schweiz. Andra
populära sporter i Schweiz är fotboll, innebandy, ishockey och även Schwingen
som är en sorts traditionell brottning, med likheter med den isländska
brottningssporten glima. Den anses ofta som nationalsporten i landet. Andra
typiska schweiziska sporter är Faustball, en sorts volleyboll, och Hornussen,
som kan liknas vid en blandning av golf och brännboll. Utövande av motorsport
innanför Schweiz gränser var förbjudet mellan 1955 och 2007, men har åter
tillåtits i landet.

År 2008 arrangerade Schweiz tillsammans med Österrike EM i fotboll. Schweiz har
även haft stora framgångar i America’s Cup med två segrar (2003 och 2007) med
båten Alinghi. Schweiz har också på senare tid haft stora framgångar i
backhoppning. Simon Ammann har fyra OS-guld och Andreas Küttel har ett VM-guld
och även Marco Grigoli har haft en del framgångar. På senare tid har Schweiz
även blivit framstående inom längdskidåkning genom längdskidåkaren Dario Cologna
som vunnit både OS-guld i Vancouver 2010 och tre totalsegrar i Tour de Ski
(2009, 2010/2011 och 2011/2012).

Cyklisten Fabian Cancellara har bland annat vunnit världsmästerskapens tempolopp
i cykel fyra gånger, och tagit guld och silver vid Olympiska sommarspelen 2008.

Flera internationella idrottsorganisationer har huvudkontor i Schweiz, bland
andra IOK (Lausanne), Fifa (Zürich) och Uefa (Nyon).

Det schweiziska köket består av en mängd maträtter från olika regioner.
Influenser har kommit från grannländer såsom det italienska, tyska och franska
köket. Maten är ofta näringsrik och hälsosam, med många osträtter och
brödsorter. Olika sorters fonduer är populära. Rösti härstammar från Schweiz.

Köket delas in i två skolor; haute cuisine och "riktig" matlagning. Haute
cuisine består av gourmetmåltider som togs till landet från Frankrike, med
mycket grädde, såser, dyra ingredienser såsom tryfflar. Denna matlagning tar
generellt lång tid. Den andra, traditionella skolan, består av de rätter som
växt fram ur historien med lokala varor. Man använde enkla råvaror för att få
finare maträtter, såsom grytor och bröd, ofta serverat med mjölk, ost och smör.



https://sv.wikipedia.org/wiki/Amerikanska_inb%C3%B6rdeskriget

Amerikanska inbördeskriget utkämpades i Nordamerika från 1861 till 1865. Som
svar på valet av Abraham Lincoln som president i USA, bröt sig 11 stater i
södern, hos vilka slaveri fortfarande var lagligt, ut från USA och bildade
Amerikas konfedererade stater (”Sydstaterna”). De övriga 25 delstaterna
(”Nordstaterna”) stödde USA:s federala regering. Efter fyra år av krig, som
mestadels utkämpades på de konfedererade staternas territorium, kapitulerade
konfederationen och slaveri förbjöds i hela nationen. Problemen som ledde till
kriget löstes delvis i rekonstruktionseran som följde.

När Abraham Lincoln från republikanska partiet tillträdde som USA:s president
1860 uppstod en dispyt som ledde till att sydstaterna lämnade unionen i protest
mot denna, 4 mars 1861, och istället bildades Amerikas konfedererade stater
(Confederate States of America, CSA). Kriget utkämpades i huvudsak som ett krig
för frigörelse från unionen respektive återställande av densamma, men under
kriget kom även slaverifrågan in i bilden; de mer industrialiserade Nordstaterna
erkände slavarnas frigivning i stater som kämpade mot unionen, men godkände
fortsatt slaveri i de unionsstater som hade slaveri. Sydstaterna baserade sin
ekonomi på upprätthållande av slaveriet. Majoriteten av sydstaterna menade att
slaveriet inte kunde avskaffas i syd för då skulle en ekonomisk kollaps ske.
Vidare var många fattiga vita i sydstaterna mot slaveriet, då detta pressade
deras ekonomiska situation och försvårade möjligheterna att få arbete. Åter
andra vita, t.ex. Robert E Lee, var motståndare till slaveri på rent moraliska
grunder. En del fiendskap uppstod när det Demokratiska partiet, som ville bevara
slaveriet, splittrades i två partier på just denna fråga och följaktligen
förlorade valet på grund av just det.

Det fanns många faktorer som ledde fram till kriget, både politiska och
kulturella. Men bland gemene man var det nog slaveriet som dryftades, då högsta
domstolen ogiltigförklarade en lag från 1850 som sade att förrymda slavar måste
återbördas till sina ägare. Det här väckte stor indignation i syd alltmedan
nordstatsexcentrikern John Brown gav sitt stöd till upprättandet av en ”republik
för förrymda slavar”. Brown, och arton andra nordstatare, ockuperade 1859 en
federal byggnad i Harpers Ferry i Virginia. Han dödade borgmästaren och tog
några av stadens ledande män till fånga. Brown fängslades sedermera och dömdes
för mord och sammansvärjning och förräderi mot staten Virginia. Hans död gjorde
honom till en martyr för slaverimotståndarna som upphöjde honom till helgon.
Tidningarna tillgrep stora ord, såsom ”Ett nytt helgon som gjorde galgen till
ett kors”. Avrättningen verkade inte avskräckande utan fick motsatt effekt.

I presidentvalet 1860 hade det republikanska partiet, lett av Abraham Lincoln,
en kampanj mot utökandet av slaveriet bortom de delstater där det redan
existerade. Republikanerna förespråkade nationalism och i deras valprogram 1860
fördömde de hot om splittring som bekännelse för förräderi. Efter en
republikansk seger, men innan den nya regeringen tillträdde den 4 mars 1861,
förklarade sju delstater sin utbrytning och gick ihop och bildade Amerikas
konfedererade stater. Både president James Buchanans avgående regering och den
tillträdande regeringen bestred utträdets lagenlighet och betraktade det som
uppror. De övriga åtta slavstaterna avvisade samtal om utbrytning vid denna
tidpunkt. Inget land i världen erkände konfederationen.

Strider inleddes den 12 april 1861, då konfedererade styrkor attackerade en
federal militär anläggning vid Fort Sumter i South Carolina. Lincoln svarade med
att kräva en frivillig armé från varje delstat som skulle återta federal
egendom, vilket ledde till deklarationer om utträde av ytterligare fyra
slavstater. Båda sidor rustade upp arméstyrkor allteftersom unionen tog kontroll
över gränsstaterna i början av kriget och etablerade en marin blockad. Fältslag
i öst 1861–62 var resultatlösa, eftersom konfederationen slog tillbaka unionens
ansträngningar att erövra dess huvudstad, Richmond, Virginia, under
Peninsularfälttåget. I september 1862 avslutades konfederationens fälttåg med
nederlag i Maryland i slaget vid Antietam, vilket hämmade britterna från att
ingripa. Dagar efter det slaget utfärdade Lincoln Emancipationsproklamationen,
vilket gjorde slaveriförbudet till ett krigsmål.

År 1863 avslutades den konfedererade generalen Robert E. Lees avancemang norrut
i nederlag i slaget vid Gettysburg. I väster, fick federala styrkor kontrollen
över Mississippifloden efter slaget vid Shiloh och belägringen av Vicksburg och
splittrade därmed konfederationen i två delar och förstörde mycket av deras
västra armé. Tack vare sina framgångar i väst, gavs Ulysses S. Grant befälet
över den östra armén 1864 och organiserade William Tecumseh Sherman, Philip
Sheridan och andras arméer att attackera konfederationen från alla håll, vilket
ökade nordstaterna fördel i manskap. Grant omstrukturerade unionsarmén och
tillsatte andra generaler befälet över divisioner som skulle stödja hans
avancemang in i Virginia. Han ledde Overlandfälttåget för att erövra Richmond
men ändrade dock sina planer i våldsamt motstånd och ledde belägringen av
Petersburg som nästan gjorde slut på resten av Lees armé. Samtidigt erövrade
Sherman Atlanta och marscherade mot havet och förstörde konfederationens
infrastruktur längs vägen. När konfederationens försök att försvara Petersburg
misslyckades, retirerade den konfedererade armén men förföljdes och besegrades,
vilket resulterade i Lees kapitulation till Grant vid Appomattox Courthouse den
9 april 1865.

Det amerikanska inbördeskriget var ett av de tidigaste sanna industriella
krigen. Järnvägar, telegrafen, ångbåtar och massproducerade vapen användes i
stor omfattning. Bruket av total krigföring, som utvecklats av Sherman i
Georgia, och skyttegravskriget i närheten av Petersburg, förebådade första
världskriget i Europa. Det är fortfarande det blodigaste kriget i amerikansk
historia med 620 000 döda soldater och okänt antal civila offer. Historikern
John Huddleston uppskattar dödssiffran till tio procent av alla män 20–45 år i
nordstaterna och 30 procent av alla vita män i åldern 18–40 i södern.
Nordstaternas seger innebar slutet på konfederationen och slaveriet i USA och
stärkte den federala regeringens roll. De sociala, politiska och ekonomiska
frågorna samt rasfrågorna i kriget formade rekonstruktionstiden på ett avgörande
sett som varade till 1877.

Striderna inleddes den 12 april 1861 med att sydstaterna intog Fort Sumter i
South Carolina och mot alla förväntningar besegrade de även den reguljära
unionsarmén i det första slaget vid Bull Run 21 juli 1861. År 1862 blev general
Robert E. Lee ledare för konfederationens Virginiaarmé och utkämpade med den ett
oavgjort fältslag vid Antietam i september. Lees militära skicklighet bidrog
därefter starkt till sydstaternas krigsinsats och han visade sig vara den
största faktorn till att de industriellt underlägsna sydstaterna kunde hålla ut
så länge.

Redan från början av kriget etablerade nordstaterna en sjöblockad mot
sydstaterna i syfte att hindra sydstaterna från att exportera bomull till
Europa. Den 8–9 mars 1862 ägde världshistoriens första strid mellan bepansrade
fartyg rum i slaget vid Hampton Roads. Det nordstatsbyggda USS Monitor
(konstruerat av den svenskfödde John Ericsson) avgick med en knapp seger efter
en lång duell mot sydstaternas CSS Virginia (som innan ombyggnaden hette
Merrimac). Under tiden opererade nordstatsgeneralen Ulysses S. Grant längre
västerut och besegrade sydstatsarmen i slaget vid Shiloh 1862. Därefter ryckte
han vidare söderut längs Mississippifloden, i syfte att skära konfederationen i
två delar. Under perioden maj-juni 1862 föll både Memphis och New Orleans i
unionens händer med hjälp av unionens flottstyrkor. Den 4 juli 1863 intog
nordstatstrupperna sålunda Vicksburg (se Slaget vid Vicksburg). Lee besegrade
nordstatsarméerna i slagen vid Fredericksburg, Chancellorsville och
Fredericksburg (andra) och ledde därefter Virginiaarmén in i Maryland. Krigets
avgörande slag, och vändpunkt, kom i slaget vid Gettysburg i Pennsylvania den
1–3 juli 1863, där Lee besegrades av general George E. Meade. Samtidigt blev en
nordstatsarmé, som försökt invadera Virginia, besegrad i slagen vid Chickamauga,
ehuru det blev en blodig seger för sydstaterna (Chickamauga var det enda större
slaget där sydstaterna var numerärt överlägsna).

År 1864 kämpade Lee mot general Grant i många blodiga slag i Virginia och
sydstatsarméerna tvingades trots upprepade segrar tillbaka. Efter slaget vid
Chattanooga kunde Grant gå söderut in i Georgia. Han skickade general William
Tecumseh Sherman söderut, medan han själv fortsatte strida mot Lee i Virginia.
1864 intog även Sherman Atlanta i Georgia (efter slaget vid Atlanta), varpå
marschen gick österut, mot havet; Shermans marsch mot havet är ett klassiskt
”snitt med skäran” i militärhistorien. Sherman intog Savannah närmare kusten
lagom till jul och skickade ett telegram till Lincoln med följande innebörd: ”I
beg to present you as a Christmas gift the City of Savannah.” Sherman fortsatte
senare norrut och intog Columbia, South Carolina. År 1865 retirerade Lee från
Petersburg där en blodig belägring 15 juni 1864–2 april 1865 hade ägt rum.
Sydstaternas huvudstad Richmond evakuerades och någon tid därefter kapitulerade
Lee. Lees sista strid kom att bli slaget vid Appomattox, varefter Lee
kapitulerade med hela sin armé inför general Grant vid Appomattox tingshus den 9
april. Den siste sydstatsgeneralen som kapitulerade var brigadgeneral Stand
Watie, vars kapitulation den 23 juni 1865 kan sägas ha varit det definitiva
slutet på inbördeskriget.

Fem dagar efter Lees kapitulation blev Abraham Lincoln mördad av John Wilkes
Booth. Det amerikanska inbördeskriget krävde cirka 630 000 militära dödsoffer
och är således den blodigaste konflikten i amerikansk historia. De viktigaste
resultaten av kriget var att slaveriet hävdes i och med emancipationen den 1
januari 1863 och att unionen bevarades. Dessutom stärktes det federala styret i
hela USA. Krigsförlusten, tillsammans med slaveriets avskaffande, innebar ett
ekonomiskt och kulturellt bakslag för sydstaterna.

Tiden närmast efter kriget är känd som rekonstruktionstiden. Nordstatstrupper
ockuperade sydstaterna ända fram till 1877. Legal rasdiskriminering fortsatte
länge i USA, även på federal nivå, bland annat var den amerikanska krigsmakten
segregerad ända till slutet av 1940-talet. Ku Klux Klan bildades i Tennessee den
24 december 1865. Den afroamerikanska befolkningen hade medborgerliga och
politiska rättigheter i Södern så länge nordstatstrupperna var närvarande, medan
de sydstatare som hade slagits på de konfedererades sida förlorade sina
medborgerliga rättigheter. När trupperna drog sig tillbaka berövades i praktiken
de svarta rösträtt och utsattes för en konsekvent rasåtskillnadspolitik genom så
kallade Jim Crow-lagar. Den amerikanska högsta domstolen godkände segregationen
genom en doktrin som kallades ”separate but equal” (åtskilda men jämlika). Det
var först genom medborgarrättsrörelsen på 1950- och 1960-talen som de svarta
fick fulla medborgerliga rättigheter.



https://sv.wikipedia.org/wiki/Olle_Adolphson

Gustaf Edvin Olle Adolphson, ursprungligen Gustaf Edvin Olof Adolphson, född 2
maj 1934 i Kungsholms församling i Stockholm, död 10 mars 2004 i Engelbrekts
församling, Stockholm, var en svensk visdiktare, vissångare och gitarrist.
Adolphson var en av de viktigaste personerna i 60- och 70-talens svenska visa.

Adolphson var son till skådespelarna Edvin Adolphson och Mildred Mehle, ogift
Folkestad, samt dotterson till konstnären Bernhard Folkestad. Hans syskon var
skådespelaren Anna-Greta Adolphson (halvsyster på faderns sida), skådespelaren
och regissören Leo Cullborg (halvbror på faderns sida), TV-producenten Kari
Thomée, skådespelaren Kristina Adolphson och fotografen Per B. Adolphson.

Adolphson debuterade 1956 med vissamlingen Aubade. Bland hans allra mest kända
sånger finns "Trubbel", som blivit mycket känd inte minst genom Monica
Zetterlunds insjungning. Visorna "Det gåtfulla folket" och "Mitt eget land" som
han skrev tillsammans med Beppe Wolgers är två till av hans mer kända verk. Olle
Adolphson skrev den svenska texten till "34:an", sången om den gamla kåken som
skulle rivas, efter det amerikanska originalet "This Ole House", som blev en
landsplåga på 1960-talet, då texten var minst sagt aktuell i Stockholm, liksom i
många andra svenska städer.

Under 1970- och 1980-talen gav Adolphson ut flera Taubetolkningar och under
1990-talet tolkningar av dikter skrivna av Harry Martinson och Lars Forssell.
Olle Adolphson skrev också den svenska texten till det populära barnprogrammet
Fablernas värld som gick i tv i början av 1970-talet. I början av 1980-talet
komponerade han Mässa på svenska språket som uruppfördes 1983. Den kom 2004 ut
på CD.

Adolphson har varit föremål för två doktorsavhandlingar: En i musikvetenskap:
Frans Mossberg Visans kontinuum Ord, röst och musik Studier i Olle Adolphsons
musik och framförandekonst, och en i litteraturvetenskap: Charlotte Ulmert,
Visan som gåva: Olle Adolphsons litterära konstnärskap (2004). 2005 utkom
hyllningsskivan DubbelTrubbel, där Adolphsons sånger tolkas av ett stort antal
svenska artister, bland andra Håkan Hellström, Sofia Karlsson, Eva Dahlgren,
Freddie Wadling, Mauro Scocco och Rikard Wolff samt åländska sångaren Johanna
Grüssner.

I juli 2009 utpekades Adolphson av en frilansskribent som personen bakom
pseudonymen Bo Balderson.

Han var 1960–1966 gift med Elisabeth Bryhn (född 1935), dotter till general L
Bryhn och Solveig Bjerkebäk. Åren 1965–1971 levde han med psykoanalytikern Karin
Michal (född 1940). Deras dotter Maja Adolphson driver en kommunikationsbyrå.



https://sv.wikipedia.org/wiki/Populism

Populism, (lat. populus, "folk"), politisk rörelse som vädjar till "folket" och
"sunt förnuft" samt angriper en politisk eller social elit, ofta utan grund i en
specifik ideologi. Begreppet kan härledas till romarriket då "populares" var
politiker som förlitade sig på stöd från de lägre samhällsklasserna medan
"optimater" var politiker som främst sökte stöd från samhällseliten. I USA fanns
det ett parti som kallade sig för populistpartiet vid mitten av 1800-talet, och
även i Tsarryssland vid samma tid fanns ett populistparti vid namn Narodnikerna.
Populismen kan ha skiftande innebörd i olika länder.

Definitionen av begreppet populism saknar konsensus i den akademiska världen.
Trots det används begreppet ofta i den politiska debatten. Vanligtvis används
det som ett nedsättande uttryck, exempelvis för att antyda en form av extremism
eller att det är förenklade lösningar på komplexa problem.

Kännetecknande för populism är att det rör sig om politik med förenklade
lösningar på svåra politiska problem genom tunn ideologi som föreskriver två
homogena, antagonistiska grupper; ett vi-mot-dom-tänkande (folket mot eliten,
svenskar (eller annan nationalitet) mot invandrare, land mot land), med argument
om det "sunda förnuftet". Det är dock inte främst åsikterna i sig själva som
avgör om till exempel ett parti kan anses populistiskt utan just att man
anspelar på ett tänkt "gap" mellan makthavare och en majoritet av folket. Ofta
förespråkar populisterna fler folkomröstningar och är allmänt skeptiska till den
representativa demokratin.

Bland 1900-talets mest framträdande populister har nämnts Argentinas president
Juan Perón, eftersom han ska ha varit den första ledaren i sitt land som riktade
sig direkt till de breda massorna (jämför descamisados) med ett populärt
politiskt budskap, om bland annat ökade sociala förmåner. Liknande strategi har
använts i grannlandet Brasilien av presidenten Getulio Vargas. Såväl Perón som
Vargas använde nationalistiska argument i sin retorik.[källa behövs] Exempel på
samtida partier som uppfyller karaktäristikan för högerpopulism är:
Fremskridtspartiet i Norge, Front National i Frankrike, Die Republikaner i
Tyskland, Sverigedemokraterna och Ny Demokrati i Sverige. När det kommer till
Front National i Frankrike anser dess ledare:

En populistisk strategi är antietablissemangsstrategin. Grunden är opposition
mot det politiska etablissemanget, vilket kan definieras som en "politisk klass"
med små skillnader mellan aktörerna. De konkurrerande partierna ses som att de
endast eftersträvar makt – den makt de stulit från folket. Denna position kan
intas med försiktighet av populister för att de inte vill bli betraktade som
politiska extremister eller antidemokrater.

Högerpopulismen har traditionellt haft en liberal agenda med lägre skatter och
minskad statlig inblandning i ekonomi och familjeliv. På 1990-talet kom
främlingsfientlighet och motståndet till EU att bli allt viktigare inslag. Det
finns ett motstånd mot sexuella minoriteter och etniska grupperingars kulturella
uttryck genom partiernas kulturellt konservativa och antisekulära värderingar.
Exempel på dessa är det svenska partiet Ny Demokrati tillsammans med italienska
Lega Nord och österrikiska FPÖ. På senare år har partier i Norge och Sverige,
Fremskrittspartiet respektive Sverigedemokraterna, blandat höger- och
vänsterpopulism, enligt politiken.se.

Vänsterpopulism är en politisk ideologi som kombinerar vänsterpolitik med
populistisk retorik och teman. Retoriken består ofta av antielitistiska åsikter,
motstånd till det rådande systemet och att man utger sig tala för "vanligt
folk". Vanliga teman för vänsterpopulism är:

Däremot är klassamhällets ideologi eller socialistisk teori inte är lika viktigt
som det är för de traditionella vänsterpartierna. Kritiken av kapitalismen och
globaliseringen är ofta kopplad till antiamerikanism, vilket har ökat i de
vänsterpopulistiska rörelserna som en följd av impopulär amerikansk militär
verksamhet, särskilt verksamhet i Mellanöstern.

I Europa förekommer vänsterpopulismen främst i Öst- och centraleuropa, där
arvtagarna till de gamla kommunistiska partierna vill se statliga ingripanden
för att mildra effekterna som avregleringarna av ekonomierna medfört i det
numera marknadsliberala och globala systemet. I Sydamerika nämns ofta Hugo
Chavez och Evo Morales som populister, vilka genom sin retorik angriper USA och
imperialismen.

Agrarpopulismen har en över 150 år lång historia och utgörs av en kombination av
en liberalism (ytligt sett), negativ inställning till statlig inblandning i
privatlivet, krav på sparsamhet och en misstänksamhet mot privat och offentlig
centralisering, privatkapitalism och den samhälleliga eliten. Den senare
argrarpopulismen manifesterades främst i Norden, men även i Baltikum och Polen.
Partierna hade en konservativ ådra, föreskrev det sunda livet på landsbygden i
motsats till den moderna stadens och modernitetens dekadens, ställde krav på
riktat ekonomiskt stöd till bönderna och landsbygden. Exempel på nordiska
agrarpopulistiska partier är centerpartierna (tidigare bonde-/agrarpartierna),
det vill säga det svenska Bondeförbundet (idag
centerpartiet)[specificera källa], det norska Bondepartiet (idag Senterpartiet)
och det finska Agrarförbundet (idag Centern i Finland)[källa behövs]. I Finland
utgjordes agrarpopulismen främst av Landsbygdspartiet (upplöst 2003) och
tidigare i Polen av Andrzej Lepper.



https://sv.wikipedia.org/wiki/Nigel_Farage

Nigel Paul Farage (IPA: /ˈfærɑːʒ/ ), född 3 april 1964 i Downe utanför London,
är en brittisk politiker. Han var 2010–2016 partiledare för det euroskeptiska
United Kingdom Independence Party och är sedan 1999 ledamot i Europaparlamentet.

Farage är sedan den 10 juni 1999 ledamot i Europaparlamentet för valkretsen
sydöstra England och gruppledare/medordförande för partigruppen Frihet och
demokrati i Europa, och därmed också ledamot i Europaparlamentets
talmanskonferens. Farage är dessutom ledamot i fiskeriutskottet sedan den 16
juli 2009.

Farage var under perioden 2010–2016 ledare för det euroskeptiska brittiska
partiet UKIP. 4 juli 2016 avgick han som partiledare för UKIP, efter att
partiets euroskeptiska linje vunnit Folkomröstningen om Storbritanniens
medlemskap i EU. Hans avgång motiverades med att han nu "fått tillbaka sitt
land" och att han därefter vill "ha sitt liv tillbaka". Han ansåg därmed att
hans mission som ledande partipolitiker var avslutad.

Farage har gjort sig känd för flera kontroversiella uttalanden och
ställningstaganden. Bland annat har han i en intervju uttryckt att den
världsledare som han beundrar mest ur ett professionellt perspektiv är Rysslands
president Vladimir Putin, och han beskrev dennes hantering av kriget i Syrien
som "briljant". Han klargjorde dock att han inte beundrade Putin ur ett
politiskt perspektiv eller som människa och kritiserade dennes fängslande av
journalister.



https://sv.wikipedia.org/wiki/Gotland

Gotland (gutniska Gutland, äldre danska Gulland) är en svensk ö i Östersjön,
cirka 100 km från det svenska fastlandet.

Gotland är också, tillsammans med de omkringliggande öarna Fårö, Karlsöarna,
Gotska Sandön, Östergarnsholm samt flera mindre öar, ett svenskt landskap och en
kommun. Vid behov att inom landskapet skilja mellan dessa öar och landskapet i
övrigt benämns det övriga Gotland "Storön". Landskapet är även ett län, en
kommun samt ett stift. Huvudön är till ytan 2 994 km², länet och landskapet är
till ytan 3 151,4 km² medan ytan inklusive insjöar är 3 183,7 km².

Under sommaren besöker mängder av turister Gotland, inte minst det
världsarvsförklarade Visby, som är öns enda större tätort. På ön finns 92
medeltida kyrkor vilket gör Gotland till Sveriges kyrkotätaste kommun.

I likhet med andra svenska landskap saknar landskapet Gotland egen administrativ
betydelse. Landskapet överensstämmer dock helt och hållet med Gotlands län och
Gotlands kommun.

Gotland har fått sitt namn efter folkslaget gutar, vars förled gut- torde
härröra från äldre urgermanska med betydelsen utgjuta, möjligen som en
beteckning för män och är formellt helt identiskt med folknamnet goter. Det
ursprungliga namnet på ön var Gutland,(a) kutlandi 1000-talet, med runskrift,
vilket med latinska bokstäver blir a Gutlandi. På 1300-talet skrevs namnet som
Gutland. Förledet betecknar gutar och efterledet är 'land'. Detta kan tolkas som
'område, rike' eller som 'ö'. I såväl svenskt som danskt talspråk assimilerades
"tl" till "ll" (jämför med Jutland/Jylland), vilket gav upphov till formen
Gulland.

Dagens svenska namn Gotland med o härrör, likt många andra namn längs Sveriges
kuster, från lågtyskan genom a-omljud. Till början av 1920-talet stavades
Gotland med två t som Gottland. Enligt SCB:s folkräkning från 1930 skedde
ändringen av stavningen enligt ett regeringsbeslut den 12 november 1923.

Gotland har varit bebott sedan mycket lång tid.[när?] Landskapet har 42 000
kända fornlämningar.

Redan under stenåldern var Gotland befolkat av säljägare och fiskare. En sådan
boplats har varit grottan Stora Förvar på Stora Karlsö, en annan Ajvideboplatsen
på Ekstakusten innanför Karlsöarna.

Ön har talrika lämningar från brons- och järnåldern liksom från
folkvandringstid. Stora gravfält finns exempelvis vid Trullhalsar och Gålrum.
Talrika bronsåldersrösen, på gutniska kallade royr (= rör) finns runt om på
Gotland; det största är Uggarderoyr i Rone. Även skeppssättningar från
bronsåldern är vanliga.

Från 700-talet finns på Gotland ett stort antal unika bildstenar, som ofta visar
seglande båtar med svärds- och sköldförsedda besättningar. På dessa framträder
vikingens vardagsvärld i en bildrikedom som fått forskningen att kalla dem
"forntida seriemagasin".

Under vikingatiden blev Gotland ett av norra Europas rikaste områden. Gutniska
handelsbönder, så kallade farmän bedrev omfattande och långväga handel mellan
Väst- och Östeuropa. Gutniska bönder hade ett eget handelsfaktori i Novgorod,
kallat Gutagård och ett i London. Bland annat hade gutarna i praktiken monopol
på handeln med gråverk (ekorrens vinterpäls), som var mycket eftertraktad av
kungahusen i hela Europa, och flera andra varor från österled bland annat bivax.
Om handelsböndernas ofantliga rikedom vittnar det stora antal (guld-) och
silverskatter (över 700 har hittats) som fortfarande grävs fram ur den
gotländska jorden - fler än i något annat område i världen. Spillingsskatten,
hittad 1999, innehöll 14 000 mynt. Den vägde totalt 67 kilogram och är världens
största vikingatida silverskatt. Ytterligare ett tecken på gutarnas rikedom är
de 95 stenkyrkor (med prästgårdar och ofta kastaler) som gutarna uppförde och
gradvis utvidgade från 1100-talet och 200 år framåt. 92 av kyrkorna är
fortfarande i bruk.

Under 1100-talet började gutarna formalisera sina förbindelser med omvärlden,
såväl inom handeln (flera handelstraktat ingicks med bl.a. tyska Lübeck) som med
den framväxande kyrkliga organisationen där man kom att ingå i Linköpings stift
cirka 1130. Vid denna tid började man även ge ut egna mynt, med förebilder från
tyska och frisiska samtida myntningar

I mitten av 1100-talet började Visby växa fram som stad och handelsplats. Det
tidigaste skriftliga omnämnandet av staden är dock först från cirka 1225, i
Henrik av Lettlands krönika där ”Wysbu” omnämns som hamn för tyska pilgrimer.
Staden var från början rent gutnisk men blev med tiden samlingsorten för "många
folkslag", som företalet till Visby stadslag säger. Talrikast var tyskarna, och
Visby blev medlem av Hansan. Under lång tid var Visby i handelspolitiskt
avseende ledande för en stor del av norra Europa. Visby blev med tiden en farlig
konkurrent för landsbygdens storhandel. Splittringen föranleddes också möjligen
av Visbys stora andel tyskar, vilkas lojalitet, helt naturligt, låg hos sina
tyska bröder snarare än hos den gutniska befolkningen. Visby ringmur, som
började byggas cirka 1250, var framför allt ett skydd mot landsbygden.
Konflikten mellan stad och land ledde 1288 till inbördeskrig.

I slutet av 1200-talet och början av 1300-talet försökte den svenska
centralmakten ansluta Gotland till Svea rike. 1285 mötte Magnus Ladulås
representanter för tjugotre hansastäder på Kalmar slott. En överenskommelse
slöts om att Gotland skulle tillhöra Sverige. I praktiken var centralmaktens
inflytande inte självklart. 1313 företog kung Birger Magnusson ett krigståg till
Gotland för att tvinga allmogen att betala högre skatter. En gutnisk bondehär
slog kungen i slaget vid Röcklinge backe i Lärbro socken.

Under 1300-talet började högkonjunkturen för Gotlands och Visbys handel att
vika. Lübeck blev en allt viktigare handelshamn, och gutarnas handelsmonopol i
österled bröts. Cirka 1350 drabbade digerdöden ön. 1361 landsteg den danske
kungen Valdemar Atterdag på öns västkust, och krossade slutligen den dåligt
utrustade bondhären vid ett oerhört blodigt slag utanför Visbys murar. Staden
ska då ha öppnat sina portar och blivit hårt brandskattad, men de historiska
fakta är osäkra. Klart är dock att kombinationen av digerdöd och krig minskade
Gotlands befolkning mycket kraftigt. En lång nedgångstid för ön började. I
slutet av 1300-talet blev Gotand tillhåll för sjörövare, de så kallade
vitaliebröderna. Ön blev under lång tid en spelboll i den nordiska politiken. I
olika omgångar erövrades Visby av Tyska orden, av drottning Margaretas
unionstrupper, av Erik av Pommern, av Kristofer av Bayern och av Karl Knutsson.
1525 ska lübeckarna ha bränt en stor del av Visby.

Vid freden i Brömsebro 1645 blev Gotland svenskt. Wisborgs slott i Visby, som
tidvis varit en utgångspunkt för sjöröveriet som bedrevs från ön, sprängdes och
revs av danskarna när de för andra och sista gången avträdde ön till svenskarna
1679. Ön förde en tynande tillvaro även efter försvenskningen. Det svårt härjade
Visby började återuppbyggas i slutet av 1600-talet, men dess roll som
internationell storhamn var över sedan länge. Övriga delar av ön präglades av
isolering och fattigdom. Under 1800-talet började jordbruket utvecklas. Öns
vidsträckta myrar dikades ut. Mot slutet av århundradet påbörjades en viss
industrialisering i Visby och järnväg drogs över ön. 1900-talet präglades först
av den ökande industrialiseringen, men så småningom av den allt mer dominerande
turismnäringen. Gotland började bli populär som turistort bland det sena
1800-talets societet genom prinsessan Eugénie som bodde i Västerhejde på västra
ön sedan 1860-talet. Stora sommarvillor uppfördes på 1910-talet i badorten
Ljugarn, och 1955 grundades Vitvärs semesterby som den första i sitt slag på ön.

Naturen på Gotland skiljer sig avsevärt från övriga Sverige. Det beror dels på
öns isolerade läge och en senare rationalisering av jord- och skogsbruket än i
övriga landet. Den viktigaste faktorn är dock den karga kalkstensberggrunden,
som skapat förutsättningar för en mycket speciell artflora. Gotlandssnok, brun
ögontröst och gotlandssippa är exempel på arter som endast finns på Gotland.

Gotlands historia går cirka 400 miljoner år tillbaka i tiden, till den period
som kallas silur. Vid denna tid låg Sverige nära ekvatorn, och Gotland var en
tropisk korallrevmiljö i ett grunt och varmt hav, rikt på många djurarter, till
exempel sjöliljor, armfotingar och trilobiter.

Runt reven lagrades under årmiljoner döda organismer och slam, som tillsammans
med korallerna byggde upp en berggrund av framför allt kalksten och märgelsten.
Den gotländska berggrunden är därför mycket rik på fossil.

Sin nuvarande form fick ön av is och vatten under och efter den senaste istiden.
På öns västra sida reser sig på många avsnitt mäktiga klintstup. På några
ställen finns dessa under vattnet och bildar så kallade pallkanter, utanför
vilka djupet kan vara mycket stort. Den östra sidan är i huvudsak flack, med
långgrunda stränder. Den högsta punkten är Lojsta hed mitt på ön, som ligger
83 meter över havet.

Ön har omväxlande alvar och hällmark, lågväxande tallskog och lövängar, odlings-
och betesmark. Tidigare var ön starkt präglad av ett flertal mycket vidsträckta
myrar. De flesta av dessa dikades ut under 1700- och 1800-talen och togs då i
anspråk av jordbruket. Ett antal insjöar (kallade träsk) finns fortfarande kvar,
bland annat Tingstäde träsk och Bäste träsk.

Havsstränderna utgörs av klapperstensfält, strandvallar och raukar, omväxlande
med långa, populära sandstränder.

Växtligheten är artrik med bland annat många arter av orkidéer. Det milda
klimatet gynnar många ovanliga växter. Öns blommande vägkanter är berömda.

Fågellivet är intensivt. Bland annat finner man Östersjöns enda fågelberg på två
öar utanför Gotlands västkust - Lilla Karlsö och Stora Karlsö.

Sälkolonier finns norr om Fårö och på Lilla Karlsö. Många vanliga däggdjur, som
älg, grävling och vessla, saknas på Gotland. För närvarande finns inte heller
någon viltlevande vildsvinsstam på ön. Privatpersoner har inplanterat rådjur,
och ön har idag en kraftigt växande stam.

Gotlands län är ett av få som helt och hållet överensstämmer med det historiska
landskapet, detta beroende på den naturliga avgränsning som det insulära läget
skapar. Notera dock att länet inte sammanfaller med ön, utan inkluderar flera
närbelägna öar, däribland Fårö.

Ön utgör huvuddelen i Gotlands kommun tillsammans med Fårö och flera andra
mindre öar som Gotska Sandön. Sedan den 1 januari 2011 benämner sig kommunen
Region Gotland. Eftersom det inte finns några andra kommuner i länet saknas
landsting. 1863 ombildades varje socken i länet till en landskommun plus Visby
stad, totalt 92 kommuner. Vid kommunreformen 1952 reducerades antalet kommuner
till 13. Dessa lades 1971 samman till Gotlands kommun, varvid även landstinget
upphörde.

Gotland är en stark jordbruksbygd. Den agrara sektorn tillsammans med turismen
sysselsätter flest människor (bortsett från den offentliga sektorn). Främst
odlas vete och sockerbetor, dock är sockerbetsodlingen på nedgång sedan Danisco
lade ner sockerbruket på ön. Dessutom finns det en vingård på södra delen av ön,
och det pågår även försök med framställning av rom från sockerbetor. Det finns
även en lång tradition av fåravel och boskapsskötsel på ön.

Turismen är idag Gotlands kanske viktigaste näring, och därtill en näring som
oavbrutet växer sedan mer än 100 år tillbaka. Antal besökare ökar hela tiden,
och med dem får allt fler personer möjlighet att försörja sig, helt eller
delvis. Bland försörjningsområdena kan nämnas transportföretagen, hotell,
campingplatser och inte minst den mycket omfattande privatuthyrningen av
bostäder. Vidare restauranger, livsmedelsbutiker, museer och andra turistmål,
nöjesliv inom alla områden samt mängder av konsthantverkare och konstnärer som
säljer större delen av sin produktion under sommarperioden.

Gotlands näringsliv har dominerats/domineras av sten-, cement-, livsmedels- och
elektronisk industri. Tidigare var Försvarsmakten vid sidan om Gotlands kommun
den största arbetsgivaren på ön på grund av öns läge mitt i Östersjön, nära
dåvarande Sovjetunionen, men försvarsmakten avvecklade sina resterande
verksamheter på ön helt 2005. Elektronikindustrin försvann till större delen när
storarbetsgivaren Ericsson/Flextronics lade ner sin fabrik i Visby i början av
2000-talet. I stället har på 2000-talet tjänsteföretag vuxit kraftigt, bland dem
Payex och Svenska Spel.

De flesta företag på ön är idag små. Bara 20 av öns samlade företag hade år
2009/10 fler än 100 fast anställda. Den i särklass största arbetsgivaren är
Gotlands kommun, med 6 340 anställda (inklusive drygt 500 med
visstidsanställning). I storleksordning därefter kommer ett antal företag med
cirka 400 anställda: Rederi AB Gotland, Payex, Svenska Spel och Cementa.

Gutniska är på Gotland det ursprungliga egna språket. Det utgör en separat gren
av de nordiska fornspråken jämte den fornvästnordiska (isländska, färöiska,
norska) och den fornöstnordiska (svenska och danska) avdelningen. Gutamål är ett
gammalt talspråk och dialekt. Ordet gutamål skapades av guten (gotlänningen)
Carl Säve, professor i nordiska språk 1859-1876. Förebild för ordet var
forngutniska guta mal som betyder 'gutarnas språk'. Gutamålet har sitt ursprung
i gutniskan, men det har, bland annat på grund av Gotlands politiska
tillhörighet, inte status som språk, utan räknas som en dialekt av svenska.
Dialekten har på senare tid, liksom de övriga i Sverige, påverkats kraftigt av
rikssvenskan. Olika områden har emellertid påverkats olika mycket. Det råder
således kontinuerliga övergångar mellan öns olika dialekter, från ålderdomliga
dialekter till sådana som påverkats mer av svenskan.

Redan Gutasagan omtalar en indelning i tredingar: Nordertredingen,
Medeltredingen och Sudertredingen. I den kyrkliga organisationen var tredingarna
prosterier, idag kallade kontrakt: Nordertredingens kontrakt, Medeltredingens
kontrakt respektive Sudertredingens kontrakt.

Varje treding bestod av två settingar (sjättedelar). De har ibland jämförts med
Svealands skeppslag och kan bland annat ha haft uppgiften att utrusta skepp för
den kungliga ledungen. Vid den svenska tidens inledning (1645) fungerade
settingarna som rättskretsar.

Den grundläggande (minsta) rättskretsen kallades på Gotland ting. Ön var indelad
i tjugo ting under ledning av varsin tingsdomare. Tingen hade betydelse även för
fördelningen av skatter. Vid inledningen av den svenska tiden hade tingen redan
börjat spela ut sin roll.

Ett gemensamt ting, det så kallade gutnaltinget fanns dessutom. Gutnaltinget
betyder "gutarnas (gotlänningarnas) allting". "'All'" betyder här gemensam (all
= hel). Tinget sammanträdde på platsen där klostret Roma kloster senare förlades
(strax utanför tätorten Romakloster).

Socknen var grundenheten i den kyrkliga territoriella organisationen. På Gotland
fanns under medeltiden 94 landssocknar och över ett halvdussin socknar i Visby
stad. Några av dessa socknar har slagits samman med andra. Ödekyrkor kvarstår av
sockenkyrkorna Elinghem och Gann i Nordertredingen och Bara i Medeltredingen. Av
Visbys medeltida sockenkyrkor kvarstår endast Vårfrukyrkan (Sankta Maria). År
1681 indelades Gotland i två härader. Nordertredingen och Kräklinge setting i
Medeltredingen blev Gotlands norra härad. Sudertredingen och Hejde setting i
Medeltredingen blev Gotlands södra härad.

Det har aldrig funnits mer än en stad på Gotland, nämligen Visby. Dess ålder är
inte helt fastställd[källa behövs], men den äldsta kända byggnaden är uppförd
omkring 1150.[källa behövs] Den var en egen kommunal enhet fram till 1971, då
Gotlands kommun bildades[källa behövs]. Även i dag är Visby den helt dominerande
tätorten, med omkring 40 procent av öns befolkning. Den näst största orten,
Hemse, har knappt en tiondel av Visbys folkmängd. För information om de olika
tätorternas befolkning se Gotlands kommun.

Öns klimat är maritimt. Temperaturen är relativt stabil över året tack vare
läget i Östersjön med svala vårar men milda höstar och vintrar. Gotland hör till
de solsäkraste svenska områdena. Visby är den ort som vunnit SVT:s solliga över
soltimmar sommartid flest gånger sedan starten 1990 (8 gånger).

Årsmedeltemperaturen är omkring +6,5 °C. Gotlands alla tiders högsta och lägsta
temperaturer, 35,2 °C samt -32,8 °C, har avlästs på samma plats, nämligen i
Buttle nära öns mitt.

Den första reguljära ångbåtstrafiken med tidtabell från Visby till fastlandet
inleddes 1866. Idag bedriver Destination Gotland färjetrafiken mellan
Nynäshamn-Visby och Oskarshamn-Visby på uppdrag av staten (Trafikverket). Fyra
snabbfärjor trafikerar linjerna. Resan från och till destinationerna tar cirka
tre timmar. Tidigare har även Grankullavik (på Öland) och Västervik trafikerats.
Visby–Västervik trafikerades senast från 1963 till 1988. Visby-Grankullavik
trafikerades 2007-2009. Under 2010 transporterade Destination Gotland 1 652 932
passagerare, 498 010 personfordon och 728 671 längdmeter gods mellan Visby och
fastlandet. Vidare bedrives båttrafik i turistsammanhang kring ön, bland annat
så går båten M/S Stora Karlsö mellan Klintehamn och Stora Karlsö.

Visby flygplats som ägs av Swedavia ligger strax norr om Visby där Gotlandsflyg
och SAS är några av bolagen som trafikerar flygplatsen. Flygets betydelse för
Gotland gör att Visby flygplats har en strategisk roll och i mars 2009 beslutade
regeringen att Visby flygplats skulle ingå i det nationella basutbudet av
flygplatser. Under 2014 flög totalt 406 906 personer till/från Visby flygplats.

All kollektiv trafik på ön utgörs av bussar som bedrives på 4 linjer i Visby och
med 15 linjer på landsbygden. De första linjerna startades av på 1920-talet och
öns olika järnvägsbolag kom att bedriva de flesta linjerna. Efter
förstatligandet av järnvägarna bedrevs trafiken av SJ Buss, senare Swebuss och
sedan 2009 bedrivs trafiken av Gotlandsbuss AB.

I dagsläget är Gotland det enda länet i Sverige som saknar kommersiell
järnvägstrafik, så har det emellertid inte alltid varit. Under årens lopp har
det funnits järnvägstrafik på linjerna Lärbro-Visby-Roma-Burgsvik (GJ),
Visby-Västerhejde (VVJ), Hablingbo-Klintehamn-Roma (SGJ och KlRJ), Slite-Roma
(SlRJ) och Ronehamn-Hemse (RHJ). Trafiken på RHJ lades ned 1918 och på VVJ 1940,
övriga linjer förstatligades 1948 efter att ha bedrivits som ett statligt bolag
i ett år. Hablingbo-Klintehamn-Roma och Slite-Roma lades ned 1953 följt av
Lärbro-Visby-Roma-Burgsvik 1960. Sedan 1978 finns museijärnvägen Gotlands
Hesselby Jernväg på en bit av gamla SlRJ.

På Gotland utövas ett antal traditionella gutniska sporter, främst pärk och
varpa. Den gutniska femkampen består av ränn' i kämp (löpning), längdkast me'
stain (längdkast med stenvarpa), haug-stikel (höjdhoppning), stangg-störtningg
(stångstötning) och ryggkast. Man tävlar också i spark' blaistre (sparka ögla)
och rövkrok (benkrok).

Den stora kraftmätningen i gutniska sporter är Stångaspelen, en fyradagars
tävling som hålls varje sommar i Stånga på mellersta Gotland. Gotland var värdö
för Internationella öspelen 1999.



