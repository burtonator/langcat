https://hu.wikipedia.org/wiki/2016-os_labdar%C3%BAg%C3%B3-Eur%C3%B3pa-bajnoks%C3%A1g

A 2016-os labdarúgó-Európa-bajnokság a 15. Európa-bajnokság volt, melyet június
10. és július 10. között Franciaországban rendeztek. Ez volt az első Eb, amelyen
24 csapat vett részt. A címvédő a spanyol válogatott volt.

Franciaország – 1960 és 1984 után – harmadik alkalommal volt házigazdája a
kontinenstornának. Az Európa-bajnok Portugália lett, története során először,
miután a döntőben a házigazda Franciaországot hosszabbítás után 1–0-ra legyőzte.
Portugália a 10. csapat lett, amely Európa-bajnokságot nyert. Európa-bajnokként
részvételi jogot szerzett a 2017-es konföderációs kupára, melyet Oroszországban
rendeznek.

A magyar labdarúgó-válogatott az 1972-es labdarúgó-Európa-bajnokság óta nem
szerepelt a legjobb európai labdarúgó válogatottak között. Az élmezőnyhöz
zárkózást még csodálatosabbá tette, hogy meglepetést okozva csoportelsőként
továbbjutott a nyolcaddöntőbe, ahol a belga labdarúgó válogatott ellenében nem
tudtak tovább jutni. A játékvezetők között ott volt Kassai Viktor aki három
mérkőzést vezethetett és a döntőt negyedik játékvezetőként szolgálhatta.

Az Európa-bajnokság rendezésére 2009. március 9-ig lehetett pályázni. A
határidőig négy pályázat érkezett: Franciaország, Olaszország, Törökország,
valamint Svédország és Norvégia közös pályázata. 2009 végén a két észak-európai
ország visszalépett, mert egyik kormány sem támogatta a rendezést, így három
pályázó maradt versenyben. 2007 tavaszán a Walesi Labdarúgó-szövetség jelentette
be, hogy Wales és Skócia közösen pályázatot adna be. 2009 tavaszán azonban a két
ország lemondott a rendezésről. Az okok között szerepelt a gazdasági válság,
valamint az UEFA 2008 őszén hozott 24 csapatos tornáról született döntése is,
amely miatt több stadion lett volna szükséges a lebonyolításhoz.

Olaszország korábban 1980-ban rendezett Európa-bajnokságot, világbajnokságot
pedig legutóbb 1990-ben. Olaszország pályázott a 2012-es Eb rendezésére is,
azonban akkor a Lengyelország–Ukrajna közös pályázat nyert. Az olaszok 12
városban rendezték volna a mérkőzéseket: Bari, Bologna, Cagliari, Firenze,
Genova, Milánó, Nápoly, Palermo, Róma, Torino, Udine és Verona lettek volna a
helyszínek.

Törökország nyolc városban rendezte volna a tornát, és három tartalékhelyszíne
is volt. Isztambulban két stadionban is lettek volna mérkőzések. Emmellett még
Bursa, İzmir, Antalya, Ankara, Eskişehir, Konya és Kayseri adott volna otthont a
mérkőzéseknek. Sikeres pályázat esetén a török sportági szövetség 400 millió
eurót stadionokra, további egymilliárdot infrastruktúrára, valamint még 250
milliót reklámokra költött volna. Törökország még nem rendezett nagy
futballtornát, de a 2008-as Eb rendezésre közösen pályázott Görögországgal,
amely sikertelen lett.

A Francia Labdarúgó-szövetség hivatalosan 2009. február 13-án jelentette be
rendezési szándékát, amelyben azt is közölték, hogy egyedül kandidálnak a
rendezésre.

Az UEFA 2010. május 28-án döntött arról, hogy Franciaország rendezheti a 2016-os
labdarúgó-Európa-bajnokságot. A szavazás első körében a 13 szavazásra jogosult
elnökségi tag a három pályázónak helyezéseket adott, ahol az első helyezett 5, a
második 2, a harmadik 1 pontot kapott. A második körben a megmaradt két pályázat
közül a több szavazatot kapott pályázat nyert. Három tag érintettség miatt nem
szavazhatott, köztük Michel Platini UEFA-elnök sem.

Franciaország korábban 1984-ben rendezett Európa-bajnokságot, világbajnokságot
pedig 1938-ban és 1998-ban.

A selejtezőben 53 válogatott vett részt. A házigazda Franciaország és a
selejtezőből 23 csapat jutott ki az Európa-bajnokságra. Sorsolással nyolc
hatcsapatos és egy ötcsapatos csoportot képeztek. A csoportokban körmérkőzéses,
oda-visszavágós rendszerben mérkőztek meg a csapatok egymással. A sorozat végén
a kilenc csoportelső és csoportmásodik, valamint a legjobb csoportharmadik
automatikusan kijutott az Európa-bajnokságra, míg a további nyolc
csoportharmadik között oda-visszavágós pótselejtezőt rendeztek. A pótselejtezők
győztesei jutottak még ki az Európa-bajnokságra.

2009. november 11-én 12 várost neveztek meg, a döntés szerint Nizza, Marseille,
Toulouse, Bordeaux, Saint-Étienne, Lyon, Lille, Lens, Strasbourg, Nancy, Párizs
és az 1998-as vb-döntő helyszíne, Saint-Denis rendezhetne mérkőzéseket. A
franciák négy új stadion felépítésére (Lyon, Lille, Bordeaux, Nizza), másik hét
helyszín felújítására 1,7 milliárd eurót költenének. Strasbourg visszalépett,
majd 2011. május 20-án úgy döntöttek, hogy Toulouse és Saint-Étienne nem rendez
mérkőzést. A végső 10 helyszínt az UEFA 2013. január 25-én tette közzé.

Az UEFA végrehajtó bizottsága 2008. szeptember 25-én döntött arról, hogy
2016-tól az Európa-bajnokságon 16 helyett 24 csapat vehet részt. Az Eb-n a
korábbi 31 helyett 51 mérkőzést fognak rendezni. A 24 csapatos torna a korábbi,
1986 és 1994 közötti világbajnokságokéhoz hasonló volt.

A selejtezők lebonyolítása nem változott, továbbra is öt-, illetve hatcsapatos
csoportok voltak, de az első két helyezett mellett a legjobb harmadik is
kijutott az Eb-re. Négy csapat pótselejtezőn jutott ki.

Az Eb-n a hat darab négycsapatos csoportból az első két helyezett, valamint a
legjobb négy harmadik helyezett jutott tovább a nyolcaddöntőbe. Innen egyenes
kieséses rendszerben folytatódott a torna. A harmadik helyért nem játszottak
mérkőzést.

A csoportok sorsolását 2015. december 12-én, közép-európai idő szerint 18 órától
tartották Párizsban.

A 24 csapat a 2015 októberi UEFA-együtthatók alapján 4 kalapba kerül. A rendező
Franciaország automatikusan az A csoport 1. csapata (A1), ezért nem szerepel a
kalapban. A címvédő Spanyolország automatikusan az első kalapban az első helyen
kapott helyet, az UEFA-koefficienstől függetlenül.

Az Európa-bajnokság 24 résztvevő országának labdarúgó-szövetségei között
mindösszesen 301 millió eurót osztottak szét. Minden résztvevő 8 millió eurót
kapott. Az Eb csoportkörében a győzelmekért 1 millió euró járt, döntetlen esetén
0,5–0,5 milliót kaptak a szövetségek. Az egyenes kieséses szakaszban körönként
egyre magasabb összegeket kaptak a résztvevők, a döntő győztese mindenen felül 8
millió eurót kapott. Az alábbi táblázat mutatja a pénzdíjazást.

A torna legfiatalabb játékosa a Manchester United angol támadója, Marcus
Rashford, aki 1997. október 31-én született, a legidősebb pedig az 1976. április
1-én született magyar kapus, Király Gábor. A csapatok közül a német és az angol
a legfiatalabb 25,4-es, míg az ír a legöregebb a maga 29,4-es átlagéletkorával.
Az Eb legmagasabb játékosa a román kapus, Costel Pantilimon 203 cm-rel, míg a
legalacsonyabb az olasz támadó Lorenzo Insigne a maga 163 cm-es magasságával. A
magasságot figyelembe véve a svéd válogatott volt az első, átlagosan 186 cm-rel,
míg a súlyt tekintve a német csapat vezetett, hiszen játékosaik átlagosan
80,3 kg súlyúak voltak.

Az Európa-bajnokság csoportjaiban ha két vagy több csapat a csoportmérkőzések
után azonos pontszámmal állt, akkor a következő pontok alapján állapították meg
a sorrendet:

A harmadik helyezettekkel történő párosítás attól függött, hogy mely csoportok
harmadik helyezettjei jutottak tovább. A következő táblázat a lehetséges
párosításokat mutatja:

Az a játékos, akit valamelyik mérkőzésen kiállítottak, vagy két különböző
mérkőzésen egy-egy sárga lapot kapott, az a soron következő egy mérkőzésre szóló
automatikus eltiltást kapott. A sárga lapokat a negyeddöntőket követően
törölték. Amelyik játékos a negyeddöntőt megelőző valamelyik mérkőzésen és a
negyeddöntőben kapott egy-egy sárga lapot, valamint ha a negyeddöntőben
kiállították, az nem játszhatott az elődöntőben. Az Eb befejezése után a sárga
lapokat törölték.

Az „Aranycipő” díjat az a játékos kapta, aki a legtöbb gólt szerezte az
Európa-bajnokságon. Ha két vagy több játékos ugyanannyi gólt ért el, akkor a
gólpasszok száma döntött. Ha ez is egyenlő, akkor a játszott percek számítottak,
a kevesebb időt pályán töltött játékos végzett előrébb. Az „Ezüst-” és
„Bronzcipő” díjat a második és harmadik helyen végzett játékosok kapták.

Az UEFA különdíjjal jutalmazta a legjobb fiatal játékost az UEFA Technikai
Bizottságának döntése alapján. A díjat 22 éven aluli (1994. január 1-je után
született) játékos kaphatta.

Az UEFA Technikai Bizottsága 2016. július 11-én hozta nyilvánosságra a torna
legjobb játékosaiból álló All-star csapat összeállítását.

Az Euro 2016 logójában a házigazda nemzet, Franciaország zászlójának színei – a
kék, a fehér és a piros – dominálnak, középpontjában pedig az Eb-győztesnek járó
Henri Delaunay-kupa áll. A logót 2013. június 26-án mutatta be a párizsi
Pavillon Cambon Capucines-ben Michel Platini, az Európai és Noel Le Graet, a
Francia labdarúgó-szövetség elnöke.

Az UEFA 2013. október 17-án hozta nyilvánosságra az Eb szlogenjét, amely a Le
Rendez-Vous. A francia kifejezés megbeszélt találkozót jelent, s ezzel Jacques
Lambert, a szervezőbizottság elnöke szerint találkozóra hívják a világ
fociszerető közönségét.

Az Eb hivatalos dalát David Guetta és Zara Larsson adta elő, a dal címe a This
One's for You volt. A hivatalos záródalát Free Your Mind címmel Maya Lavelle
adta elő.

Az Eb kabaláját 2014. november 18-án mutatták be. A kabala egy szuperhős fiút
jelképez, aki a francia válogatott mezét viseli. Az elnevezését (Super Victor)
az UEFA honlapján lezajlott szavazáson kapta, megelőzve a „Driblou” és a
„Goalix” neveket.

Az Eb hivatalos labdáját az Adidas készítette, és a Beau Jeu („szép játék”)
nevet kapta. Ez volt az első Eb, amikor más labdát használtak a
csoportmérkőzések során, valamint a kieséses szakaszban. A labdát hivatalosan
Zinédine Zidane mutatta be 2015. november 12-én.

2016. június 9-én, egy nappal a megnyitó előtt Marseille-ben helyi fiatalok és
angol szurkolók csaptak össze. Ezt az összecsapást a rendőrség könnygáz
bevetésével oszlatta fel. Hat angol szurkoló börtönbüntetést kapott. Június
11-én szintén Marseille-ben tört ki összecsapás angol és orosz szurkolók között.
Egy angol szurkoló súlyos, életveszélyes sérülésekkel került kórházba. Emiatt az
orosz csapatot felfüggesztett kizárásra ítélték, valamint 150 000 eurós
pénzbírságot kaptak, valamint ötven orosz szurkolót kiutasítottak
Franciaországból. Az angol és az orosz szurkolók később Lille-ben is
összecsaptak, ekkor 16 fő került kórházba, és 36 főt tartóztattak le.

2016. június 17-én a Csehország–Horvátország-mérkőzés horvát szurkolói
rendbontás miatt rövid ideig félbeszakadt. Ekkor a szurkolók petárdákat és
fáklyákat dobáltak a pályára. A horvát szövetség 100 000 euró bírságot kapott.
Ugyanezen a napon a Spanyolország–Törökország-mérkőzés után Nizzában török
szurkolók a csapatuk veresége után követtek el rendzavarást.

Magyarországon az MTVA szerezte meg a közvetítési jogokat, ahol a közszolgálati
sportcsatornán, az M4 Sporton közvetítették a bajnokságot, a csoportkör utolsó
fordulójában, a párhuzamos mérkőzések esetén pedig az egyik mérkőzést a Duna
nemzeti főadó adta. Minden mérkőzés élőben került képernyőre. Az M1 és a Kossuth
Rádió összefoglalókat készített a meccsekről. Az egész
labdarúgó-Európa-bajnokság alatt a helyszínről kommentálta a mérkőzéseket Gundel
Takács Gábor, Hajdú B. István, Knézy Jenő és Székely Dávid. Helyszíni
riporterként Mohay Bence és Tihany Viktor került képernyőre az M4 Sporton. A
budapesti stúdióból Héder Barna, Kovács „Koko” István, Molnár Mátyás és Török
Olivér jelentkezett több labdarúgó, szakértő és ismert laikus vendéggel. A
magyar válogatott meccsei alatt Franciaországban, egy helyszíni látványstúdióból
is volt bejelentkezés a meccsek előtt, illetve után. A magyar válogatott mellett
a kispadon követte a mérkőzést Berkesi Judit. A nap zárásaként a késő esti
összefoglaló után a Jöttünk, láttunk, visszanéznénk! című könnyedebb hangvételű,
talkshow jellegű műsorban beszélték ki a mérkőzéseket.

A nyitómérkőzést, a finálét és a magyar válogatott csoportmérkőzését Ausztria,
illetve Portugália ellen Hajdú B. István közvetítette. Az Izland elleni
találkozót Gundel Takács Gábor kommentálta. A negyeddöntőtől ők ketten maradtak
kommentátorok; az elődöntőbe, majd a fináléba jutásért vívandó mérkőzéseken
egyenlő arányban osztozott Hajdú B. István és Gundel Takács Gábor.

Az Európa-bajnokság megnyitója előtti éjjel, 2016. június 9-én élőben
közvetítette az M2 Petőfi TV David Guetta francia DJ fellépését, melyet az
Eiffel-torony előtt adott a Champ-de-Mars-on.

A közvetítéseket HD minőségben sugározták, melyet csak magyarországi IP-címmel
rendelkező készülékkel lehetett nézni.



https://hu.wikipedia.org/wiki/Bud_Spencer

Bud Spencer, eredeti nevén Carlo Pedersoli (Nápoly, 1929. október 31. – Róma,
2016. június 27.) olasz úszó, vízilabdázó és színész, aki leginkább a
Piedone-filmekkel, spagettiwesternekkel és a Terence Hill-lel közös filmjeivel
vált ismertté. Pályáját sikeres sportolóként kezdte: ő volt az első olasz úszó,
aki 100 m-es gyorsúszásban egy percen belüli eredményt ért el. Már életében a
filmtörténet egyik legendás, sokat emlegetett alakjává vált.

Anyanyelve tulajdonképpen a nápolyi nyelv, ezt ő maga vallotta is. Albumot is
jelentetett meg dalaiból, ahol énekel olaszul és nápolyiul egyaránt. A Piedone
Afrikában c. filmben, amikor megkérdezik Piedonét (azaz Spencert), hogy ő
olasz-e, azt feleli: Nem, nápolyi vagyok. Olaszországban a filmjeit ezért
nápolyiról (és sok esetben az eredeti angolról) olaszra szinkronizálták, a
legtöbb esetben Glauco Onorato kölcsönözte a hangját.

Édesapjának akkoriban vasgyára volt a nápolyi kikötőben, de amikor a gyár előtt
horgonyzó hajó egy baleset során felrobbant, a vasgyár tönkrement. Nyolcévesen
lett tagja a helyi úszóklubnak, ahonnan aztán Rómába igazolt, amikor a család
1943-ban a fővárosba költözött.

Tanulmányi eredményei egészen kimagaslóak voltak, ötévesen volt elsős, majd az
ötödik osztályt átugorva került hatosztályos gimnáziumba. Ezután a római egyetem
vegyészkara következett (mindössze 16 évesen vált az egyetem hallgatójává),
tanulmányait azonban meg kellett szakítania, mert a család 1947-ben elhagyta
Olaszországot és Brazíliába költözött. Ő másfél év múlva (1948 végén), míg
családja 1950-ben tért haza. Folytatta az egyetemet, bár már nem a
vegyészmérnöki, hanem a jogi karon, illetve a sportolást. 1949-ben mellúszásban
olasz bajnoki címet nyert, 1950-ben a 100 méteres gyorsúszás bajnoka lett egy
perc alatti idővel. Még ebben az évben az olasz vízilabda-válogatottal 4.
helyezést ért el az Európa-bajnokságon. Miután aláírta első hollywoodi
szerződését 1967-ben, visszavonult az aktív sportolástól, utolsó
vízilabda-mérkőzését a Kárpáti György és Gyarmati Dezső fémjelezte magyar
válogatott ellen vívta. Kárpáti György így emlékszik a meccsre:

„Pedersoli, aki jóképű, magas, karcsú, széles vállú srác volt, miután megkapta
amerikai filmszerződését, Budapesten játszott utoljára az olasz válogatott
tagjaként. A vízilabda nem a szelídségéről ismert sportág, könnyen el lehet
veszíteni néhány fogat, a felrepedt szemöldök látványa pedig egészen megszokott
dolog. A színészpalánta ezért kéréssel fordult a magyar csapat tagjaihoz, az
arca épségének megóvását szerette volna elérni. A mieink könyörületesek voltak
az ellenfél játékosához, megígérték neki, hogy nem bántják, ha a meccset követő
vacsorán elénekel nekik egy dalt. A mérkőzés egyetlen lidérces álom volt szegény
Pedersoli számára. A magyarok körbeadogatták egymás között, mind a hat
mezőnyjátékos elszórakozhatott vele. Az illetőnek a labdával tulajdonképpen nem
kellett törődnie, minden figyelmét az olasz fogsorára összpontosíthatta.
Pedersoli halálra vált arccal kapkodta a fejét a horgok és felütések elől. Az
öklök és könyökök azonban szerencsére mindannyiszor időben megálltak, nem
okoztak sérülést. A magyar válogatott végül 7:3-ra nyert, és a győzelmi
banketten behajtotta az ígért dalt a később Bud Spencer néven híressé lett
főhősünktől.” (Dr. Kárpáti György: Medencék, gólok, pofonok)

16 éves ismeretség után barátnőjével, Maria Amatóval (Giuseppe Amato
mozihálózat-tulajdonos lányával) 1960-ban kötöttek házasságot. Ebben az időben
dalokat szerzett, szöveget írt, kisebb reklámfilmekben szerepelt, árult autót és
festéket is. Három gyermekük született: Giuseppe (1961), Christine (1962) és
Diamante (1972).

Bár már korábban is szerepelt filmekben – az első film, amiben szerepelt, a Quel
fantasma di mio marito volt –, csak első tengerentúli szerződése (az Isten
megbocsát, én nem) bírta rá, hogy felhagyjon sportolói pályafutásával, és
költözzön át Amerikába, 1967-ben. Ennek a filmnek a forgatásán növesztette meg
szakállát, és alkotta meg, majd vette fel a Bud Spencer művésznevet. Akkoriban
divat volt angolos hangzású művésznevet választani, hogy ezáltal eladhatóbbak
legyenek a western típusú filmek. A Budot, az egyik kedvenc sörmárkája neveként
vette fel, a Spencer név pedig kedvenc színészére, Spencer Tracyre utal.
Állítólag mókásnak találta, hogy termete ellenére Budnak (rügy) szólították. Itt
ismerkedett meg Terence Hill-lel is, és derült ki az is, hogy Olaszországban már
egyszer szerepeltek együtt az 1959-es Hannibal című filmben, akkor még
mindketten az eredeti nevükön. Mivel közös jelenetük nem volt, nem valószínű,
hogy akkor találkoztak volna. Rögvest a forgatás elején egy verekedős szcénát
készítettek el a westernfilmhez, amikor Bud és Terence egymásnak esik egy folyó
partján. Hill Spencer temetésén elmesélte, hogy ő, mint egy macska, olyan fürgén
mozgott és több ütést leosztott társának, míg annak végül egyetlen nagy
ökölcsapással kellett kiütnie. Sokáig töprengtek viszont egy különleges ütési
módon. Spencer ötlete volt, hogy a Hill vállára mérjen egyet és attól partnere
nyomban kidől. Hill nem találta túl viccesnek, ezért annyival kombinálta, hogy a
csapás után előbb felkapta a lábát és utána zuhant el. Hill elmondása szerint
látta, amikor Plazza del Muse terén lepuskázzák a galambokat, azok valahogy
ilyen formában estek le a lövések következtében. Bud Spencer még több másik
verekedős filmjében alkalmazta ezt a módszert, ami népszerű és legendás részlet
lett.

1967-től 1985-ig nem kevesebb mint tizenhét filmben szerepeltek együtt, mely
számára is meghozta a sikert és az elismerést, valamint legendává emelte a
párosukat. 1985-ben mindketten külön utakra tértek: Spencer megalapította saját
légitársaságát, a Mistral Airt, melyet később eladott, hogy megvehessen egy
gyermekruhákat gyártó textilüzemet, illetve beindíthassa saját étteremláncát Bud
Food néven. Közel tíz év múltán, 1994-ben ismét összeállt a páros egy utolsó
közös film, a Bunyó karácsonyig leforgatására, ezután útjaik végleg különváltak.

Azóta csak önálló filmjei voltak, egyre kisebb számban, amíg 2003-ban abba nem
hagyta a filmezést. 2010-ben tért vissza utoljára a I delitti del cuoco című
filmsorozatban, amelyet Magyarországon 2013 elején a magyar RTL 2 tűzte műsorára
Nincs kettő séf nélkül címmel. Budot Papp János szinkronizálta, miután addigi
állandó hangjai, Bujtor István és Kránitz Lajos is elhunytak.

Bud Spencer és Terence Hill nem az egyetlen színészpáros az olasz
filmgyártásban: az akkori időkben igen divatosnak számított a művészek gyakori
párosítása. Spencert és Hillt megelőzően ma is legendásnak számít két szicíliai
színész Franco Franchi és Ciccio Ingrassia komikus kettőse, mely több mint
harminc évig szórakoztatta a közönséget.

A párosról egy epigon is készült, vélhetően sikereiket próbálták meglovagolni,
ami nem ritka az olasz filmeseknél. A hozzájuk hasonló megjelenésű Paul L. Smith
és Antonio Cantafora főszereplésével 1975-ben, Guiliano Carnimeo rendezésében:
Simone e Matteo: Un gioco da ragazzi, amely leginkább Az angyalok is esznek
babot stílusjegyeit követi. A páros filmjeinek gyakori mellékszereplői, mint
Claudio Ruffini is megjelennek a filmalkotásban. Hasonló próbálkozások nem
történtek a páros utánzására.

Spencer 2005-ben jelöltként indult Lazióban a regionális tanácsnokok választásán
a Forza Italia párt színeiben, de alulmaradt vetélytársával szemben.

2010-ben Terence Hill-lel együtt, életművéért elnyerte a David di
Donatello-díjat. Önéletrajzi könyve (Bud Spencer: Különben dühbe jövök)
ugyanebben az év decemberében megjelent magyarul is.

Fia, Giuseppe Pedersoli jelentette be halálhírét. Azt mondta, 86 éves édesapja
nem szenvedett, csendesen ment el 2016. június 27-én, hétfőn, 18 óra 15 perckor.
Mielőtt eltávozott, utoljára azt mondta: „Köszönöm”.

Emlékére Budapesten, a Filatorigátnál egy firkafalra a TakerOne becenevű
graffitiművész hatalmas portrét festett születési és halálozási évszámával. A
munka nagyon népszerű lett, a művész fia és családja is ellátogatott már hozzá,
sokan egyfajta zarándokhelyként tekintenek rá, sok a mécses, a virág a falnál.



https://hu.wikipedia.org/wiki/Izland

Izland, illetve hivatalosan az Izlandi Köztársaság, izlandiul: Ísland, illetve
Lýðveldið Ísland (/ˈlið̠vɛldɪð̠ ˈisland/) szigetország az Atlanti-óceán északi
részén, Grönland és Skócia között, Feröertől északnyugatra, a két globális
jelentőségű tektonikai lemez - az eurázsiai és az észak-amerikai lemez
határvonalán.

Izland az Észak-Atlanti-óceán középső részén található. Az északi sarkkör a
főszigettől kicsit északra lévő Grímseyn áthalad (a szigeten található az ország
legészakibb települése is). Grönlanddal ellentétben Izlandot Európa, és nem
Észak-Amerika részeként kezeljük. Kulturális, gazdasági és nyelvi szempontból is
Skandináviához tartozik. A Föld tizennyolcadik, Európa második legnagyobb
szigete.

Vulkáni sziget, amely a Közép-Atlanti-hátság vízfelszín fölé emelkedő része. A
lemeztektonika szerint úgy keletkezett, hogy a két távolodó kőzetlemez (az
eurázsiai, és az észak-amerikai) közötti hasadékon feltört a magma, és
megszilárdult. A vulkáni kitöréseknek köszönhetően a sziget területe keletkezése
óta állandóan növekszik. A sziget felszínén ma is jól megfigyelhetők a két lemez
távolodásának jelei.

A szigeten 140 vulkán van, de a kráterek száma meghaladja az ezret. 26 vulkán –
némelyik időszakosan – jelenleg is működik. Legismertebb vulkánja az 1491 m
magas Hekla. Izlandon rengeteg gejzír található (a szó maga is izlandi eredetű),
a geotermikus energia könnyen hozzáférhető, így a meleg víz és a fűtés rendkívül
olcsó.

Nagyjából a sziget felszínének 10%-át belföldi jégtakaró borítja. A 4790 km
hosszú partvonalat sok kedves fjord teszi változatossá. Itt található Európa
legnagyobb összefüggő jégmezője, a Vatnajökull, területe 8500 km2, vastagsága
helyenként az 1000 m-t is eléri.

A települések is szinte kizárólag a tengerparton találhatók, mivel az ország
belseje nagyon nehezen lakható, kopár, terméketlen vidék. A legnagyobb városok:
Reykjavík (a világ legészakibb fővárosa), Akureyri, illetve Keflavík, ez utóbbi
mellett található az ország egyetlen nemzetközi repülőtere.

Izlandon nincsenek hosszabb folyók, mert a sziget belseje száraz és hideg. A
vízhálózat fiatal, a bővizű folyók esésgörbéje kiegyenlítetlen, a törések,
lávapadok mentén szép vízesések robajlanak (Gullfoss, Skogafoss, Svartifoss).
Legfőbb folyója a Þjórsá.

Északi fekvése ellenére a sziget éghajlata a Golf-áramlat szélesebb rendszerébe
tartozó Irminger-áramlat mérséklő hatása miatt kevésbé zord. Az egész ország az
óceáni éghajlat hideg övezetébe tartozik. A viszonylag meleg áramlat a déli és
nyugati partvidéken teljes jégmentességet biztosít, míg az északi és keleti
partokat ritkán, de elérheti a sodródó sarki jég a tél végén. Például míg 1919
és 1964 között gyakorlatilag nem jelent meg a tengeri eredetű jég, 1965-ben és
1968-ban az jelentős tömegben érkezett az északi partokra. Ez általában az egész
szigeten további lehűlést okoz, és mérsékli a csapadékhajlamot. A sziget déli és
északi partjának átlaghőmérséklete közötti különbség csak 1,5 fokos.

A valaha mért legalacsonyabb izlandi hőmérsékletet, -38 °C-ot 1918. január 22-én
mérték az ország középső, belső részén. (A tengerparton fekvő Reykjavíkban
majdnem ugyanekkor, 1918. január 21-én volt a negatív rekord -24,5 °C-kal.) Az
eddigi abszolút melegrekord 1939. június 22-én született a déli tengerparton
Teigarhorn gazdaság területén 30,5 °C-kal.

A déli partvidéken találhatók a legcsapadékosabb térségek. A Vatnajökull déli
előterében évi 4000 mm-t meghaladó csapadék is előfordulhat. A sziget belső,
esőárnyékos vidéke száraz, a csapadék helyenként nem éri el az évi 400 mm-t sem.
A hótakaró a déli parton 1931 és 1960 között az október és május közötti időszak
17%-ában volt jelen, míg az északi oldalon 53%-ban.

A hőmérsékleten és a csapadékon kívül az időjárás meghatározó eleme Izlandon a
szél. A sziget környékén gyakran alakulnak ki, illetve haladnak át alacsony
légnyomású ciklonok, amik szinte állandó, változó irányú, de erős szelet
okoznak. A Beaufort-skálán 9-es erősségű, azaz 70–80 km/óra erősségű szelek a
Vestmannaeyjar szigeteken évente átlag 70,7 napon fújnak. A sok szél miatt is
viszonylag ritka a köd, a nyugati parton évente 10, a keletin 60 napon fordul
elő. A zivatar nagy ritkaság. Ősszel és a tél elején gyakran figyelhető meg az
égbolton az északi fény.

A napsütéses órák száma nyáron azért is magas, mert a sziget északi fekvése
miatt a nappal rendkívül hosszú. A nyári napforduló környékén a napkelte és
napnyugta között több mint 20 óra telik el, és az éjszaka közepén is szürkületi
derengés tapasztalható. A tél derekán viszont csak néhány órára kel fel a nap
dél körül.

Az izlandiak hagyományosan két évszakot tartanak számon, a telet és a nyarat.
Néhány májusi hét tekinthető tavasznak, és néhány szeptemberi az őszi
átmenetnek. Igazán kellemes idő közép-európai szemmel július végén-augusztus
elején fordul elő, ezért mondják tréfásan a külföldieknek a helybéliek, hogy az
izlandi nyár július 28-tól augusztus 1-ig tart.

Izland 103 000 km2-es területéből 12 000 km2 gleccser, 3000 km2 tó, 11 000 km2
terméketlen lávamező, 4000 km2 sivár homok, 52 000 km2 egyéb terméketlen
terület, csupán 21 000 km2 nevezhető termőföldnek.

Izland területének központi részét gyér növénytakaró borítja. A vulkáni salakon,
hamumezőkön havasi madárhúr, száratlan habszegfű, fűnemű fűz alkot
párnanövényzetet. Ahol vastagabb a talaj, különböző fenyérek díszlenek. A 2-3
méter magas, főként molyhos nyírből álló husángerdők a 12. században még az
ország területének 40%-át borították. Megritkult állományaik ma védettek.

A part menti csapadékos térséget zöld, legelőként hasznosított gyepszőnyeg fedi.
Faunájára az északi fajok a jellemzőek, főként a tengeri állatok dominálnak. Az
emlősfauna szegényes, a ragadozók közül a sarki róka és a betelepített amerikai
nyérc, a patások közül csak a betelepített rénszarvas él itt. A tengerpartokon
borjúfóka és kúpos fóka fordul elő. A madárvilágban a tengeri, illetve a parti
madarak dominálnak (északi és jeges búvár, énekes hattyú, izlandi kerceréce,
pehelyréce, sok sirályfaj). A ragadozó madarak közül a rétisas, a vadászsólyom
és a kis sólyom költ a szigeten. Kétéltű és hüllő nem fordul elő.

Izland természetes állatvilágában nem fordulnak elő jegesmedvék, de esetenként a
sarkkör közeléből jégtáblákon leúsznak (ilyen például 2008 júniusában fordult
elő).

A világörökséghez tartozik Surtsey sziget is. Ez a Föld egyik legfiatalabb
szigete - egy tenger alatti vulkán volt, amely 1963. november 14-én emelkedett a
tengerszint fölé. Jelenleg az élet megtelepedését tanulmányozzák rajta.

Izlandot elsőként valószínűleg a görög Pütheasz említi, aki i. e. 330 és 325
között Massaliából (Marseille) indulva körülhajózta a brit szigeteket, járt
Orkney-n és Norvégia nyugati partjainál. Az utazásról készített beszámolójában
Pütheasz említést tesz Ultima Thule szigetről, ami 6 napi hajózásra esik
Britanniától északra. Valószínűleg Pütheasz nem járt a szigeten, de az szinte
biztos, hogy a kelták és a norvégok már ebben az időben tudtak a sziget
létezéséről.

Régészek római pénzérméket is találtak a szigeten az i. e. 3. századból. De ez
sem feltétlenül bizonyítja, hogy rómaiak jártak a szigeten, mert egyesek
feltételezései szerint a vikingek vitték Izlandra a pénzdarabokat. Az viszont
biztos, hogy a 8. században ír szerzetesek érkeztek a lakatlan szigetre. Papey
és Papafjörður nevek ezekre a szerzetesekre utalnak.

850 körül egy norvég hajós (Naddoddur) célja Feröer volt, de egy vihar miatt
Izlandon kötött ki. Ő adta a szigetnek a Hóföld (Snjórland) nevet. Néhány évvel
később a svéd Gardar körbehajózta a szigetet, és visszatérve a kontinensre csupa
jót mesélt az újonnan lelt szigetről.

Később a szigetre érkezett a norvég Flóki Vilgerðarson, de csalódnia kellett,
mert a sziget közel sem olyan barátságos arcát mutatta, mint ahogy azt Gardar
leírásából sejteni lehetett. El is hagyta a szigetet, amit ő jégföldnek, azaz
Ísland-nak nevezett.

874-ben a mai Ingólfshöfði-nél kötött ki Ingólfur Arnarson, majd a part mentén
hajózott tovább, és telepedett le a mai főváros helyén. A helyet ő nevezte el
Reykjavíknak, ami füstös öblöt jelent. Arnarson igazi viking volt, aki
kényszerűségből hagyta el Norvégiát, mivel összeütközésbe került a norvég
uralkodóval, Széphajú Haralddal. Sok követője akadt, a következő 50 évben egyre
többen érkeztek Norvégiából, de ezzel párhuzamosan írek és skótok is
megtelepedtek a szigeten. Ezeket a betelepüléseket követően újabb jelentős számú
népesség már nem érkezett a szigetre. Nagyjából 100 év kellett ahhoz, hogy a
vikingek, írek, skótok keveredjenek, és egy új északi nép, az izlandi
létrejöjjön. Ekkor körülbelül 15 000 ember élt a szigeten.

930-ban a kezdeti, országrészenként szervezett évi népgyűlések felett
létrehozták az országos népgyűlést, az Alþingit. Szokás ezt a világ első
parlamentjének is nevezni, de valójában inkább az utolsó törzsi, nemzetségi
jellegű népgyűlés volt a feudalizmus előtti korban.

Az Alþingi két hétig tartó üléseinek nyaranta Þingvellir adott helyet. Nemcsak a
politikai ügyek színtere volt, hanem sokkal kiterjedtebb társadalmi esemény
lett. Házasságok és komoly üzletek köttettek a politikai eseményekkel
párhuzamosan.

982-ben a gyilkosság miatt Izlandról száműzött Vörös Erik (Eiríkur Rauðe) eljut
Grönlandra.

1000 körül a norvég király Olaf Tryggvason nyomására az izlandiak felveszik a
kereszténységet. Érdekes megemlíteni, hogy amikor a törvénymondó az Alþingiban
kihirdette a norvég király üzenetét, akkor csak egy kisebb összetűzés után
sikerült elfogadni a javaslatot. Így is bizonyos ősi törvényeket megőriztek. A
13. század elején belső viszályok alakultak ki az országban. Ennek köszönhetően
1262-ben az izlandiak elismerik a norvég király, Hakan Hakansson uralmát.

1281-ben a norvég király új törvénykönyvet adott ki, a Jónsbók-ot, amely
kimondta, hogy Izland Norvégia része.

1300-ban, 1341-ben és 1389-ben is kitört Dél-Izland vulkánja, a Hekla, amely
komoly pusztítást végzett mind a lakosság, mind pedig az állatállomány körében.

1397-ben Izland Dánia uralma alá került. 1540-től a dán uralom a hatalom
erejével terjeszteni kezdte a reformációt, aminek következtében 1550-ben
kivégezték az utolsó katolikus püspököt, Jón Arasont is. A püspököt két fiával
együtt ölték meg, ugyanis az izlandi papok nem tartották a cölibátust.

A 16. század végén négy, egymást követő nagyon kemény tél köszöntött Izlandra,
melynek következtében 9000 lakos halt éhen.

1602-ben beköszöntött a dán kereskedelmi monopólium. A dánok nagyon olcsón
vásárolták a halat az izlandiaktól, amit jó áron adtak tovább a kontinensen,
cserébe az egyéb élelmiszereket drágán adták az izlandiaknak.

A különböző természeti csapások továbbra is sújtották a szigetet. Többször
kitört a Hekla, a Katla és az Öræfi is. De az igazán nagy katasztrófát a
Lakagígar (Laki-kráterek) kitörése okozta. Ez 1783-ban történt, a kitörés 10
hónapig tartott, melynek következtében mérgező köd fedte be Délkelet-Izlandot. A
kitörést követően Izland lakosságának ötöde halt meg, az állatállománynak
háromnegyede pusztult el. Ezt még fokozták a következő évek földrengései és
újabb, nagyon zord telei.

1800-ban a dán uralom megszüntette az Alþingi törvényhozó hatalmát. Öt évszázad
külső uralom után a 19. század elején éledezni kezdett az izlandi nacionalizmus.
Ennek köszönhetően 1845-ben visszaállították az Alþingi eredeti jogait, 1855-ben
pedig a dán kereskedelmi monopólium is megszűnt. Az autonómiával kapcsolatos
törekvéseket a dánok elutasították, és Izlandot Dánia részének tekintették.

1911-ben megalakult az első egyetem Izlandon, Reykjavíkban. 1918-tól Izland
autonóm állam perszonálunióban állt Dániával. Ügyeit a hadügy és a külügy
kivételével maga intézte. 1940. április 9-én Németország megszállta Dániát,
amely így nem volt abban a helyzetben, hogy továbbra is fennhatóságot
gyakoroljon Izland felett. Ezt követően angol csapatok szálltak partra Izlandon,
megelőzendő a németek bevonulását. Így az eddig Dánia által intézett ügyeket is
az Alþingi vette kezébe. 1941-ben az angol csapatokat amerikaiak váltották fel.

1944-ben népszavazást tartottak arról, hogy Izland elszakadjon-e Dániától. Mivel
a szavazók 97%-a igennel szavazott, így 1944. június 17-én Þingvellirben
kikiáltották az Izlandi Köztársaságot. 1946-ban tagja lett az ENSZ-nek, majd
1949-ben alapító tagja lett a NATO-nak. 1980-ban Vigdís Finnbogadóttir
személyében Izland lakossága női elnököt választott, aki a világon az első
demokratikusan megválasztott női államfő lett.

2009. február 1-jén beiktatták hivatalába Jóhanna Sigurðardóttir miniszterelnök
asszonyt, aki a világ első nyíltan meleg miniszterelnöke lett.

2009. május 10-én Izland kormánya bejelentette, hogy népszavazást tartanak
arról, hogy megkezdjék a csatlakozási tárgyalásokat az Európai Unióval. 2011.
június 27-én kezdték meg végül a csatlakozási tárgyalásokat. 2015 márciusában az
izlandi kormány visszavonta a csatlakozási kérelmet.

Izland elnöki köztársaság. Az ország nem tagja az Európai Uniónak. A 2008–ban
kirobbant gazdasági világválság azonban súlyos csapást mért az izlandi
gazdaságra, ezért felmerült annak a lehetősége, hogy Izland gyorsított
eljárással, akár 2011-re az unió tagja legyen. Jóhanna Sigurdardóttir
szociáldemokrata kormányfő kezdeményezésére a parlament 2009. július 16-án
döntött szűk többséggel a csatlakozási kérelem benyújtásáról, amelyre július
23-án került sor. A csatlakozási tárgyalások ezt követően 2010 februárjában
kezdődtek meg, 2013 őszén azonban felfüggesztették azokat.

Parlamentje, az Alþingi, a legrégebbi a világon, 930-ban alapították. Az Alþing
63 tagú, tagjait 4 évre választják. A kormányfő a miniszterelnök, aki
kabinetjével együtt gyakorolja a hatalmat. A miniszterelnököt az államfő (elnök)
jelöli ki, akit szintén négyévente választanak közvetlenül. Ha csak egy jelölt
van az elnökségre, akkor azt szavazás nélkül megválasztott elnöknek tekintik.

Izland 104 önkormányzatra (hreppur) oszlik, amelyek a helyi ügyekkel (iskolák,
közlekedés) foglalkoznak.

Az önkormányzatok 23 megyét (sýslur) és 14 megyei jogú várost (kaupstaðir)
alkotnak, de ez inkább csak történelmi felosztás. Közigazgatásilag az ország 26
elöljáróságra van felosztva, amely a rendőrség felett a legmagasabb rangú
közhivatal (kivéve a fővárosban, ahol a rendőrparancsok magasabb rangú). Az
elöljáróságok adminisztratív feladatokat látnak el, mint csődbejelentés, polgári
házasságok stb.

A szigetországnak nincs önálló hadereje. Védelmét a NATO keretén belül és egy
kétoldalú megállapodás alapján az USA látja el. Az USA a második világháború
idején Keflavíkban légi támaszpontot létesített, amit csak 2006-ban zártak be.

Vér- és DNS-vizsgálatokkal kimutatták, hogy a szigetek eredeti férfilakosságának
zöme Skandináviából érkezett, vagyis a vikingek utódainak tekinthető, míg az
első női telepesek Skócia és Írország tengerparti részeiről származtak.

A lakosság 93,9%-a izlandi állampolgár. A legnagyobb nemzetiségi csoportok:
dánok 1,3%, amerikaiak 0,7%, svédek 0,5%, németek 0,4%,egyéb 3,2%. Az izlandi
lakosok 93%-a evangélikus, 2%-a római katolikus, a maradék 5% pedig egyéb
vallások híve.

Izland eredeti lakossága viking és kelta eredetű. Ezt nagy biztonsággal
állíthatjuk a korai telepesek írásos emlékei, illetve a genetikai és a
vércsoportvizsgálatok alapján. Az egyik genetikai vizsgálat azt is kimutatta,
hogy az izlandiak férfi ősei többségében viking eredetűek, míg a női ősök
többségében kelták voltak. (Am. J. Hum. Genet, 2001)

Izland elszigetelt fekvése miatt a bevándorlás évszázadokon át igen korlátozott
volt, így az izlandiak rendkívül hasonlók egymáshoz genetikailag. Ezt
kutatásoknál is kihasználják.

A kezdeti időktől a 19. század közepéig Izland lakossága 40-60 000 között
ingadozott. Ezekben az időkben a hideg telek, a vulkánkitörések és a
pestisjárványok sokszor tizedelték a lakosságot. Az első népszámlálás 1703-ban
volt, ekkor 50 358 lakosa volt a szigetnek. Az életkörülmények rohamos
fejlődésének köszönhetően 2010 körül a lakosság száma elérte a 300 000 főt.

A 2004. évi adatok szerint a lakosság 7%-a, vagyis 20 669 ember született
Izlandon kívül.

A gazdaság hagyományosan egyik legfontosabb ágazata a halászat, 2013-ban az
izlandi export 40%-át, a GDP 12%-át adta, és a munkaerő 5%-át foglalkoztatta. Az
úgynevezett óceáni ágazat, amelybe beleszámítják a halászathoz kapcsolódó más
gazdasági tevékenységeket is, mint például a halászati eszközök gyártását vagy a
kifogott hal további feldolgozását élelmiszeripari, biotechnológiai célokra, már
a GDP 27,1%-át adta és a munkaerő mintegy 20%-át foglalkoztatta (2011).
Természeti erőforrások híján (leszámítva a bőséges geotermikus és
hidroelektromos erőforrásokat) az izlandi gazdaság ki van szolgáltatva a hal
világpiaci árváltozásának. A hal és halból készült termékek mellett további
fontos exportcikk az alumínium és a vasszilikát.

Az egyetlen hazai nyersanyagra épülő iparág a cementgyártás. A legtöbb épület
betonból készül; a fa drága, importálni kell, így csak ott használják, ahol
feltétlenül szükséges.

Az izlandi lakosság jelentős része ellenzi az európai uniós tagságot, mivel
attól tartanak, hogy azzal elvesztenék halászterületeik feletti ellenőrzésüket.

Izlandon több gyártó és szolgáltató iparág is fejlődésnek indult az utóbbi
évtizedben, mint a szoftverfejlesztés, biotechnológia, és pénzügyi
szolgáltatások. A turizmus szintén fejlődik, olyan különlegességekkel, mint az
ökoturizmus vagy a bálnafigyelés (ez utóbbi erősen visszaszorította a
hagyományos bálnavadászat mértékét).

Izland bankrendszere 2008. október elejére a pénzügyi csőd szélére került. Az
ország vezetése az IMF-től való hitel felvétele mellett döntött. Az ország a
pénzügyi gondjai miatt kérte a felvételét az EU-ba és az eurózónába is. A
megkezdett csatlakozási tárgyalások a csökkenő társadalmi támogatottság, az
izlandi jobbközép kormány hatalomra kerülése és az eurózóna válsága miatt 2013
közepén megszakadtak és 2015 elején az ország visszavonta a csatlakozási
kérelmét.

Izland közlekedésében jelentős szerepet játszik a part menti hajózás, míg a
külkereskedelemben szinte egyeduralkodó a tengerhajózás (kereskedelmi kikötője
187 000 BRT, 2004). Legnagyobb forgalmú kikötője Reykjavík, ezen kívül még nyolc
kikötője van az országnak. Tengeri úton közvetlenül Feröer szigetéről
közelíthető meg (Tórshavn-ból) komppal (Norröna), illetve a dániai Hirtshals
kikötőjéből. A tengeri járatok a keleti parton lévő Seyðisfjörður kikötőjébe
érkeznek, és rendszerint hetente egy alkalommal közlekednek.

Vasútja nincs, a közutak hossza 12 950 km, ebből 8200 km aszfaltozott. A mintegy
1500 km hosszúságú Hringbraut nevű országút a partok mentén körbeveszi az
országot, érintve Reykjavík, Akureyri, Egilsstaðir és Höfn településeket. Az
ország belsejében lévő utak többnyire kavicsosak, amik leginkább
négykerék-meghajtású autóval járhatók. Ugyanezen az úthálózaton (a kavicsos
utakon is) többféle buszjárat közlekedik. A busz kényelmes, de a repülőúthoz
viszonyítva drága. A buszok októbertől júniusig csökkentett útvonalon mozognak.
Az ország belső úthálózatának használata csak júniustól szeptemberig
engedélyezett (az időpontok az aktuális időjárás függvényében változnak, akár
egy hónapos csúszás is lehetséges).

Egyetlen nemzetközi reptere Keflavík, ezen kívül még 12 kisebb repülőtér van az
országban.

Az ország nyelve, az izlandi az indoeurópai nyelvcsalád északi germán
csoportjához tartozik, közeli rokonai a dán, a feröeri, a norvég és a svéd.

Az izlandiak nagyon ragaszkodnak nyelvükhöz, és nagyon szépen megőrizték azt
régi formájában. Komolyabb nehézségek nélkül tudnak olvasni sok száz évvel
ezelőtti szövegeket, mert a nyelv annyira keveset változott. Guðbrandur
Þórláksson (1542–1627) Sálmabók című művében azt írta, hogy a nyelvüknek nincs
szüksége idegen szavakra. Ez persze technikai, gazdasági fejlődés miatt mára
tarthatatlanná vált, de ennek ellenére az emberek tudatosan őrzik nyelvüket.
Ennek egyik eszköze, hogy magas szinten oktatják az angol nyelvet.

A nyelv ősisége már a nevekben tükröződik. Nincs családnév, a név a
személynévből és az apai (vagy anyai) névből áll, amelyek közül a személynév a
fontosabb, eszerint állítják ábécé-sorrendbe a neveket a telefonkönyvben is. Az
apai, illetve anyai név úgy jön létre, hogy az apa, anya keresztnevét birtokos
esetbe teszik (ez hímnemben, férfineveknél az -s rag hozzátételét jelenti,
nőnemben a ragozás változatosabb), és ehhez az alakhoz hozzáteszik a dóttir
(lány), vagy a son (fiú) toldalékot. Ha tehát egy képzeletbeli Ólafur
Grímssonnak, ill. Magda Alfreðsdóttirnak Jón nevű fia születik, akkor vagy Jón
Ólafsson, vagy Jón Mögduson lesz a neve, míg ugyanezen pár Helga nevű lánya a
Helga Ólafsdóttir, ill. Helga Mögdudóttir nevet fogja kapni. Ma már külföldiek,
ha megkapják az állampolgárságot, akkor megtarthatják eredeti nevüket, de
korábban alkalmazkodniuk kellett ehhez a névadási szokáshoz. Külföldön azonban
általában nem ismerik ezt a névadási rendszert, és az izlandiak is elfogadják,
hogy az apai, anyai nevüket vezetéknévként tüntessék fel partnereik.

Három tévécsatorna van, amik túlnyomórészt izlandi nyelven közvetítenek műsort.
Az idegen nyelvű filmeket és egyes showműsorokat felirattal sugározzák, amik
elősegítik az idegen nyelvek ismeretét.

A nép a honfoglalása óta gondosan ápolja ősei történetét, családi krónikáikat,
így sajátos irodalmuk igazi kuriózum Európában és azon túl. A görög-római
mitológia hatósugarán kívül maradva, féltve őrzik sajátos, ezer évnél is idősebb
versformákkal, mágikus varázsformulákkal megénekelt mítoszaikat, meséiket.

A híres izlandiak közé tartozik Halldór Laxness regényíró, aki elnyerte az
irodalmi Nobel-díjat 1955-ben.

Az izlandiak rengeteget olvasnak. Az egy főre eső könyvvásárlásban Európában ők
vezetnek. Az izlandi sagák minden házban ma is kedvelt olvasmányok. Halldór
Laxness regényeiben és elbeszéléseiben izlandi gyökerek tükröződnek, ugyanakkor
általános érvényű mondanivalójával széles körű olvasóközönséghez szólnak. A régi
mondák, a manók, törpék és a tündérek világa a modern élet része maradt. Sok
izlandi számára a legendák alakjai ma is irányítják a tevékenységüket, így
például egyes utak kerülővel épültek meg, hogy a manók rejtekhelyét ne zavarják
meg.

Björk, a popénekes, a Sigur Rós, a Quarashi, az Óðmenn, a Stuðmenn és a
Mezzoforte együttes.

Az izlandi konyha nem túl változatos a zord éghajlat és a nyersanyagok
korlátozottsága miatt. A fő alapanyagokat a (tengeri és édesvízi) halak és a
háziállatok adják. A tenyésztett állatállományt csak a juhok, tehenek és lovak
képviselik. A kis mennyiségű hazai zöldséget geotermikusan fűtött üvegházakban
termesztik.

Az ország vad vidékén a természet nagyrészt háborítatlan, ebbe beleértendő, hogy
a nagyszámú természeti veszélyforrásra (vízesések, forró vízforrások,
hegycsúcsok, szakadékok, lávafolyások stb.) nem figyelmeztetnek táblák vagy
feliratok, nincsenek láncok és korlátok, ezért a turisták tudatlanságból sokszor
indokolatlan, életveszélyes kockázatot vállalnak ezek közelében.

A bűnözés szintje alacsony, de Reykjavíkban előfordulnak drogosok és
alkoholisták, akik a könnyű pénzszerzés módját a turistákban vélik felfedezni,
tehát itt sem tanácsos (ahogy a világ más részein sem) őrizetlenül hagyni
értéktárgyakat, csomagokat, vagy az autóban bármilyen látható, mozdítható
tárgyat. A rendőrök általában nem viselnek fegyvert, viszont többségük beszél
angolul, ahogy a járókelők is. Az emberek visszafogottak, de barátságosak és
segítőkészek. A közösségi helyeken (pl. szupermarketekben vagy gyógyszertárakban
- apotek) sok helyen van pelenkázó.

A Schengeni országokból érkezőknek, valamint az USA, Kanada, Ausztrália és
Új-Zéland lakóinak legalább 90 napig érvényes útlevéllel kell rendelkezniük, és
számukra vízum nem szükséges a legfeljebb 90 napos tartózkodáshoz. Minden
beutazó vámmentesen hozhat magával az országba az alábbi javak listájából:
táborozási felszerelés saját használatra (ebbe az élelmiszer is beleértendő,
kivéve a nyers húst); 1 liter égetett szesz és 1 liter bor; vagy 1 liter égetett
szesz és 6 liter sör; vagy 1,5 liter bor és 6 liter sör; vagy 3 liter bor; 200
db cigaretta vagy 250 gramm egyéb dohányipari termék.

Egészségügyi ellátás: ingyenes a European Health Insurance Card felmutatásával
az Európai Unió tagországaiból érkezők számára.

Bankkártya: szinte az egész országban lehet vele fizetni (főleg Visa és
MasterCard). A legkisebb faluban is van ATM bankautomata, ahol készpénzt lehet
felvenni, ha mégis arra lenne szükség.

Időzóna: az ország egész évben a Greenwichi középidő (GMT) ideje szerint
működik.

Az országnak eddig két ezüst- és két bronzérme van a játékokról. A
legeredményesebb sportág az atlétika.

Az Izlandi labdarúgó-válogatott eddig nem ért el kiemelkedő eredményeket.
1991-ben Eb-selejtező tétmérkőzésen oda-vissza (Reykjavíkban és Budapesten is)
legyőzte a magyar válogatottat. Eddigi legjobb eredményük a 2016-os
franciaországi Európa-bajnokságon a legjobb nyolc közé jutás.



https://hu.wikipedia.org/wiki/2016._%C3%A9vi_ny%C3%A1ri_olimpiai_j%C3%A1t%C3%A9kok

A 2016. évi nyári olimpiai játékok, hivatalos nevén a XXXI. nyári olimpiai
játékok egy több sportot magába foglaló nemzetközi sportesemény volt, melyet
2016. augusztus 5. és augusztus 21. között rendeztek meg a brazíliai Rio de
Janeiróban. A rendezvényt a szeptember 7-től 18-ig tartó 2016. évi nyári
paralimpiai játékok követték. A játékok megrendezésével Rio de Janeiro az első
dél-amerikai város, amely olimpiát rendezett. A játékokon rekordszámú ország
vett részt, 207 ország jelezte a részvételét, köztük most először Dél-Szudán és
Koszovó. 306 aranyérmet osztottak ki 28 sportág 42 szakágában.

2009. október 2-án a NOB 121. ülésszakán Koppenhágában a 2016. évi nyári olimpia
házigazdájának Rio de Janeirót választották meg. A város a háromkörös szavazáson
Chicagót, Tokiót és Madridot előzte meg.

2014 áprilisában távozott a posztjáról Maria Silvia Bastos Marques, az
előkészületekkel megbízott cég vezetője.

2016. június 15-én adták át az olimpiai falut. A létesítmény Barra da Tijucában
200 000 négyzetméteren terül el. A faluban 31 épületben 3604 lakás található és
17 950 személyt lehet benne elszállásolni. A beruházás 232 milliárd forintnyi
összegbe került.

Az olimpia érmeit 2016 júniusában mutatták be. A súlyuk 500 gramm. Gyártásuk
során nem használtak higanyt. Az ezüst- és a bronzérmek 30%-ban újrahasznosított
anyagokból, pl. elektronikai hulladékból készültek. Az érmek szalagjainak
alapanyaga műanyagpalack. Az érmek dobozának anyaga freijo fa. Az érmek egyik
oldalát egy babérlevéllel övezett szem-szimbólummal díszítették. A másik oldalon
Niké istennő, a Panathinaiko stadion és az Akropolisz látható.

2014. november 23-án mutatták be a 2016. évi nyári olimpia és a paralimpia
kabalaállatait. Az olimpia kabalája egy macskaféle alak. A két figura nevéről
szavazás döntött, melynek eredményét 2014 december 15-én hozták nyilvánosságra.
A lehetséges névváltozatok: Oba és Eba; Tiba Tuque és Esquindim valamint
Vinicius és Tom voltak. A kabalákat a Birdo Producoes animációs cég tervezte. A
voksoláson Vinicius és Tom győzött. A neveket Vinicius de Moraes és Tom Jobim
brazil zenészek emlékére adták.

Az olimpiára 7,5 millió jegyet adtak ki. A jegyeket 2015 márciusától lehetett
lefoglalni. A vásárlás lehetőségét 2015 júniusában sorsolták ki a jelentkezők
között. A belépők 70 százalékát brazil állampolgárok vehették meg. A legolcsóbb
jegy 12 $-ba, a legdrágább (megnyitó) 1400 $-ba került. A jegyek több mint fele
25 $-nál olcsóbb volt.

Az olimpiai lángot április 21-én gyújtották meg a játékok ókori szülőhelyén, a
görögországi Olümpiában. Az egymást váltó fáklyavivőkkel a láng április 27-én
Athénban, április 29-én Lausanne-ban, 30-án Genfben volt, és május 3-án
Brazíliába érkezett.

Augusztus 3-án, helyi idő szerint szerda reggel megérkezett az olimpiai láng a
pénteken kezdődő XXXI. nyári olimpiai játékok városába, Rio de Janeiróba, ahol
azt Eduardo Paes polgármester fogadta. 600 brazil futhatott a fáklyával a nyári
játékok városán át vezető 90 kilométeres szakaszon, melynek keretében 4-én este
a Copacabana strand mentén futottak. Augusztus 5-én reggel a lángot a Megváltó
Krisztus-szoborhoz vitték a Corcovado-hegy tetejére, majd a város másik
szimbólumának számító Cukorsüveg-hegyre.

Péntek este a láng útja végéhez ért. Az olimpiai láng Olümpiában még tavasszal
meggyújtott és Rio de Janeiróig vezető hosszú útjának csúcspontja volt a
Maracana Stadionban a megnyitó ünnepen a hozott lánggal az ottani télben
meggyújtani a riói lángot, amely aztán augusztus 21-ig, az olimpia végéig égett.
A lángot a Pierre de Coubertin-éremmel kitüntetett Vanderlei de Lima, a 2004.
évi nyári olimpiai játékok maratonfutásának bronzérmese gyújtotta meg.

(A táblázatban Magyarország és a rendező nemzet csapata eltérő háttérszínnel
kiemelve.)

A Nemzeti Olimpiai Bizottságok Szövetsége (Association of National Olympic
Committees (ANOC)) 2016. novemberi közgyűlésén a riói olimpia legjobb
sportolóinak Mónica Puig Puerto Ricói teniszezőnőt, és Wayde van Niekerk
dél-afrikai atlétát választotta. A női csapatok közül a brit gyeplabda
válogatott, a férfi együtteseknél a Fidzsi-szigeteki hetes rögbicsapat kapta az
olimpia legjobbjának járó elismerést.



https://hu.wikipedia.org/wiki/Terence_Hill

Terence Hill, eredeti nevén Mario Girotti (Velence, 1939. március 29. –) olasz
színész. Leginkább spagettiwesternekből, a Don Matteo című televíziós sorozatból
és Bud Spencerrel közös filmjeiből ismert.

Mario 1939-ben Velencében született német anyától (Hildegard Thieme) és olasz
apától (Girolamo Girotti), aki vegyész volt. 1942 és 1945 között a szászországi
Lommatzsch kisvárosban, édesanyja szüleinél éltek, ott vészelték át a közeli
Drezda bombázását is. A város többek között azzal emlékezett meg híressé vált
lakójáról, hogy a helyi strandot Terence Hill Freibadnak nevezték el. 1945-ben
visszaköltöztek Olaszországba, Mario 1947-től Amelia városában járt iskolába.
1951-ben fedezte fel készülő filmjéhez Dino Risi olasz filmrendező. Családjával
még abban az évben Rómába költözött. Ezután összesen 27 filmben kapott
kisebb-nagyobb szerepeket, mígnem 1963-ban eljátszhatta első komoly, nagy
alakítását Luchino Visconti A párduc című filmjében. 1964-ben
Nyugat-Németországba költöztek, ahol több hazai, ún. Heimatfilmben, illetve
akció- és (többek között Karl May művein alapuló) westernfilmben szerepelt.

1967-ben az Isten megbocsát, én nem forgatásának kedvéért visszaköltözött
Olaszországba. Ebben a filmben szerepelt először együtt (egy jelenetben) Carlo
Pedersolival, ismertebb későbbi nevén Bud Spencerrel. Spencer temetésén,
2016-ban Hill elmondta, hogy tulajdonképpen személyesen itt ismerkedtek meg, s
bár már a Hannibál című filmben, 1959-ben szerepeltek mindketten, ott azonban
még nem futottak össze. Hill egyik hobbija az úszás volt, amit Spencer
versenyszerűen űzött (a vízilabdával egyetemben). Érdekesség, hogy még ismertté
válásuk előtt együtt versenyeztek a Lazio csapatában, ahol az edzések során
gyakran összefutottak, bár a köztük lévő majdnem tíz évnyi korkülönbség miatt
mélyebb ismeretséget nem kötöttek, így ez a találkozás is csak alkalmi, látásból
való ismeretség maradt. Abban az évben meg is házasodott.

1968-ban az Isten megbocsát, én nem producerei a film népszerűsítése végett elé
tettek egy húsz nevet tartalmazó listát, amiből édesanyja nevének kezdőbetűi
után a Terence Hill nevet választotta ki magának. Ennek ellenére makacsul tartja
magát az a legenda, miszerint keresztnevét a római vígjátékíró Terentius,
családnevét pedig felesége után vette fel. Valójában felesége, Lori Zwicklbauer
vette fel az ő művésznevét. 1969-ben megszületett Jess fiuk.

A következő években több akció- és spagettiwesternben is szerepelt állandóvá
lett színésztársával, Bud Spencerrel. A páros híressé vált filmjeikkel
Olaszországban és azon kívül is. Egyik legismertebb filmjük ebből a korszakból a
Az ördög jobb és bal keze és annak folytatása, a Az ördög jobb és bal keze 2
voltak. Egy interjúban Hill személyes kedvenceként a Nevem: Senki című filmjét
jelölte meg, amelyikben Henry Fondával szerepelt.

Első amerikai filmjei az 1977-ben forgatott Mr. Milliárd (Mr. Billion) és a
Menni vagy meghalni (March or Die) voltak, ekkoriban Hill az Amerikai Egyesült
Államok és Olaszország között ingázva töltötte életét.

1990-ben Új-Mexikóban, ahová a Lucky Luke című film forgatása végett utaztak,
autóbalesetben meghalt 17 éves fogadott fiuk, Ross. Az eset hatására a színész
mély depresszióba esett. Később talpra állt, és sikeres tévés karriert futott be
Olaszországban. A 2000-ben indult Don Matteo című sorozata máig az egyik
legkedveltebb és legismertebb olasz sorozat lett. (Ennek 10 évada ment le
Olaszországban, nálunk a 9. megy). Legutóbbi, magyarra is szinkronizált munkája
a Lovas a sötétben című sorozat. 2011-ben újabb sorozatot forgatott, Un passo
dal cielo címen, amelynek második évadát 2012 őszén sugározta a Rai1.
Magyarországon az első évad 2013 tavaszán volt látható, a Story4 műsorán.

A színészet mellett rendezőként is kipróbálta magát többek között a Don Camillo,
a Lucky Luke és a Bunyó karácsonyig című filmjeiben.



https://hu.wikipedia.org/wiki/Wales

Wales (ejtsd: velsz, IPA: weɪlz, walesiül Cymru; kiejtése: /'kəmrɨ/, körülbelül
kamrí) Nyugat-Európában található, egyike az Egyesült Királyságot alkotó négy
tagországnak.

Néha használják a Walesi Hercegség kifejezést (walesiül Tywysogaeth Cymru), de a
walesi herceg nem vesz részt Wales kormányzásában, és a kifejezés sokakban
ellenérzést kelt. Wales politikai önállósága 1282-ben szűnt meg, amikor I.
Eduárd angol király legyőzte II. Llywelyn (eredeti neve Llywelyn ap Gruffudd)
walesi herceget a cilmeri csatában, bár Wales törvényeinek egy része egészen az
Angliával való egyesülésig, tehát 1535–1542-ig érvényben maradt.

Fővárosa 1955 óta Cardiff, de a walesi herceget Caernarfonban iktatják be, és a
15. század elején, Owain Glyndŵr (Owen Glendower) lázadása idején Machynlleth
volt a parlament székhelye. 1999-ben megalakult a Walesi Nemzetgyűlés, melynek
korlátozott hatásköre van.

Wales neve a germán walha szóból ered, ami idegent, külföldit jelent, és
feltehetően a volcae, egy galliai nép nevéből ered. Amikor a Galliában élő
kelták romanizálódtak, a szó a „római ember” jelentést vette fel, és még ma is
jelen van a vallonok, a vlachok (Havasalföld lakói), vagy Cornwall „-wall”
végződésében. A walesiek országukat Cymrunak hívták, ami a régi walesi nyelvben
talán vidéki embereket jelentett. A „Cymru” (autentikusan cumree) szó egy része
megtalálható például Cumberland és Cumbria nevében.

Területileg a Brit-sziget délnyugati részén helyezkedik el, keletről Anglia
Cheshire, Shropshire, Herefordshire és Gloucestershire megyéi, délről a
Bristoli-csatorna, délnyugatról a Szent György-csatorna, nyugatról és északról
az Ír-tenger határolja. Legnagyobb szigete: Anglesey. Az országon végighúzódik a
Cambriai-hegység (avagy Walesi-hegység). Legmagasabb pontja a Snowdon (1085 m)
az azonos nevű hegységben északnyugaton.

Wales első lakosai az utolsó jégkorszak végén telepedtek le. Az első lejegyzett
történelmi esemény Britannia római meghódítása volt. Ebben az időben Wales
területén sok törzs élt, délkeleten a szilurok, északnyugaton és a középső
területeken pedig az ordovíciusok voltak a legerősebbek. A mai Dél-Wales
területén a rómaiak egy sor erődítményt építettek, ez a rendszer nyugaton
egészen Carmarthenig (Maridunum) ért; a Carmarthenshireben lévő Dolaucothiban
pedig aranyat bányásztak. Vannak bizonyítékok, melyek szerint a rómaiak
nyugatabbra is eljutottak. Caerleon (Isca) városában építettek egy légiós
erődítményt, melynek amfiteátruma ma a legjobb állapotban van a Britanniában
építettek közül. A 4. században a kereszténység is eljutott Walesbe.

410-ben, Britanniában összeomlott a római uralom, Wales területén királyságok
alakultak. Az angolszász törzsek többször próbálkoztak a királyságok
legyőzésével, de az emberek heves ellenállása és a walesi hegyvidék miatt nem
jártak sikerrel. Mercia királya, Offa egy nagy falat és árkot csináltatott a
merciai-walesi határon, hogy a legyőzött Powys Királyságot országához csatolja.
A fal egyes részei még ma is láthatók.

A keleti területeket, melyeket Anglia szerzett meg, a walesi lakosság Lloegyrnek
hívta, aminek szószerinti jelentése „elveszett földek”; a kifejezés később
Anglia walesi nevévé vált. Az angolszászok viszont a római-briteket a már
korábban említett walha szóval jelölték, aminek jelentése idegen, külföldi. A
walesiek egészen a 12. századig Brythoniaidnak (britek) nevezték magukat, bár a
Cymru és az y Cymry kifejezéseket már 633-ban használta Aneirin, egy brit költő.
A 930 körül íródott Armes Prydainban a Cymry és a Cymro tizenötször fordul elő,
de a Brythoniaid csak a 12. századra tűnt el az írásokból.

A normannok 1066-os győzelme után Wales függetlensége fokozatosan megszűnt.
1282-ben I. Eduárd angol király csatában legyőzte II. Llywelynt, az utolsó
független walesi herceget. Eduárd - hogy uralma alatt tartsa a walesieket - több
kővárat építtetett, melyek közül a legismertebbek Beaumaris, Caernarfon, Conwy
és Harlech. Az országot hivatalosan 1535-ben csatolták Angliához, VIII. Henrik
uralkodása idején, aki történetesen walesi volt. Az 1746-os Wales és Berwick
törvény kimondta, hogy minden törvény, ami Angliában életbe lép, az
automatikusan Walesben is életbe lép (valamint az angol-skót határon fekvő
Berwick nevű városban), ha a törvény mást nem mond.

A 20. században a walesi nemzeti mozgalom újjáéledt. A mozgalmat a Plaid Cymru
(Wales Párt) vezette, mely nagyobb autonómiát akart szerezni Walesnek Angliától.
1955-ben azokra a területekre, melyeken az angliai törvények voltak érvényben,
az Anglia és Wales kifejezést kezdték használni; ugyanebben az évben Wales
fővárosa Cardiff lett. 1962-ben megalakult a Walesi Nyelvi Társaság, hogy
megakadályozzák a nyelv kihalását. A nacionalizmus egyre erősödött, részben a
Tryweryn-völgy 1965-ös elárasztása miatt, amivel egy falut, Capel Celynt
víztározó építésére akarták kényszeríteni, hogy Liverpool vízellátását
biztosítsák. 1966-ban a Plaid Cymru először jutott be a parlamentbe. Rövid ideig
a nacionalista mozgalmak, például a Szabad Wales Hadsereg terrorhadjáratot
indítottak. A Károly herceg 1969-es beiktatása előtti években vízvezetékeket,
adó- és egyéb hivatalokat robbantottak fel. 1969-ben érvénytelenítették az
1746-os Wales és Berwick törvényt, törvényben mondták ki Wales létét és
Angliával való szövetségét.

1979-ben népszavazást írtak ki arról, hogy alakuljon-e közgyűlés, melyen a „nem”
szavazatok voltak többségben. Egy 1997-es szavazás eredményét az igen kis
többség ellenére megóvták. Végül 1999-ben megalakult a Walesi Nemzetgyűlés; ez
határozza meg a központi költségvetés walesi fejezetének felosztását.

Mivel Wales az Egyesült Királyság része, az államfő a mindenkori brit uralkodó,
1952 óta II. Erzsébet. A végrehajtó hatalom a királynő kezében van, de a
hatalmat az Egyesült Királyság Parlamentje gyakorolja, néhány területen azonban
az irányítás jogát átadták a Walesi Nemzetgyűlésnek. Wales elsődleges
törvényhozó testülete az angol parlament. Másodlagos törvényhozó testületként a
Nemzetgyűlésnek korlátozott joga van a Walesben érvényes törvények módosítására.
A Nemzetgyűlés nem szuverén testület, elvileg a brit parlament meg is
szüntetheti azt.

A Nemzetgyűlést 1998-ban alapították a Wales kormányzatáról szóló törvény
rendelkezése szerint. A Nemzetgyűlésnek 60 tagja van. Közülük 40 egyszerű
szavazattöbbséggel kerül be, a többi 20 pedig regionális listákról. A győztes
párt választja meg Wales első miniszterét, aki a kormányfő szerepét is betölti.
A végrehajtó hatalmat a Walesi Nemzetgyűlés Kormánya gyakorolja, és a
Nemzetgyűlés legtöbb jogát erre a kormányra ruházza.

Wales első minisztere jelenleg Rhodri Morgan (2000 óta), a Munkáspárt tagja, aki
kisebbségben lévő kormányt vezet. A legnagyobb ellenzéki párt, a Plaid Cymru az
Egyesült Királyságtól való teljes függetlenséget hirdeti. Jelen van még a
Konzervatív Párt, a Liberális Demokraták (az első Nemzetgyűlésben a
Munkáspárttal kötöttek koalíciót) és az Előre Wales. Napjainkban a legtöbb vita
arról folyik, hogy a Walesi Nemzetgyűlés a skót parlamenthez hasonló jogokat
kapjon-e és ez legyen az elsődleges törvényhozó szervezet, vagy sem.

A brit Alsóházban Walesnek 40 képviselője van. Wales minisztere a brit kormány
tagja és ott az ország ügyeit képviseli. A Wales Hivatal a brit kormány Walesért
felelős minisztériuma. A miniszter jelenleg Peter Hain.

A Nemzetgyűlés új épületét Richard Rogers tervezte és 2006. március 1-jén, Szent
Dávid napján a királynő nyitotta meg.

Wales törvényhozása megegyezik Angliáéval, azzal a megkötéssel, hogy a kettőt
Anglia és Wales néven említik. Walest hivatalosan 1535-ben, VIII. Henrik
uralkodása idején csatolták Angliához. Az 1746-os Wales és Berwick törvény
kimondta, hogy minden törvény, amit Angliában elfogadnak, az Walesben (és az
angol-skót határon fekvő Berwickben) is érvényes, ha a törvény mást nem mond. A
törvényt 1967-ben törölték el.

Wales gazdaságát kettősség jellemzi, az északi részen a mezőgazdaság és az
állattartás, míg délen az ipar honosodott meg. Az ipari szektort az acélgyártás,
az olajfinomítás és bányászat (szén, cink, réz) képviseli. A feldolgozóipar
elsősorban elektronikai eszközöket, autóalkatrészeket és vegyipari termékeket
állít elő.

Wales híres a hárfásairól, férfikórusairól és szólóénekeseiről, köztük Bonnie
Tyler, Tom Jones, Charlotte Church, Roger Glover, Bryn Terfel, Jem, Duffy,
Katherine Jenkins és Shirley Bassey. A walesi népzene, melyet sokáig
elhomályosítottak az ír és skót unokatestvérek, újraéledőben van. A Welsh
National Opera Company állandó helyet kapott a Wales Millennium Centre-ben,
Cardiff Bay-ben. A keményebb műfajú zenék is honosak Walesben. Európa egyik
legjobb koncertzenekarának tartott Newporti származású Skindred, a reggae zenét
fuzionálta a metállal.

A walesi futball kiemelkedő alakjai Ryan Giggs, aki a Manchester United-ban
játszott, Aaron Ramsey, aki az Arsenal-ban, és Gareth Bale, aki 2013 nyarán
igazolt a Tottenham Hotspur csapatából a Real Madrid csapatába.



https://hu.wikipedia.org/wiki/Elie_Wiesel

Elie Wiesel (született Eliezer Wiesel; Máramarossziget, 1928. szeptember 30. –
New York, 2016. július 2. ) amerikai zsidó író, politikai aktivista és egyetemi
tanár. Holokauszt-túlélő. 57 könyvet írt. Leghíresebb műve Az éjszaka, amely a
náci koncentrációs táborokban szerzett élményein alapul.

1986-ban Elie Wiesel Nobel-békedíjat kapott. A norvég Nobel-díj-bizottság az
„emberiség hírvivőjének” nevezte, megjegyezve, hogy a „Hitler haláltáboraiban
történt teljes megalázottság megtapasztalásának és az emberiesség semmibe
vevésének” feldolgozására irányuló küzdelmei, valamint a „béke érdekében végzett
gyakorlati munkája” mind „a béke, a jóvátétel, a megbékélés és az emberi
méltóság” erőteljes üzenetét közvetíti az emberiség felé. Ő használta először a
„holokauszt” kifejezést a mai értelmében.

Ortodox zsidó családban született Máramarosszigeten, Romániában. Eliezer
anyanyelve a jiddis volt, de magyarul is kitűnően megtanult, és gyerekként
rajongott a magyar kultúráért. Édesanyja, Feig Sára a híres Dodye Feig, egy
közeli faluban földművesként tevékenykedő haszid zsidó lánya volt. Édesapja,
Wiesel Slomó egy magyar ortodox zsidó leszármazottja volt, aki saját zöldséges
üzletet működtetett. Aktívan tevékenykedő és közmegbecsülésnek örvendő férfi
hírében állt a közösségben. Fiatal korában néhány hónapot börtönben töltött,
mert szökött és nélkülöző lengyel zsidóknak segített. Slomó volt az, aki
bátorította fiát, hogy modern hébert tanuljon és irodalmat olvasson, ezáltal
erős humanista tudatot nevelve bele, míg édesanyja a Tóra és a Kabbala
olvasására buzdította őt. Wiesel elmondása szerint édesapja képviselte és
közvetítette felé az értelmet (intellektualitást), édesanyja pedig a hit
fontosságára tanította. Elie Wieselnek három lánytestvére volt – két nővére,
Hilda és Beatrix, valamint egy húga, Cippóra. Beatrix és Hilda túlélték a
háborút és egy francia árvaházban találkoztak ismét össze Elie-vel. Később
mindannyian Észak-Amerikába emigráltak: Beatrix például a kanadai Montréalba
költözött, Elie pedig 1961-ben kapta meg az amerikai állampolgárságot. Cippóra,
Slomó és Sára nem élték túl a háborút.

Középiskolai tanulmányait magántanulóként kezdte Máramarosszigeten. A második
világháború éveiben, amikor még Észak-Erdély Magyarországhoz tartozott, a
debreceni, majd a nagyváradi magyar nyelvű zsidó felekezeti gimnáziumokban is
tanult. Ezenkívül a máramarosszigeti haszid zsidó közösség zsinagógájában
vallási tanulmányokat folytatott.

1940-ben Máramarossziget városa a második bécsi döntés következtében visszatért
Magyarországhoz. 1944-ben Elie-t és családját, valamint a városban maradottakat
Máramarossziget két gettója közül az egyikben helyezték el; Elie és családja a
kettő közül a nagyobbikba, a Serpent utcaiba került. 1944. május 16-án - ekkor ő
tizenöt éves - egész családjával együtt deportálták. Megjárta az auschwitzi, a
monowitzi és a buchenwaldi koncentrációs táborokat.

Auschwitzban az A-7713 számot tetoválták a bal karjára, és auschwitzi
tartózkodása idején ez a szám helyettesítette a nevét, ahogy Az éjszaka című
művében olvasható. Wieselt elválasztották az édesanyjától és húgától,
Cippórától, akikről azt feltételezik, hogy Auschwitzban vesztették életüket
rögtön megérkezésük után. Wieselt és édesapját elvitték a Buna Werke
munkatáborába, amely Auschwitz-Monowitzhez (Auschwitz III.) tartozott. Több mint
nyolc hónapig sikerült apjával maradnia, miközben arra kényszerültek, hogy
megdöbbentő körülmények között és három koncentrációs tábor között ingázva
dolgozzanak a háború végéig. 1945. január 29-én, mindössze néhány héttel azt
követően, hogy Buchenwaldba kerültek át, Wiesel édesapja vérhasban, éhezésben és
kimerülésben meghalt.

A második világháború után Párizsban telepedett le, és az ott töltött 16 év
alatt megbecsült helyet vívott ki magának a francia irodalomban.
Franciaországban először hébert tanított és karvezetőként dolgozott, mielőtt
hivatásos újságíró lett – izraeli és francia lapokban publikált. Tíz évvel a
második világháború lezárta után Wiesel még mindig visszautasította, hogy a
holokauszt idején átélt tapasztalatairól írjon vagy beszéljen. Azonban egy
találkozás François Mauriackal, aki 1952-ben kapott irodalmi Nobel-díjat és
végül Wiesel jó barátja lett, meggyőzte őt, hogy írjon az élményeiről. Wiesel
először egy 900 oldalas életrajzot írt jiddisül Un di velt hot geshvign (És a
világ csendben maradt) címmel, amit kivonatolva Buenos Airesben adtak ki. Wiesel
a kézirat rövidített változatát megírta franciául is, amely 127 oldalban La Nuit
(Az éjszaka) címmel jelent meg, majd angolra fordították Night (Éjszaka) címmel.
Mauriac támogatása ellenére Elie Wieselnek nem volt könnyű kiadót találnia a
könyveihez, és kezdetben igen kis példányszámban keltek csak el írásai.

1960-ban Arthur Wang, a Hill & Wang Könyvkiadó alapítója száz dollárt adott a
látszat kedvéért előlegként, és szeptemberben az USA-ban kinyomtatta Az éjszaka
című alkotását, amelyből az elkövetkező 18 hónapban több mint ezer elkelt, de a
kritikusok figyelmét is felkeltette, ennek eredményei a televíziós interjúk és
olyan irodalmi kiválóságokkal való találkozások lettek, mint például Saul
Bellow. „Az angol fordítás 1960-ban látott napvilágot, és először háromezer
példányban nyomtatták ki – mondta Wiesel egy interjúban –, és három évbe telt,
mire eladtuk. Most száz levelet kapok havonta gyermekektől a könyv kapcsán”. A
The Trial of God című könyvéről és színdarabjáról azt feltételezik, hogy azon
auschwitzi élményén alapul, amikor végignézett három zsidót, akik közel a
halálukhoz vizsgálatot tartottak Istennel szemben azzal a váddal, hogy Ő mindig
is a zsidó nép elnyomója volt. 1961-ben átköltözött az Amerikai Egyesült
Államokba, ahol két év elteltével megszerezte az állampolgárságot.

Élete hátralévő éveiben Wiesel az USA-ban élt, a Boston University-n tanított,
és az Elie Wiesel Alapítvány elnöke volt. Egyetemi tanulmányait az USA-ban és
Párizsban végezte, a bostoni egyetem társadalomtudományi tanszékén dolgozott, a
Holokauszt-emlékbizottság elnöke volt, számos előadást tartott az egész világon.
A fajgyűlölet elleni küzdelem egyik tekintélyes és fáradhatatlan alakja volt,
többek között a volt Jugoszlávia területén zajlott etnikai gyilkosságok ellen is
tiltakozott.

2009. december 9-11. között Magyarországra utazott, ami a háború utáni első
hivatalos hazai látogatása volt, az Egységes Magyarországi Izraelita Hitközség
meghívására a magyarországi Chábád Lubavics mozgalom alapításának 20.
évfordulója alkalmából. Díszvendége volt az ebből az alkalomból a Parlament
Felsőházi termében rendezett „Magyar-zsidó együttélés” című konferenciának. A
konferencián felszólalt többek között Bajnai Gordon miniszterelnök is. Wiesel
találkozott látogatása során Sólyom László köztársasági elnökkel is.

Látogatása során mintegy tízezer érdeklő jelenlétében december 10-én este a
Hetek Közéleti Klub rendezvényének díszvendége volt. Az eseményre a budapesti
Hit Parkban került sor. A rendezvény házigazdája Németh Sándor vezető lelkész
volt, a Hetek alapító-főszerkesztője. Számos hazai politikus, közéleti
személyiség és művész mellett megjelent Izrael Állam budapesti nagykövete, a
szlovén nagykövet, illetve az Egyesült Államok konzulja, továbbá Köves Slomó, az
Egységes Magyarországi Izraelita Hitközség vezető rabbija és Feldmájer Péter, a
Magyarországi Zsidó Hitközségek Szövetsége elnöke. Elie Wiesel mintegy egyórás
előadásában köszönetet mondott a megjelenteknek, akiket Izrael barátainak
nevezett. Kijelentette, zsidók és keresztények között soha nem volt olyan jó a
viszony, mint napjainkban. Zsidók és keresztények barátok és szövetségesek,
mondta az író, közös ellenségeik között pedig az antiszemitizmust, a fasizmust
és a bigottságot említette. Zsidók és keresztények egyaránt várják a Messiást,
akinek eljövetele – vagy visszajövetele – az egyedüli megfelelő válasz lesz a
holokausztra – fogalmazott Elie Wiesel. Előadása után az író a jelenlévők
kérdéseire válaszolt.

Az 1986-os Nobel-békedíjat az alábbi indoklással vehette át: „Az egyik
legfontosabb vezéralak és szellemi vezető azokban az időkben, amikor az erőszak,
az elnyomás és a fajgyűlölet rányomta bélyegét a világ arculatára”.
Hitvallásához hűen mindenhol felemelte a szavát, Boszniától az örmény népirtáson
át Darfurig, valamint elkötelezett támogatója Izrael államának.

2004-ben a Magyar Köztársasági Érdemrend nagykeresztje kitüntetést vette át Mádl
Ferenc köztársasági elnöktől. Ezt a kitüntetést 2012-ben visszaadta, mert azt
tapasztalta, hogy – mint Kövér László házelnöknek írta – "Magyarországon
köztereket neveznek el Horthy Miklósról és rehabilitálják Wass Albertet, illetve
a világháborús fasiszta kormánnyal együttműködő más közéleti szereplőket, és a
tanrendbe kerülnek a szélsőjobboldali eszméket hirdető szerzők".

2006 januárjában Az éjszaka című művét Oprah Winfrey beválasztotta
könyvklubjába. Ugyanebben az évben együtt látogattak el Auschwitzba, ahol az író
felidézte az általa átélt, és könyvében megírt borzalmakat. Oprah Winfrey
esszéíró versenyt rendezett. A fiataloknak arra a kérdésre kellett választ
keresniük, hogy Az éjszaka című mű miért aktuális napjainkban is.

2009 nyarán Angela Merkel német kancellár és Barack Obama amerikai elnök mellett
Elie Wiesel volt a harmadik felszólaló, amikor az államfők Buchenwaldba
látogattak, hogy tisztelegjenek az oda elhurcoltak és ott megöltek előtt. Wiesel
az Air Force One fedélzetén érkezett, és szinte egész napját az amerikai
elnökkel töltötte, a felkérést mégis közvetlenül a megemlékezés előtt kapta.
„Tudja, Mr. Wiesel, úgy gondolom, önnek kéne beszélnie harmadikként” – mondja
neki Obama, és Wieselnek mindig van gondolata, szava, ha azokra gondol, akik nem
tértek vele vissza a lágerből. Egyik nyilatkozatában így fogalmazott: „Néha az
az érzésem, hogy a történelemnek nincs érzéke az igazsághoz, most azonban azt
gondolom, hogy humorérzéke viszont mégiscsak van, hiszen én, akit itt el akartak
pusztítani, most győztesen, az Air Force One fedélzetén térek ide vissza!"

Grüner Miklós holokauszt-túlélő azt állította, hogy „akit ma Elie Wieselként
ismer a világ, ellopta az ő egykori auschwitzi barakktársának, Lázár Wieselnek a
személyazonosságát.” Az általa indított pernek a célja az volt, hogy
marasztalják el Köves Slomót, aki Elie Wiesel 2009-es magyarországi
látogatásakor történelemhamisítással vádolta meg. A bíróság a következőképpen
döntött:

A bíróság ítélete csalódást keltett Grünerben, mivel az sem első, sem másodfokon
nem foglalkozott az általa felhozott – Wiesellel kapcsolatos – bizonyítékokkal,
arra hivatkozva, hogy ezeknek az értelmezése a tudományra és a különböző
hatóságokra tartozik. Érzése szerint a bíróság kibújt a felelősségteljes
döntéshozatal alól, amivel nyitva hagyta az általa negyedszázada felvetett
kérdést.

2010. április 16-án és 18-án Wiesel több amerikai sajtótermékben bírálta Barack
Obama amerikai elnököt, aki felszólította Benjámín Netanjáhú izraeli elnököt a
kelet-Jeruzsálemben létesítendő zsidótelepek leállítására. Wiesel a következőket
nyilatkozta Jeruzsálemről:

Wiesel kijelentései kritikákat váltottak ki. Az Americans for Peace Now
(Amerikaiak a Békéért Mozgalom) nyílt levélben felhívta a figyelmét, hogy
Jeruzsálem nem tekinthető kizárólagos zsidó jelképnek, mivel központi szerepet
játszik a muzulmánok és a keresztények életében is.

2014-ben 327 holokauszt-tűlélő, illetve azok leszármazottai elítélőleg
nyilatkoztak Wiesel, a 2014-es izraeli gázai inváziót illetően tett
kijelentéseiről:



https://hu.wikipedia.org/wiki/Magyar_labdar%C3%BAg%C3%B3-v%C3%A1logatott

A magyar labdarúgó-válogatott Magyarország nemzeti csapata, amelyet a Magyar
Labdarúgó-szövetség irányít.

Legnagyobb sikereit 1938 és 1968 között aratta: az 1938-as és 1954-es
labdarúgó-világbajnokságon ezüstérmesként, az 1964-es
labdarúgó-Európa-bajnokságon pedig bronzérmesként zárt. Emellett aranyérmet
szerzett az 1952-es, az 1964-es és az 1968-as olimpián. A magyar válogatott
tartja a leghosszabb idejű veretlenségi sorozatot: 1950. június 4-e és 1954.
június 30-a között 30 mérkőzésen nem szenvedett vereséget.

A 20. században sikert sikerre halmozó csapat 1986 után, 30 évet követően
kvalifikálta magát nemzetközi sporteseményre. 2015. november 15-én összesítésben
3–1-es gólaránnyal múlta felül Norvégiát az Eb pótselejtezőjén, így kijutott a
2016-os Európa-bajnokságra.

Az elmúlt időszak legjobb FIFA-világranglista helyezését 2016. március 7-én érte
el, amikor a 18. helyen állt.

Az első „footballt” Esterházy Miksa hozta be 1875-ben, mint a Monarchia
attaséja.

A magyar labdarúgás legrégebbi írásos emlékeit 1879-ből őrizzük, ugyanis Molnár
Lajos: Atlétikai gyakorlatok című könyvében ismerteti az addig újdonságnak
számító sportot, a labdarúgást. Három évvel később 1882-ben Szabadtéri Játszó
Társaság-ot alapítanak a pesti református főgimnáziumban. 1890-ben a Sport-Világ
című újságban megjelentek a sportág szabályismertető kis füzetei, Bély Mihály és
Szaffka Manó révén.

Löwenrosen Károly a Törekvés dalárda tagjaiból verbuvált futballcsapatot, akik
hétköznapi munkások voltak és nem sportolók. Három hónapos felkészülés után,
1896. november 1-jén a Pékerdő egyik tisztásán (a mai MTK-pálya környékén)
megmérkőztek. A hatalmas leszakadó hó sem tántorította el a csapatokat. A
mérkőzést 20 perc elteltével le kellett fújni, mivel három bokatörés történt.

1897. május 9-én lejátszották az első hivatalos mérkőzést. A Budapesti Torna
Club két csapata csapott össze. Stobbe Ferenc finanszírozta a piros-fehér és
kék-fehér mezeket. A mérkőzést egy hirtelen jött zápor elmosta és az érdeklődő
nézőközönség elmenekült a Millenárisról. Még ugyan ezen év őszén a Vienna
Cricket and Football-Club vendégszereplését töltötte itt. Az első nemzetközi
klubmérkőzésen BTC színeiben: Stobbe Ferenc, Harsády József, Asthon Tamás, Iszer
Károly, Pesky Vilmos, Klebersberg Géza, Ray Ferenc, Yolland Arthur, Hajós
Alfréd, Ramaseder István és Lender Ernő lépett pályára. A 2–0-s vereség ellenére
megélénkült a futball utáni érdeklődés.

1901. január 19-én az István főherceg Szálló különtermében megalakult a Magyar
Labdarúgók Szövetsége (MLSZ). Az MLSZ első elnökének Jász Gézát, alelnökeinek
Gillemot Ferencet, Füzeséry Árpádot és főtitkárnak Horváth Ferencet választják.
Iszer Károly pedig tiszteletbeli taggá válik. Az alapító egyesületeket két
osztályba sorolták és kiírták a bajnokságot. Az első magyar bajnoki
labdarúgó-mérkőzést BTC és a BSC csapatai játszották le.

A válogatott első (nem hivatalos) mérkőzésén az ellenfél ugyancsak a válogatott
volt. Az MLSZ Intéző Bizottsága által összeállított A- és B-keret csapott össze
egymással és a B csapat nyert 4–3-ra. Tehát az első nem hivatalos válogatott
gólokat a magyar csapat magyar csapatnak rúgta. A magyar labdarúgó-válogatott
szervezője és első szövetségi kapitánya Gillemot Ferenc lett, aki az MLSZ egyik
alapító tagja volt. 27 évesen hamarabb volt kapitány, mint labdarúgó. 1902–1904
között 5 válogatott mérkőzésen edzette a csapatot. Az első nemzetközi
mérkőzésének időpontja 1901. április 11-re esett. Annak ellenére, hogy az
ellenfél egyelőre csak egy angol klubcsapat, a Richmond AFC volt, az összecsapás
4–0-s vereséggel zárult. Később az angolok 5 nap leforgása alatt legyőzték a
MÚE, a BTC és a Műegyetemi FC csapatát is. Pár nappal később a válogatott
kétszer összecsapott a Surrey Wanderer ellen. Az eredmény 5–1-es és 6–1-es
vereség lett. 1902. október 12-én az osztrák válogatott ellen került sor a
labdarúgó-válogatott hivatalos debütálására, a „sógoroknak” szintén ez volt az
első hivatalos mérkőzésük. Az összecsapás csak hat évvel később, 1908-ban kapta
meg a hivatalos válogatott-mérkőzési rangot, mivel a két csapat Wien és Budapest
néven lépett pályára. A két szövetség megállapodott, hogy oda-vissza
mérkőzésrendszerben, minden évben összecsapnak a fővárosokban. (Nem is véletlen,
hogy napjainkig az osztrák válogatottal került szembe a magyar csapat
legtöbbször.) Európában ez a két csapat csapott össze először. Illetve ezután a
mérkőzés után 10 válogatottat tartottak nyilván a világon.

Az első hivatalos nemzetközi győzelemig és az első magyar válogatott gólig csak
a következő összecsapásig kellett várni. Magyarországon fogadták 1903. április
5-én Csehország csapatát. Az első hivatalos válogatott gól szerzője dr. Borbás
Gáspár. Ez volt Csehország első nemzetközi mérkőzése. Ezzel ők lettek a 11.
válogatott a nemzetközi labdarúgóvilágban. 1904. október 9-én már Stobbe Ferenc
ült a válogatott kispadján, mint szövetségi kapitány. 1904–1906 és 1907–1908
között 10 mérkőzésen irányította a csapatot. Első megbízatása után Hajós Alfréd
követte őt (1906) majd Hajós után is ő került vissza. Gillemot Ferenchez
hasonlóan ő is alapító tag volt és később mint kapitány is kipróbálhatta magát.
1905. június 9-én kiosztották a szövetség bársony sapkáját azon játékosoknak,
akik pályára léptek a válogatottban. Szűk 3 év alatt 37-en fordultak meg a
válogatottban 7 mérkőzésen. Az első filmen is archivált mérkőzést 1907. november
3-án játszotta a válogatott (Magyarország - Ausztria 4:1) Célja a válogatott
népszerűsítése a vidéki városokban. Ez volt a 14. mérkőzés. 1907-ben, a FIFA
elismerte a szövetség önállóságát és felvette Magyarországot tagjai sorába -
Muzsa Gyula közbenjárására. 1905-ben már az MLSZ-nek lehetősége lett volna
csatlakozni, de csak az osztrák szövetségen keresztül kapott meghívót és emiatt
nem küldött ki képviselőt. 1908. június 10-én, hazai pályán fogadták a sportág
kitalálóit és egyben akkori mestereit, az angolokat. A válogatott 7:0 arányú
vereséget szenvedett a kor legszínvonalasabb technikáját és taktikáját képviselő
szigetországiak ellen. 1908. november 1-jén a 18. mérkőzésen már a negyedik
szövetségi kapitány fordult meg a csapat élén. Minder Frigyes (1908–1911,
1914–1915, 1919, 1930) összesen 24-szer irányította a válogatottat, illetve ő
tért vissza a mai napig legtöbbször a válogatott kispadjára (4 alkalommal) A
kétéves tagság után Budapesten szervezték meg a FIFA következő, VI.
kongresszusát 1909. június 29–31-ig. Az esemény alkalmából fejlesztették és
kibővítették a Millenárist. Nemzetközileg a legfejlettebb pályát adták át és
rögtön három válogatott mérkőzéssel fel is avatta a magyar csapat. (Magyarország
– Anglia 2:4, Magyarország – Ausztria 1:1, Magyarország – Anglia 2:8.)

A nemzeti csapat 1912 nyarán szerepel először olimpián. Minder Frigyest váltó
Herczog Ede készítette fel a csapatot, aki nem csak edző, hanem nemzetközi
labdarúgó-játékvezető is volt. 1911 és 1919 között zajlott le a Herczog és
Minder „edzőkeringő”, ugyanis sorozatosan egymást váltották a kispadon. (Herczog
1911–1914 és 1916–1917 között összesen 31 alkalommal irányította a nemzeti
tizenegyet.) Az olimpiai részvételt a nehéz anyagi helyzet majdnem
meghiúsította, de adományokból és barátságos meccsekből mégiscsak sikerült
kijutni az olimpiára. A sorsolás után a mindig erős angol válogatottal került
szembe a magyar csapat, és 7–0-s vereséggel már az elején búcsúznia kellett. A
mezőnyben szépen játszott csapat, de mindenki maga akarta megoldani a
helyzeteket, hiányzott a csapatmunka. A vigaszdíjmérkőzéseket sorra győzve
viszont megszerezte a vigaszdíjat. A németeket 3–1-re a legendás Schlosser Imre
mesterhármasával az osztrákokat pedig könnyed játékkal Schlosser, Pataki és
Bodnár góljaival 3–0-ra verték. Ezzel a szerepléssel a magyar csapat - ha csak
vigaszdíjjal is –, de első nemzetközi sikerét érte el.

Érdekesség még, hogy az olimpiát követő, közvetlen két mérkőzést Moszkvában az
orosz nemzeti csapat ellen játszották és a magyar labdarúgás egyik legnagyobb
arányú győzelmet is ekkor érték el. Oroszország - Magyarország 0–9 és
Oroszország - Magyarország 0–12. A két mérkőzésen összesen Schlosser 7, Pataki
Mihály 6, Kertész 6, Tóth-Potya és Bródy 1-1 gólt szereztek. 1914. június 19. Az
50. válogatott mérkőzés frappánsra sikeredet. Mondhatni úgy, hogy le is
játszották és nem is. A svéd szövetség két mérkőzést kötött le, az elsőn
B-csapattal, míg a másodikat tervezték hivatalosnak, ahol teljes gárdával álltak
volna ki. Az 50. pont a B-válogatott elleni mérkőzésre esett, amit be is húzott
a csapat 5–1-re. Viszont ezt a mérkőzést a svéd szövetség, mint B-válogatott
összecsapásként kezeli. A hazai statisztikák viszont főmérkőzésként
aposztrofálják most is. Két nappal később 1–1-es döntetlent játszottak.

Az első világháború keresztbe vágta a virágzó magyar labdarúgás történetét.
Magyarországon Hadi bajnokság jön létre. A fronton is rendszeresek a foci
meccsek, hadifogolytáborokban jönnek létre csapatok, egyesületek. A bezárt
katonák túlélő eszköze a futball lett. A világégés után 1918-tól érezhetőek a
nehéz következmények. Szűkölködnek a klubok, és ráadásul még a labdarúgást is
díj ellenében lehetett játszani. Még a válogatott játékosok is ócska szerelésben
játszanak. 1914–1918 között csak a háborúban is mellettünk harcoló osztrákokkal
csaptunk össze 16 alkalommal.

1918–1919 között új szövetségi kapitány kerül a válogatotthoz Fehéry Ákos
személyében, a kor egyik legnevesebb futball-szakértője, korábbi válogatott,
későbbi ismert játékvezető. 5 mérkőzésen 5 győzelmet ért el.

1919-ben Anglia fellép a központi hatalmak ellen a FIFA-nál és megkísérli
kizáratni azokat (köztük Magyarországot is). Mivel a FIFA nem tett eleget a
kérésnek ezért Nagy-Britannia három szövetsége (Anglia, Skócia, Wales) és
Írország kilépnek a FIFA-ból. (1924-ben térnek vissza). Ugyanebben az évben nagy
számban elindultak külföldre a magyar labdarúgók azzal a céllal, hogy profi
játékosként keressék meg kenyerüket mivel itthon akkoriban amatőrként csak némi
prémiumot kaptak a játékosok, de nem ebből éltek. 1920-ra még többen a
légióskodásba kezdenek. Mi sem bizonyítja jobban, hogy Németországban egy
komplett magyar csapat alakult. Három mérkőzést játszhattak és mindhármat
megnyerték. A német szövetség magyar nyomásra megvonta az engedélyüket.

1920-as olimpia megrendezési jogától megfosztották Budapestet és helyette
Belgium rendezte meg. Ráadásul a NOB döntése alapján a központi hatalmak
országainak (Ausztria, Bulgária, Magyarország, Németország és Törökország)
sportolói nem vehettek részt. Ez hatalmas arculcsapás volt mind az olimpiát
hazánkba álmodó közönségnek és a magyar labdarúgásnak. Illetve az első
sikergenerációs magyar csapat utolsó nagy megmérettetésétől fosztották meg.
Ebben az évben két kapitány is kipróbálhatta magát. Harsády József egy
döntetlent ért el Tibor Lajos pedig két vereséget.

E gondterhes időkben állt össze a híres Fogl-Gát. 1920. november 7-én játszott
együtt először a testvérpár Fogl Károly és Fogl József. Károly maga volt a
megtestesült masszív bekk, a rombolás volt a célja. Termetét, felépítését és
játékát csak személyisége múlta felül, ezzel még a csapatkapitányi címet is
kiérdemelte. Öccse József pályafutását szinte végig játszotta bátyjával, mind
Újpesten, mind a válogatottban egymás oldalán szerepeltek. De sosem testvére
árnyékában. A ráeső feladat sokkal inkább kifinomultabb labdakezelést igényelt,
az indításokat. Határozott, összeszokott, jól kiegészített, kemény párost
alkottak. Ezt mi sem bizonyítja be, mint nemzetközi hírük. (A kapus előtt két
hátvéd helyezkedett el, előttük a három fedezet, akik a mai védekező
középpályások korabeli megfelelői és legelöl játszott öt csatár. Ez volt
2-3-5-ös gúla rendszer. Amiben a két Fogl fiú művészszinten játszott
hátvédsort.) Fogl Károly helyére Jóska mellé olyan hátvédek kerültek, mint Dudás
Gyula, Mándi Gyula vagy Korányi Lajos. 1921-ben az egykori válogatott fedezet,
sportújságíró és futballszakember Kiss Gyula vette át a válogatott irányítását.
1921–1924 és 1926–1928 között összesen 42 alkalommal irányította a válogatottat.

1924. évi nyári olimpiára is szűkös az anyagi helyzet. A 22-fős keretet állami
támogatás nélkül az MLSZ saját erejéből küldte ki Párizsba. A válogatott erőn
alul teljesített. Az alsó ágon kezdtük meg szereplésünket Lengyelország ellen. A
meccsen végig a magyar csapat irányított és 5 góllal simán továbbjutott a
nyolcaddöntőbe. A szurkolók joggal bizakodtak a következő mérkőzés előtt, hisz a
papíron gyengébbnek kezelt egyiptomi csapat ellen léptünk pályára. (Fontos:
Mégis kiemeltként ott volt az afrikai csapat már a nyolcaddöntőben.) A mérkőzés
4. percében jött a hidegzuhany, gólt kaptunk majd azt követte még kettő. Itthon
az „egyiptomi csapás” után a nagy nyomásra nem csak a szövetségi kapitány, hanem
még az MLSZ elnöke is lemondott. (Érdekesség: ezt a kort idézi Sándor Pál a Régi
idők focija című filmjében.)

1924-ben Holits Ödön egy mérkőzésen vezette a csapatot, mint helyettes
Franciaország ellen. Ez volt a 100. válogatott találkozó. Az egyiptomi csapattól
elszenvedett vereség után viszont a közhangulat nem javult ráadásul egy unalmas
meccsen győztünk 1–0-ra. Máriássy Lajos 1924–1926 és 1930–1932 között 31
mérkőzésen irányítja a csapatot, majd 1926-ban visszatér Kiss Gyula a kapitányi
posztra.

1926-ban véget vetnek az amatőrizmusnak. Azért volt fontos ezt a lépést
megtenni, mert az 1920-ban elindult kivándorlás hatására a válogatottba
szerényebb képességű játékosok folyamatos kudarcokra voltak csak képesek. Az
MLSZ mellett egy 24 tagú szövetség alakult, ami a 24 legjobb magyar klubot
tömörítette magába. Ismét felosztották egy első és egy második osztályra a
mezőnyt később kiegészült egy harmadikkal. Fejlődésnek indult a honi bajnokság,
külföldön játszó tehetségeink egy része hazatért. 1927. június 12-én a negyedik
magyar-francia összecsapáson nyertünk méghozzá új gólrekordot beállítva:
Magyarország - Franciaország 13–1. Ekkora épült fel Takács II József
lábtöréséből és hat gólt szerzett a mérkőzésen, ezzel egy 16 éve élő csúcsot
állított be. Korábban csak a visszavonuló Schlosser Imre lőtt ennyit egy meccsen
a svájciaknak. Találatokat jegyeztek még, Kohut Vilmos (2), Sárvári György (2),
Orth György (2) és egy öngól is született. Egy jubileumhoz érkezett a Fogl-gát.
Fogl József 25., bátyja pedig Fogl Károly 50. válogatottságát ünnepelte. A
későbbiekben bevont válogatott mérkőzések utólag csúsztatják ezt a statisztikát.
1927–1930 között Ausztria, Csehszlovákia, Magyarország, Jugoszlávia, Olaszország
és Svájc részvételével kiírták a Európa Kupát, ez volt az első nemzetközi
labdarúgókupa. Az első kiírást Olaszország nyerte egy, a magyar válogatottal
vívott mérkőzés után. 1928–1929 között Földessy János lett 6 mérkőzésen a
szövetségi kapitány. Labdarúgó, szakértő és újságíró. 1909-től archiválja a
labdarúgásunk történetét és ekkor jött létre az első Magyar football évkönyv.

1930. Juliet Rimet kidolgozta a Világbajnokság tervét, ami a labdarúgás
legrangosabb eseményének emelt ki. Az I. labdarúgó világbajnokságon a magyar
csapat nem szerepelt. Az ok a távolság is lehetett, hisz Uruguay volt a rendező
illetve, hogy nem selejtezőn, hanem meghívásos alapon kerültek világbajnokságra
a csapatok. Mégis van magyar vonatkoztatása: Fischer Mór a FIFA alelnöke és Orth
György pedig Chile-ben dolgozott. 1930-ban Pataki Mihály három mérkőzésen volt a
válogatott szövetségi kapitánya. Majd ebben az évben Minder Frigyes negyedik és
egyben utolsó ciklusát töltötte a válogatottnál, négy mérkőzésen.

1930–1932 között kiírták a 2. Európa kupát, ismét hat ország részvételével
(Ausztria, Csehszlovákia, Magyarország, Jugoszlávia, Olaszország és Svájc). A
bajnoki lebonyolítású kupában a 3. helyet értük el. 1933–1935 között a 4.
kiírásban ugyancsak a 3. helyet sikerült elérni.

1932–1934-ig Nádas Ödön volt a szövetségi kapitány, 17 mérkőzésen. 1934-ben
elkezdődtek a selejtezők az 1934-es labdarúgó-világbajnokság-ra. Az első
selejtezőn Bulgária ellen játszottunk és az ellenfél kispadon egy ismerős arc
Fogl Károly ült. Az összecsapás vége biztos magyar győzelem és a visszavágón
ugyancsak 4–1-re győztünk.

Ugyancsak '34-ben sikerült végre először két vállra fektetni az angol
oroszlánokat. Az ellenünk hibátlan mérleggel bíró angol csapat szakértők szerint
a legkimagaslóbb játékerőt képviselték akkortájt. Mint eddig, mindenki sima
vendég győzelme várt, csak a pályára lépő magyar 11 nem. Avar István és Sárosi
György találtaira a második félidőig kellett várni az angolok csak a szépítésre
voltak képesek. A végeredmény:

A csapat tagjai: Háda József, Vágó József, Sternberg László, Szalay Antal, Szücs
György, Lázár Gyula, Rökk Ede, Avar István, Sárosi György, Toldi Géza, Kemény
Tibor

Az Olaszországban megrendezésre kerülő világeseményre a címvédő Uruguay nem
utazott el és Dél-Amerika többi csapata sem a legjobbjaival állt fel. 16
csapatos mezőnyben az európai országok domináltak (12) Észak- és Dél-Amerikából
három csapat míg Afrikából csupán csak egy vett részt.

A magyar csapat már szinte megszokhatta a világversenyekre való viszontagságos
kiutazást. Csapatunk csak egy héttel az első összecsapás előtt érkezett meg
ráadásul itthon még előtte bajnokikon játszottak játékosaink. Tóth Potya István
edző helyet sógora Feldmann Gyula (aki akkoriban az Inter kispadján ült)
irányította kint a csapatot. A torna nyolcaddöntőjében a tíz évvel ezelőtti
pofonosztónk Egyiptom ellen kezdtünk. Egy hullámzó teljesítményű meccsen 4–2-es
sikert arattunk.

A negyeddöntőben az osztrákok ellen mérkőztünk. A magyar csapat húzó emberei nem
voltak 100%-os állapotban. Ráadásul a győztes csapatban meglepő húzásokat tett a
szövetségi kapitány. Az osztrák sportdiplomáciai lobbi hatására egy olasz
játékvezető kapta a mérkőzést egy belga helyett. Az olasz játékvezető
közismerten nem szerette a harcos test-test elleni küzdelmeket amiben Toldi Géza
igazi talentuma rejlett. Hugo Meisl az osztrák szövetségi kapitány így már a
mérkőzés előtt nagy taktikai húzást tudott magáénak. Az osztrákok szűk egy óra
elteltével már 2–0-ra vezettek. Pszichikailag mi hátrányból indultunk, hisz az
olasz játékvezető minden egyes ítéletét megkérdőjelezhettünk volna ezután a
Meisl csel után és volt is mit: meg nem ítélt kezelések, jogtalan kiállítás.
Mindemellett sérülések is nehezítették a játékot. A magyar válogatott
becsületére legyen mondva sikerült a szépítés és kilenc játékossal is támadó
futballt játszottak. A kiesés után a sajtó és a szurkolók a vezetést vonták
felelősségre, hogy nem nyújtottak megfelelő körülményeket.

A világbajnoki szereplés után Nádas Ödönt Dietz Károly váltotta, aki 41
válogatott mérkőzésen dirigált. Ügyvéd és budapesti rendőrfőkapitány. 1936-ban a
berlini olimpián az amatőr magyar labdarúgó válogatott a labdarúgótorna első
fordulójában kikapott és kiesett a lengyel nemzeti csapattól.

1937-ben Közép-Európa és Nyugat-Európa válogatottja csap össze Hollandiában. A
magyarokat Lázár Gyula, Sárosi György, Sas Ferenc illetve Cseh II László
képviselte. Végül a Közép-Európai csapat 3–1-es győzelmet aratott, Sas Ferenc
két gólt szerzett a mérkőzésen. A világbajnokság ismét selejtező mérkőzésekkel
kezdődtek meg. A görög nemzeti csapat ellen vettük fel a harcot. A mérkőzés
előtt a két szövetség megállapodott, hogy egy mérkőzésen dől el a kijutás. Szó
szerint átgázolt a magyar csapat ellenfelén.

A sorban harmadik 1938-as labdarúgó-világbajnokságot Franciaország rendezte meg.
A világeseményen 15 csapat vett részt. A magyar csapat kiutazása ismét sem ment
zökkenőmentesen. Egy csatlakozás lekésése után végül a csapat mégis
továbbutazhatott a reimsi polgármester közreműködésével.

A nyolcaddöntőben Holland-India (nem Hollandia) csapata ellen kerültünk össze. A
csapat nem bízta a véletlenre a mérkőzés végkimenetelét. A legerősebb
összeállításban léptünk pályára az ismeretlen játékerőt képviselő ázsiai csapat
ellen. Azonban az óvatosság túlzottnak bizonyult. Az első félidőben kényelmes 4
gólos vezetés után a magyar csapat visszaállt és óvatos játékkal tartalékolva a
következő mérkőzésre félgőzzel játszott, de így is szerzett még két gólt.

A negyeddöntőben Svájc következett. Az ellenfelünk fáradtabban várta a
mérkőzést, hiszen az első fordulóban a német csapat ellen játszottak egy
döntetlent, és csak a megismételt mérkőzésen tudtak felül kerekedni. Ennek
ellenére a svájciak jól játszottak, de az első félidő hajrájában Sárosi György
gólt fejelt, majd a mérkőzés lefújása előtt Zsengellér Gyula bombájából gól
született.

Az elődöntőben Svédország várt ránk. A mérkőzés első percében hatalmas
meglepetésként az ellenfelünk megszerezte a vezetést. Ez olyannyira leblokkolta
a csapatot, hogy az első játékrész feléig kellett várni a magyar válaszra.
Magyar akció végén a lövésbe csak belekotorni tudnak a svéd védők és öngól. Újra
visszatértünk a mérkőzésbe és jó játékkal még 4 gólt szereztünk. Zsengellér 2,
Titkos Pál és Sárosi 1-1 góllal járult a magyar sikerhez és Magyarország ott
volt a döntőben.

1939-ben a labdarúgásban is megjelennek a fasiszta gondolatok. Háborús hangulat
uralkodik a pályán és amellett. A sport nemzetvédő, nemzetnevelő erejét,
feladatát hangsúlyozzák. Dietz Károly helyére Ginzery Dénest nevezték ki és 14
mérkőzésen irányította a válogatottat. A háború kirobbanása előtt pár nappal a
csapat Lengyelországban vendégszerepelt. Ekkor győzött először ellenünk a
lengyel labdarúgó-válogatott. 1940. a KK helyett kiírt Duna Kupában vett részt a
válogatottunk. 1941. Ginzery eredménytelenségét követően Fábián József követte a
kispadon, aki csak 3 mérkőzésen bizonyíthatott. A magyar foci egyik legnagyobb
kudarca volt ez a korszak, a magyar labdarúgás mélypontja. 1942. Vághy Kálmán 6
mérkőzésen volt szövetségi kapitány. 1943. A levente labdarúgó-bajnokságban több
mint 800 csapat, mintegy 10 000 fiatal labdarúgó vesz részt. A háború folyamatai
miatt nagy részük a bajnokság végére már a fronton van. 1944. A bajnokságot hadi
bajnoksággá alakították át. Csak fővárosi csapatok vehettek részt benne, de ezt
a bajnokságot nem lehetett befejezni. Légitámadások és harci események miatt nem
lehetett sem a bajnokságot sem pedig a mérkőzést befejezni.

1945-ben megszüntetik a profizmust és elkezdődik a háború utáni első
labdarúgó-bajnokság. Húsz hónapon után ismét válogatott mérkőzést rendeztek. Az
örök rivális Ausztria volt az ellenfelünk.

Gallowich Tibor korábban labdarúgó, edző, sportújságíró volt és '45-ben a
válogatott élén is kipróbálhatta magát 18 mérkőzésen. Szövetségi kapitánysága
alatt Sebes Gusztávval dolgozott, aki követte is a kapitányi poszton.

1945. augusztus 20. A 18 éves Puskás Ferenc ekkor debütált az osztrákok ellen és
a 12. percben már meg is szerezte válogatottságának első gólját. 1947. májusában
a magyar labdarúgás 50 éves jubileumát ünnepelték egy válogatott
labdarúgó-mérkőzéssel, ami mi más lehetett volna, mint egy magyar-osztrák
mérkőzés. Hajós Alfréd tiszteletét tette ezen a mérkőzésen és ő végezte el a
kezdőrúgást. A játék méltó volt az ünneplésre, viszont egy hatalmas katasztrófa
következett be. Az Üllői úti stadion B-lelátója leszakadt a mérkőzés közben.
Rengeteg sérültet (közel kétszázat) menekítettek ki. A futballunkban uralkodó
állapotok ebben a tragédiában csúcsosodtak ki. Körvonalazódott a Népstadion
megépítése.

1947-ben kiírták a Balkán kupa első sorozatát. Jugoszlávia legyőzése után (3–2),
Bulgáriát legázoltuk (9–0), Albánia ellen sima győzelem (3–0) és a döntőben
Románia felett arattunk 3–0-s győzelmet. Így Magyarország megnyerte az első
Balkán Kupát, és hogy érezzük milyen is volt ez a válogatott: Bozsik József,
Zakariás József, Grosics Gyula ebben a sorozatban mutatkozott be. Hidegkuti
Nándor két év után tért vissza a válogatottba, mivel nem fért be a válogatottba!
Szusza Ferenc akiről az akkori újságok így írtak: "Nincs még egy ilyen csatár ma
Európában." Valamint Deák Ferenc, aki az 1945–46-os bajnoki idényben 66 gólt
lőtt. Ez nemzetközi mezőnyben is párját ritkítja.

1948–1953 között lebonyolításra került az 5. Európa Kupa. Svájc, Ausztria,
Csehszlovákia, Olaszország és Magyarország részvételével. Ezzel párhuzamosan
megrendezték a Balkán Kupa második sorozatát, így nem is csoda, hogy egy napra
akár két mérkőzés is esett.

1949. január 6-án hivatalosan Sebes Gusztávot nevezték ki szövetségi
kapitánynak. 69-szer irányította a legjobbakat. Első mérkőzésén kikapott
Csehszlovákiától. A jövőre tekintett, és az osztrákok ellen, a következő
mérkőzésen, a Budapesten lejátszott meccsen már a fiatalokra építette a
csapatot. 6–1-re nyert a válogatott. 1949–1951 évek a csapatkereséséről szól
kisebb nagyobb buktatók után körvonalazódott a válogatott.

Az 50-es évek elején a kapitány elkészíti a válogatott "hároméves tervét". Ez a
terv 3 szakaszból állt. A már elkezdődött Európa Kupa, az olimpia és az 1954-es
svájci világbajnokság megnyerését tartalmazta. Ez a 3-as győzelem nem volt
alaptalan elképzelés. Rengeteg játékos, hatalmas lelkesedés kísérte a sportágat.
Az akkori politikai vezetés teljes mértékben a sportág mögé állt. Megkezdődött
az "aranycsapat" kialakítása, kidolgozták a korszakalkotó játékrendszert, ami
már kezdte hozni az eredményeket is.

Az olimpiákon való futballrészvételünk sosem ment zökkenőmentesen, lásd most is.
Jelen esetben sokkal inkább a Párt akadályozta volna meg az utazást. Meghatározó
sportolókat nem akartak kiengedni a világversenyre. Henni Géza és Lóránt Gyula
is köztük volt. Utóbbi mégis kiutazást nyert. Jól jelképezi azt is, mekkora
futball nagyhatalom volt ekkoriban az ország, hogy a keretből folyamatosan
kimaradt a klasszis Sándor Károly.

Az 1952. évi olimpiai labdarúgó tornán vett részt a legtöbb csapat az olimpiai
labdarúgás történetében. Összesen huszonöt nemzet képviselte magát. Első
ellenfelük Románia volt a selejtezőkben. Már a mérkőzés előtt úgy könyvelték el
az egész tornát a magyar futballbarátok, hogy ezen a tornán nincs ellenfelünk és
miénk az arany. A sportvezetés pedig a 2–4. helyezést várta el. Nos, ez az első
mérkőzés majdhogynem keresztbe húzta egy ország számításait. Lassan döcögősen
indult el a mérkőzés mégis 2–0-s vezetéssel értünk el a hajrába, ahol a románok
csak szépíteni tudtak. A meccs utolsó említésre méltó eseménye Kocsis Sándor
kiállítása. A mérkőzés után dicséretek mellett jogos kritikák is előkerültek.
Bozsik fedezetpárja ezek után lett Zakariás. A nyolcaddöntőben a számunkra
mindig veszélyes olasz válogatottal kerültünk szembe. Jó játékkal kezdtük a
mérkőzést. Sebes Palotás Pétert rakta be középcsatár posztra, aki meg is hálálta
a bizalmat. Két gyors gól és már a félidő közepén két góllal vezetünk. Kocsis
Sándor a lefújás előtt betalált ezzel beállítva a végeredményt. Gyakorlatilag
hiba nélkül játszották végig a találkozót, a végeredmény 3–0. A negyeddöntőben
egy kifejezetten jó török csapat várt ránk. Hiába voltak nagy álmaik, mi azokat
szétzúztuk egy látványos, könnyed játékkal. 7–1-re nyertünk. Egységesen,
összeforrottan, éretten játszott csapatunk bár néha könnyelműen. Az elődöntőben
a címvédő svéd válogatottal kellett megmérkőznünk. Komolyan, koncentráltan
feszültek egymásnak a csapatok. A magyar fölény már az első támadás után
megmutatkozott. Puskás Ferenc 20 méterről bombagólt szerzett. Ezt a találatot
még 5 másik követte. Az elődöntőt magabiztosan nyerte a magyar csapat. A döntőt
Jugoszlávia ellen vívtuk. Ellenfelünk Szovjetunióval két mérkőzésen keresztül
harcolt a fináléba jutásért. Ahogy az egy döntőhöz illik, nagy iramú küzdelemben
játszottak a csapatok. Puskás tizenegyest is hibázott az első félidőben. A
második félidő elején azonban már nem állta útját jugoszláv a labdának, de
lesgól született. A 71. percben végre megszületik az első szabályos magyar gól.
A kifutó kapus hibázik, elpattan tőle a labda Puskás szemfüles és gólt szerez. A
lefújás előtt még Czibor eresztett meg egy bombát, amibe senki sem tudott
beleérni, 2–0. A lefújás pillanatában mindenkiben tudatosult: Olimpiai bajnok:
Magyarország!

Az aranycsapat első nagy sikerét a helsinki olimpia megnyerése jelentette. A
magyar válogatott elkápráztatta a világot ezzel a mérkőzéssel.

Az Európa kupa 5. sorozatának kiírásának döntőjét a római olimpiai stadionban
rendezték meg. Az olasz és a magyar válogatott csapott össze. Majd százezer
ember volt kíváncsi a mérkőzésekre, az impozáns korszerű stadion megnyitója
mellett az olimpiai bajnok Magyarország volt a nagy attrakció. Ráadásul az
olimpiai aranyérmünkhöz az olasz válogatott legyőzése is kellett. Fűtötte tehát
az ellenfelet a visszavágás. Pont ezen okokból számunkra is fontos volt az
összecsapás. Az olimpia után az Európa-kupa megnyerése rendkívül nagy
fegyvertényt jelentett volna, ráadásul 28 év után végre esélyünk volt az
olaszokat hazai körülmények közt is legyőzni. A játékosok a későbbiekben
klasszikusnak nevezett Aranycsapatos felállásban léptek pályára: Grosics Gyula,
Buzánszky Jenő, Lóránt Gyula, Lantos Mihály, Bozsik József, Zakariás József,
Budai László, Kocsis Sándor, Hidegkuti Nándor, Puskás Ferenc, Czibor Zoltán. Az
olaszok nem hagyták a véletlenre a meccs végkimenetelét. Hatalmas rohamokkal
kezdték a mérkőzést, de a védelmünk rendkívül jól helyt állt. A Bozsik
irányította védelem ellentámadásokra is képes volt és ebből az első félidőben a
csapat vezetést is szerzett. A második félidőre a vendégek szétzilálták a
hazaiakat. Erősebbek és jobbak voltak a magyarok és ez még két gólban
csúcsosodott ki. 3–0-s végeredménnyel a magyar válogatotté lett az Európa-kupa!

1953. november 25-én játszották Londonban „az évszázad mérkőzése”-ként is
emlegetett Anglia–Magyarország derbit. A találkozót nagy várakozás kísérte,
hiszen az angol csapat hazai pályán ekkor már 90 éve veretlen volt (kivéve a
brit szigetek csapatait). A Wembley-stadion 105 000 nézője már az első percben
magyar gólt láthatott, hiszen Hidegkuti Nándor betalált Merrick kapujába.

Ebben a félidőben még 5 gólt láthatott a közönség, hiszen a magyar csapatból még
betalált Hidegkuti a 22., Puskás a 25. és a 29. percben, valamint az angolok
közül Sewell a 14., Mortensen a 38. percben, így az eredményjelző 45 percnyi
játék után 4:2-es állást mutatott a javunkra. Puskás Ferenc azóta is legendás
gólja a 25. percben esett meg, mégpedig egy parádés támadás befejezéseképpen.

Budai a felezővonalnál vette el a labdát Robbtól, amely Buzánszky révén jutott
el Puskáshoz, aki egyből továbbadta Bozsiknak, és ő laposan Hidegkutinak
passzolt, ekkor Wright megtámadta csatárunkat, így ő Budaihoz passzolt, aki a
teljesen üresen robogó Czibornak adta a labdát, aki középre, az érkező Puskás
elé gurította a labdát, aki lekezelte a játékszert, és mikor mindenki kapura
lövést várt tőle, az érkező Wright elől ballal visszahúzta, és félmagasan,
óriási erővel a kapu bal sarkát lőtte ki. Ezt a gólt azóta is sokszor emlegetik
azok, akik egy kicsit is értenek a labdarúgáshoz. A szünetben biztos nem kapott
dorgálást az Aranycsapat Sebes Gusztáv szövetségi kapitánytól, hiszen tökéletes
játékkal 2 góllal vezettek az angolok ellen.

Alig telt el 5 perc a második félidőből, Bozsik József máris betalált, ezzel
5:2-re módosította az állást. Hidegkuti nem sokkal később szintén gólt ért el,
ezáltal 6:2 lett az állás, az eredmény ismeretében mondhatjuk azt, hogy magyar
csapat csillapította mérhetetlen góléhségét. Az angolok erejéből már csak a
szépítésre futotta, Ramsey talált be Grosics kapujába az 57. percben, 11-esből.

Az Aranycsapat a 6:3-as meccsel írt sporttörténelmet. A budapesti visszavágót
kevesebbet emlegetik, pedig azon az angolok legrosszabb rémálmai váltak valóra:
a magyarok 7:1-re legázolták őket, ahogy az akkori pesti vicc mondta: "Az
angolok egy hétre jöttek és 7:1-re mentek". Máig ez az angol
labdarúgó-válogatott legnagyobb arányú veresége.

16 nemzeti válogatott kezdte a világbajnokságot a csoportmérkőzésekkel. Minden
csoportban volt két kiemelt együttes, amelyeknek nem kellett egymás ellen
fellépniük. A torna legnagyobb esélyese a magyar együttes volt, akik a vb-t
megelőző években látványos támadójátékkal nyűgözte le a világot. A magyarok
igazolták is a hozzájuk fűzött reményeket, és két sima győzelemmel kezdtek a
csoportban. NSZK ellen 8:3, Dél-Korea ellen 9:0-ra nyertek. A negyeddöntőben
minden idők leggólgazdagabb mérkőzését vívta egymással Ausztria és Svájc
csapata, amelyen végül Ausztria diadalmaskodott 7:5-re. A magyarok a kieséses
szakaszban is folytatták a győzelmi sorozatukat, a negyeddöntőben 4:2-re múlták
felül az akkor is erős brazil válogatottat. Az elődöntőben a magyar csapat az
addig veretlen címvédővel, Uruguay-jal találkozott, ahol végül óriási csatában,
hosszabbítás után 4:2 arányban a magyarok bizonyultak jobbnak. A másik ágon az
időközben formába lendülő NSZK Ausztria gárdáját győzte le meglepően simán,
6:1-re. Így a döntőbe a küzdelmeket azonos csoportban kezdő Magyarország és az
NSZK jutott.

A döntő drámai csatát hozott. Alig 10 perc alatt, a magyar csapat 2:0-s
vezetésre tett szert, és minden jel arra mutatott, hogy ismét nagyarányú
győzelmet láthat a közönség. Azonban a németek hamar tudtak válaszolni, sőt
egyenlíteni is. Ezután kiegyenlítetté vált a mérkőzés, amelyet végül a németek
nyertek meg egy, a mérkőzés vége előtt hat perccel szerzett góllal. Az utolsó
percben a magyar válogatott csapatkapitánya, Puskás Ferenc megszerezte az
egyenlítő találatot, de az angol játékvezető les miatt nem adta meg. A magyarok
így első vereségüket könyvelhették el 1950 után, ezzel elvesztették a biztosnak
hitt világbajnoki címet. A magyarok veresége az '54-es berni döntőben máig
rejtély. Az angol játékvezető nem adott meg egy szabályosnak vélt magyar gólt,
nem ítélt meg egy jogosnak vélt tizenegyest, a szerencse sem állt a magyarok
mellé, hiszen kétszer is a kapufát találták el a mieink. Aztán az esős idő, a
sáros, nehéz talaj, a sorozatmérkőzések lelki és fizikai terhe is a magyarok
ellen volt. Tehát, minden bajok okozója a játékvezetői hármas volt! Az
NSZK–Magyarország (3–2) világbajnoki döntő találkozón elszenvedett vereség
utólagos, szakmai értékelésének fő mondanivalója: "a baj abból származott, hogy
a magyar válogatott fizikai felkészültsége nem volt arányban technikai és
taktikai értékével." A gólkirály a magyar csapatból Kocsis Sándor lett 11
góllal. A tény az, hogy a világbajnokság után a 18 mérkőzésből egyet sem
vesztettünk, míg a németek csak bukdácsoltak.

Sebes Gusztáv még 24 mérkőzésen irányította a válogatottat igazából ugyanolyan
erővel és elszántsággal, mint a világbajnokság alatt és előtt. A kapitány új,
fiatal játékosokat próbált ki a válogatottban, mint Tichy Lajos, dr. Fenyvesi
Máté, Machos Ferenc vagy Kárpáti Béla. 1955–1959-ben kiírásra került a 6.
Európa-kupa Ausztria, Svájc, Csehszlovákia, Olaszország és Jugoszlávia
részvételével. 1956. júliusában Bukovi Mártont jelölték ki szövetségi
kapitánynak. 8 mérkőzésen vezette a magyar csapatot. Bukovi válogatottja
igazából a Sebes "sztárjaira" épült és ugyanúgy, mint eddig hozta is az
eredményeket. 1956 szeptemberében a Szovjetuniót is megjárta a csapat és 1–0-ra
legyőzték a "nagy testvért". A forradalom kitörése előtt másfél héttel a csapat
Ausztriában vendégszerepelt, ahol egy négyhetes külföldi túrát fejeztek be
győzelemmel. Az aranycsapat utoljára lépett pályára, a forradalom kitört. A
válogatott gerincét adó Honvéd játékosai ekkor Európa Kupa-mérkőzésen
vendégszerepelt Spanyolországban. A bizonytalan helyzet miatt vártak a
hazatéréssel, illetve beiktattak egy dél-amerikai túrát. Mire véget ért a túra a
szovjet csapatok leverték a forradalmat, játékosaink pedig rettegtek a
megtorlástól. A Honvéd két részre szakadt azokra a játékosokra akik hazatértek
(Bozsik József, Grosics Gyula) és azokra akik külföldön maradtak (Puskás Ferenc,
Kocsis Sándor, Czibor Zoltán). Ezzel végérvényesen befejeződött az Aranycsapat
pályafutása.

Bukovi csapata a forradalom után a nagy emigrációs hullám miatt rendkívül
meggyengült, így nem csoda, hogy erőn alul teljesített a csapat. A selejtezőket
Norvégia ellen kezdtük meg és az összeszokatlan csapat alul is maradt. A
következő összecsapás Bulgária ellen került sor, Bozsik bekerült a csapatba és
elegáns győzelmet aratott, majd a visszavágón ismét diadalmaskodtunk. A csapat
az utolsó mérkőzéstől függetlenül kijutott a világbajnokságra a norvégok elleni
5–0 csak megkoronázta ezt. Az ezüstérmes csapatból csak hárman, a kapus Grosics
Gyula, a fedezet Bozsik József és a csatár Hidegkuti Nándor maradtak. A
válogatott élére Baróti Lajos került közvetlenül a világbajnokság előtt.

1958-ban a világbajnokság után elkezdődtek az első hivatalos Európa-bajnokság
selejtezői. Az oda-visszavágós rendszerben kiírt selejtezőben a szovjet nemzeti
csapatot kaptuk ellenfélül. Az első meccsen kikaptunk 3–1-re. Rá egy évre és egy
jó sorozattal a hátunk mögött eljött a visszavágó, ahol ismét kikapott a csapat
és így elszálltak a továbbjutási esélyek. A római olimpiára Baróti Lajos vezette
ki a csapatot, ahol a dobogó harmadik fokát érték el a jugoszláv és a dán csapat
mögött.

1961-ben megkezdődtek a selejtezők az 1962-es világbajnokságra. Baróti Lajos
második világeseményére készült, mint szövetségi kapitány. Hollandiával és az
NDK-val került össze a selejtezők alatt a magyar nemzeti csapat. Roppant érdekes
az, hogy a hollandok szövetségi kapitánya Schwartz Elek volt, míg a németeknél
Sós Károly és Gyarmati János voltak, mint edzők a kispadon. Az NDK ellen tudatos
érett játékkal (2–0), míg a hollandok ellen könnyed győzelemmel (3–0) lépett át
a Baróti-csapat. A visszavágókon a németek könnyen borsot törhettek volna az
orrunk alá, de győzelem végül a magyar csapaté lett (3–2), s végül a leggyengébb
mérkőzésén a tét nélküli selejtezőn döntetlent játszottunk (3–3) Hollandia
ellen. Ezzel az eredménysorral a csoport élén végzett a magyar nemzeti 11 és
kvalifikálta magát az 1962-es labdarúgó-világbajnokságra.

Angliát, Argentínát és Bulgáriát sorsolták a magyar csapathoz a világbajnokság
csoportkörében. Az angolokat könyörtelenül lerohanta a jól játszó magyar csapat
és ez góllá érett negyedóra játék után. Az egyenlítést az oroszlánosok csak
bírói segédlettel illetve egy kezezés révén tudták kiharcolni. Majd a magyar
csapat és Albert Flórán szűnni nem akaró játékkedvéből ismét betalált a csapat
(2–1). Jól kezdődött a sorozat. A jól védekező angolokhoz képest a bolgárok már
kevésbé tudtak mit tenni a magyar lerohanással. 12 perc alatt 4 gól esett és az
mind Bulgária hálójába. A második félidő szorosabb 2–1-et hozott, de a
végeredmény így is 6–1 lett. A továbbjutásért küzdő Argentína hevesen,
"magyarosan" próbálta megszerezni a pontokat, a magyar csapat rendkívül jól
védekezett, élén a veterán Grosiccsal. Göröcs sérülése miatt a magyar csapat 10
emberrel, de döntetlenre hozta a mérkőzést. Ezzel csoportelsőként került be a
legjobb 8 közé. A negyeddöntőben Csehszlovákia volt az ellenfél és ahogy gólt
szerzett, onnantól csak a védekezésre összpontosított. Kétségtelen a védelem
nyerte meg azt a mérkőzést illetve a játékvezető aki nem adta meg Tichy Lajos
szabadrúgásgólját - "nem volt bent" címszó alatt. (A filmfelvételek egyértelműen
bizonyították: a labda túljutott a gólvonalon.) A nemzeti csapat minden
dicséretet megérdemelt. Végre nem hullámzó teljesítményt mutatott hanem
szívvel-lélekkel fűszerezett és technikás futballt játszott. Az se kis szó, hogy
a negyeddöntőben a későbbi ezüstérmest szorongatta meg és kényszerítette a
csapat 77 percen keresztül védekezésre.

1962-ben elkezdődtek selejtezők a második Európa-bajnokságra. Az oda-visszavágós
rendszerben lebonyolított selejtezőben az első ellenfél Wales volt. Itthon egy
magabiztos 3–1 után kint egy 1–1-es döntetlennel továbbjutott a magyar csapat.
1963-ban a bizakodó NDK-t verte hazai pályán, majd a visszavágón ismét egy
döntetlennel (3–3) jutott tovább a következő selejtezőkörbe. Az utolsó
selejtezőkörben Franciaország következett. Egy 3–1 és egy 2–1-es kettős győzelem
után a Nemzetek Európa Kupája elődöntőjébe jutott a magyar nemzeti csapat. Ott a
házigazda spanyolokkal kellett mérkőzni, akik csak a hosszabbításban voltak
képesek eldönteni a mérkőzést. Ezzel már csak a bronzmérkőzés volt hátra, ahol a
meglepetést jelentő dán csapat került sor. A mérkőzés ismét kétszer 15 perces
hosszabbításba torkollott, ahol most Novák Dezső nem hibázott, sőt duplázott.
Ezzel a győzelemmel bronzéremmel zárta a magyar válogatott az
Európa-bajnokságot.

A XVIII. Nyári olimpiát Tokió rendezhette meg. A nemzeti csapat a selejtezők
során összekerült Svédország válogatottjával és az oda-visszavágós mérkőzésen
fölényesen nyert és jutott tovább. A csoportmérkőzés döntőjében a spanyolok
következtek, akiket mindkét mérkőzésen magabiztosan le tudtak győzni és így
Magyarország kivívta az olimpián való indulás jogát. A tornát 16 csapatra írták
ki, de Olaszország és a Koreai Népi Demokratikus Köztársaság visszalépett, így
14-re fogyatkozott a mezőny. Mivel a koreai csapat a magyarok csoportjában
szerepelt ez közvetlenül érintette a válogatottat. A csoportban még Marokkó és
Jugoszlávia szerepelt. A magyarok és a jugoszlávok jutottak be a nyolcaddöntőbe,
mindkét csapat könnyedén átlépett az afrikai válogatotton és az egymás közötti
mérkőzésen a magyarok bizonyultak jobbnak. A nyolcaddöntőben Romániát verték
Csernai Tibor duplájával, majd az elődöntőben egy könnyed játékkal az Egyesült
Arab Köztársaságot ejtették ki. Bene Ferenc két góljával már huszadik percben
vezetett a csapat, majd két gólját még kettő követte és Komora Imre is
duplázott. A döntőben Csehszlovákia–Magyarország mérkőzés zajlott le. Igazi
döntő mérkőzés volt, az első félidőben tapogatózás ment, majd a második
félidőben Farkas János villanása hangulatot adott a mérkőzésnek. Egy óra játék
után Bene Ferenc is betalált és a csehszlovákok csak a hajrában tudtak
szépíteni.

Bene Ferenc végzett a góllövőlista élén tizenkét góllal. A képzeletbeli dobogó
harmadik fokán végzett Csernai Tibor, 6 góllal.

A 8. FIFA-világbajnokságot a sportág kitalálói rendezhették meg, akik nem mások
mint a háromoroszlános angolok. A selejtezők során az NDK és Ausztria
válogatottjával került egy csoportba a magyar csapat. Három győzelemmel és egy
döntetlennel, 7 ponttal a csoport élén végeztek. A válogatott soraiban tudta
Albert Flóriánt, Bene Ferencet, Farkas Jánost és Mészöly Kálmánt. Rendkívül erős
csoportba került a sorsolás után a nemzeti csapat. A kvartett másik 3 tagja:
Bulgária, Brazília és Portugália voltak. Utóbbi két csapatban az akkori világ
két csillaga Pelé és Eusébio. Az első mérkőzés a manchesteri Old Trafford
stadionban kezdődött meg a portugálokkal szemben. Az első percben hátrányba
került a magyar csapat, amit csak egy óra játék után tudott egalizálni Bene. Az
öröm nem tartott sokáig mert José Augusto megszerezte csapata és saját maga
második gólját. A kegyelemdöfést az utolsó percben kapta Magyarország. A
végeredmény 1–3. A soron következő ellenfél Brazília volt, a liverpooli Goodison
Parkban. Bene a második percben fantasztikus szólóval betört a brazil 16-osra és
mindenkit megbolondítva szerzett vezetést. A tömeg őrjöngött a cselsorozatot
látván. A Brazil-Brazil felcserélte a Hungary-Hungary hangzavar. Negyedórával
később egy szabadrúgásgólból egyenlített az ellenfél. Az 52 ezres tömegből
néha-néha kiszűrődött egy-egy "Hajrá Magyarok!", amit a fiúk a pályán egy
hatalmas helyzettel háláltak meg. A 16-oson belül 2-3 passzal csak fejjel értek
a labdába és így is bravúrra volt szüksége a brazil kapusnak, hogy hárítson.
Helyzetek mindkét oldalon. A második félidőben amíg a braziloknak egy lesgólra
futotta, addig a magyarok Farkas góljával átvették a vezetést. Majd a
végeredményt Mészöly állította be tizenegyesből. A végeredmény 3–1. Öt nappal
később ismét a Manchester-ben játszott a csapat. Muszáj volt nyerni és abban
reménykedni, hogy a portugálok elkapják Brazíliát. Utóbbi sikerült a döntés, a
mi kezünkben volt. Feszülten kezdődött a mérkőzés ezt a negyedórányi játék utáni
bolgár gól is bizonyította. Az első félidő hajrájában azonban öngólt vétett az
ellenfél és Mészöly fordított az utolsó percben. A második félidőben Bene
villant egyet és a végeredmény, ismét 3–1. A negyeddöntőben a Szovjetunió
válogatottja várt ránk. A jó erőkből álló szovjet csapat masszív játékot
produkált néhol erőszakosabban, mint azt a játék megengedi. Az 5. percben már
vezettek, majd a 46. percben megduplázták azt. A magyar csapat a "Nagy testvér"
csapata ellen nem vehette fel a versenyt, Bene Ferenc is csak szépíteni tudott.
A magyar labdarúgó-válogatott szép játékkal a negyeddöntőben búcsúzott.

1966-ban Baróti Lajos helyére Illovszky Rudolf, a válogatott egykori balszélsője
került. 1966–67 között 10, 1971–74 között 29 mérkőzésen irányította a csapatot.

Az 1968-as Európa bajnoki selejtező köréből könnyedén kijutott a magyar csapat.
Illovszky Rudolf válogatottja döntetlent játszott Hollandiával idegenben (2–2),
itthon diadalmaskodni tudott (2–1). Dániát jól kitömték hazai pályán (6–0),
Koppenhágában pedig csak két gólra futotta (0–2). Az NDK elleni párharc
megnyerése biztosította a kijutást, amit Farkas János mesterhármasával ki is
csikartak (3–1). A visszavágónak már nem volt jelentősége, visszafogottan
játszott a magyar együttes és egygólos vereséget szenvedett. A negyeddöntőben
Szovjetunió következett. Albert Flórián sérülés miatt hagyta ki a mérkőzést.
Budapesten védekező stílust választó ellenfelet két góllal múlta felül a magyar
csapat (2–0). A moszkvai visszavágón a szovjet csapat sokkal támadóbb játékot
mutatott. A hazai vezetést Solymosi Ernő lábán megpattanó labda okozta. A
második félidőben elfogyott a vendég válogatott. A második gól egy
szabadrúgásból akadt be, a harmadik góljuk a továbbjutást jelentette. A szépítés
megismételt mérkőzést jelentett volna Lipcsében, mivel nem számítottak az
idegenben lőtt gólok. Ez a bravúr nem született meg és a szovjetek jutottak
tovább.

A magyarok címvédőként utaztak ki a világeseményre és így nem kellett selejtezőt
játszaniuk. A magyar csapat a C csoportba kapott besorolást, a ghánai-, az
izraeli- és a salvadori válogatottal együtt. Salvador ellen 4–0-ra, Izrael ellen
2-0-ra győzött, míg Ghánával 2-2-es döntetlent játszott. Ezzel csoportelsőként
lépett a negyeddöntőbe, ahol Guatemalát Szűcs Lajos góljával győzte le a csapat.
Az elődöntőben egy könnyebb ellenfél következett, Magyarország–Japán 5–0. Szűcs
Lajos triplázott és Novák Dezső duplázott a mérkőzésen. Így
Magyarország–Bulgária összecsapást rendeztek a döntőben. A finálé rendkívül
kemény összecsapások sorozatát hozta. Az első félidő hajrájában már 3 bolgár
kiállítás sújtotta a sportszerűtlenül futballozó ellenfelünket, míg a második
félidő végén a magyarok is megfogyatkoztak, Juhász István törlesztését nem nézte
jó szemmel a játékvezető. A végeredmény ennek megfelelően sima győzelemmé vált,
4–1. A döntő magyar góljait Menczel Iván, Dunai Antal kétszer és Juhász István
szerezte. A válogatott 18 találatot szerzett, ezzel a magyar csapat lőtte a
legtöbb gólt a tornán. Dunai Antal a góllövőlistán 6 góljával második, míg Szűcs
Lajos 4 találatával megosztva harmadik.

Magyarország így harmadik olimpiai aranyérmét szerezte meg, ráadásul megvédte
címét.

1968-ban Sós Károly váltotta Illovszky Rudolfot a selejtező utolsó két
mérkőzésére. A válogatott a mexikói világbajnokság selejtezőin holtversenyben az
első helyen zárt a Csehszlovák válogatottal. Az egyenlő pontok miatt megismételt
mérkőzést kellett játszani a két csapatnak semleges pályán. Ez a helyszín a
marseille-i, Stade Vélodrome volt. A csehszlovákok irányították a mérkőzést,
majd az első félidő végén ez gólban is megmutatkozott. A második félidőben a
magyar csapat csak csapkodott-vergődött és ezt a csehek még három góllal
bosszulták meg. A becsületgólunkat Kocsis Lajos szerezte. A végeredmény 1–4
lett. A magyar válogatott történelmi vereséget szenvedett el, hisz első alkalom
volt, hogy nem jutott ki a világbajnokságra. Mészöly Kálmán a válogatott
középhátvédje ekképpen kommentálta a sokkoló vereséget: „A mi időnk lejárt”.

A soron következő Európa-bajnokságra 32 csapat kezdte meg a selejtezőket, köztük
a magyar is. A válogatott csoportelsőként jutott a negyeddöntőbe, ahol a
románokkal játszott kétszer döntetlent és harmadik mérkőzésen Belgrádban –
semleges stadionban – sikerült végül a továbbjutás. Az Eb zárószakaszát
Belgiumban rendezték. Szovjetunió volt a következő ellenfél. Anatolij Konkov a
második félidő elején szerzett vezetést. A hajrában Zámbó Sándor büntetőt
hibázott, így a szovjet válogatott jutott a döntőbe. A magyarok a bronzmeccsen
folytathatták, a házigazda belgák ellen. A harmadik helyért folyó küzdelem
szinte az első félidő derekán eldőlt. Négy perc alatt két gólt rúgtak a
németalföldiek. A második félidőben Kű Lajos szépített büntetőből, a végeredmény
2–1, ezzel Magyarország a 4. helyen végzett.

Az 1972-es müncheni olimpián a csoportmérkőzések során Dánia, Irán és Brazília
volt az ellenfél. Irán felvette a kesztyűt és tetszetős játékkal rukkolt elő a
magyarok ellen, bár ez is kevés volt. Az első félidőben Dunai Antal talált be,
majd a második félidőben még négyszer rezdült az ellenfél hálója. Dunai még
kétszer, Várady Béla és Kozma Mihály 1-1 találatot jegyzett, így 5–0-s
végeredménnyel zárult az összecsapás. A sportszerű mérkőzés után Brazília
következett. Dunai a negyedik percben már vezetést szerzett, de a brazilok
fordítani tudtak. A hajrában a magyar csapat Juhász Péter góljával döntetlenre
mentette a találkozót. Dánia ellen nem ment a játék, de a hátvéd Dunai Ede
távoli duplájával így is 2–0 lett a végeredmény. Ezzel a győzelemmel a magyar
csapat csoportgyőztes lett. A legjobb nyolc csapatot újrasorsolták két
csoportba. Mexikó, Kelet- és Nyugat-Németország várt Magyarországra. Mexikót és
az NDK-t 2–0-val míg az NSZK-t 4–1-gyel múlta felül a magyar csapat. Ismét
csoportelsőként döntőt játszhatott a válogatott a másik csoport győztesével,
Lengyelországgal. A magyarokat tekintették az esélyesebbnek, viszont a
mérkőzésen mindez nem látszott. Gyengén, fásultan kezdték a mérkőzést, mégis a
42. percben Várady Béla szerzett gólt. A második félidő elején rögtön
egalizáltak a lengyelek, majd ezen felbuzdulva fordítani tudtak és ezzel az
olimpiai bajnoki címet is megszerezték. Magyarország második helyen végzett,
ezüstéremmel.

1983-ban Mezey György vette át a válogatottat, és ezzel megkezdődött az 1986-ig
tartó diadalmenet. 1985-ben csoportelsőként jutott a válogatott a mexikói
világbajnokságra, függetlenül az utolsó csoportmérkőzésen, a pótselejtezőre
kényszerülő hollandoktól elszenvedett 1:0-s vereségtől. Ekkor a magyar
válogatott az európai ranglista élén, és a világranglista negyedik helyén állt.
1984-ben a Bicskei Bertalan vezette ifiválogatott ifjúsági európabajnok lett. E
válogatott eredményeinek csúcspontja az 1986-os magyar–brazil találkozó, amelyen
3:0-s magyar győzelem született.

1990-es esztendő meglehetősen furán kezdődött, mivel az előző év utolsó ülésén
az MLSZ tagjai egyhangúan megszavazták Bicskei Bertalan szerződésének
módosítását. Ez január 1-jén lépett életbe, és helyére az egykori kapitány,
Mészöly Kálmán került. A dolog pikantériája, hogy Bicskei nem volt hajlandó
lemondani a szerződésében foglaltakról. Így egyszerre két szövetségi kapitánya
is volt a válogatottnak. Bicskeit végül elmozdították posztjáról. Mészöly a
svédországi Európa-bajnokság selejtezőire készítette fel a csapatot. Második
időszakában 18 mérkőzést irányított, ebből 7 tétmérkőzés volt. A selejtező
sorozat utolsó mérkőzése előtt ő kérte szerződésének felbontását, mivel eldőlt,
hogy a magyar válogatott nem juthat ki Svédországba, illetve külföldi szerződési
ajánlatot kapott. Az MLSZ úgy határozott, hogy Glázer Róbert szövetségi edző
lesz megbízott kapitány ameddig meg nem találják az új szövetségi kapitányt. A
válogatott végül negyedik lett.

1991. december 20-án az MLSZ 24 tagú elnöksége megválasztotta az új kapitányt,
Garami József, Csank János, Jenei Imre és Török Péter közül. Végül Jenei Imre
lett a szövetségi kapitány. 14 mérkőzésen töltötte be ezt a posztot. Az
világbajnoki selejtezőn Görögországtól elszenvedett hazai vereség után lemondott
posztjáról. Mészöly Kálmánt szánták a partiumi szakvezető helyére, viszont
jelölését megvétózták és az egykori világbajnoki ezüstérmes Puskás Ferenc kapott
bizalmat négy mérkőzésre. Azért csak ennyire mivel az elnökség mandátuma 1993.
júniusában lejárt. A visszavonult játékos és edzői nagyság nem volt képes csodát
tenni. Négy mérkőzéséből két tétmeccsét elbukta és két barátságos találkozójából
egyet nyert meg, azt viszont Írország ellen egy fordulatos mérkőzésen
(Összefoglaló). Utolsó mérkőzése után így zárta munkáját:

1993. július 22-én Verebes Józsefet kérték fel szövetségi kapitánynak és egy
évre szóló szerződést kötöttek vele. A 80-90-es évek nagy edző egyénisége
második kapitányi időszakát töltötte be, ismét beugró kapitányként. Egyszerre
volt a Győri ETO és a magyar válogatott edzője. 10 mérkőzés jutott neki a
második szakaszban ezzel együtt 14-szer irányította a válogatottat. Tíz
mérkőzésből hetet elveszített a magyar csapat, két döntetlen és egy győzelemét
ért el. Verebes lemondott és a győri klubra koncentrált tovább. A
Jenei-Puskás-Verebes alkotta csapatok a selejtező csoportban csupán a negyedik
helyet voltak képesek megszerezni.

1994-ben harmadjára is elvállalta a kapitányi posztot Mészöly Kálmán. Ezen 12
mérkőzésével együtt 61-szeres szövetségi kapitány. Az angliai labdarúgó
Európa-bajnokság selejtezőjében 2 győzelem (Svédország, Izland), 2 döntetlen
(Törökország, Svájc) és 4 vereséggel (Svédország, Svájc, Izland, Törökország)
csupán a negyedik helyen végzett a válogatott a csoportjában. Mészölyt egy
Izland elleni kiszenvedett győzelem után menesztették, 1996. március 29-én.

1996-ban 23 év után kijutott az olimpiára a válogatott. 1993-ban az olimpiai
válogatott élére kinevezett Dunai Antal a selejtezőn a francia, olasz, portugál
és a spanyol olimpiai csapattal kvalifikálta magát Európából. A magyar csapat a
későbbi olimpiai bajnok Nigériától 0-1-re, majd a Ronaldóval, Bebetóval, Roberto
Carlos-szal és Dida-val felálló később bronzig jutó brazilok ellen 1-3-ra kapott
ki. A harmadik, és talán leginkább verhető ellenfél Japán volt a csoportban.
Sándor Tamás és Madar Csaba góljaival 2-1-re vezettek, de a hosszabbításban két
gyors góllal fordítani tudott az ázsiai csapat, a végeredmény 2-3. Nulla ponttal
és mínusz négyes gólkülönbséggel a csapat összesítésben a 16. helyen zárt.
Hrutka János és Mátyus János, akik részesei lehettek a nagy diadalnak, ám az
atlantai keretből kihagyta őket Dunai Antal kapitány, helyükre Herczeg Miklós és
Bükszegi Zoltán került. Az olimpiai selejtezőkön még pályára lépett, de az
atlantai keretből ugyancsak kimaradt Babos Gábor, Dárdai Pál, Dienes András,
Forrai Attila, Horváth Ferenc és Vincze Ottó is.

1996. április 1-jén Mészöly Kálmánt váltotta Csank János, aki 19 mérkőzésen volt
szövetségi kapitány. Csank a franciaországi világbajnokság selejtezőjében
irányította a csapatot. A csoportban az utolsó mérkőzésig kiélezett volt a
második helyért vívott párharc, mivel Svájc fontos pontokat hullajtott. Az
utolsó mérkőzésen egy döntetlen is elég volt a magyaroknak, amit Moilanen
öngólja biztosított be az utolsó percben. Norvégia magabiztosan 20 ponttal
jutott ki, míg Magyarország 12 ponttal másodikként zárt, mögötte Finnország és
Svájc 1-1 ponttal lemaradva. Tizenkét éve azaz 1986 óta ekkor állt a
Magyarország a legközelebb a világbajnoki szerepléshez. A pótselejtezőn
Jugoszláviától megsemmisítő vereséget szenvedett el a magyar válogatott
(Budapest: 1–7, Belgrád: 0–5). Az egyetlen és egyben az első mérkőzés szépítő
találatát Illés Béla szerezte. A szégyenteljes kudarc után Csank Jánost
menesztették. Az ő kapitánysága alatt olyan játékosok lettek válogatottak, mint
Sebők Vilmos, Lendvai Miklós, Egressy Gábor, Horváth Ferenc, Sáfár Szabolcs,
Dragóner Attila, Babos Gábor és Kovács Zoltán.

1998. március 10-én, két héttel a soron következő válogatott mérkőzés előtt
választottak szövetségi kapitányt. Bicskei Bertalan, Csank János, Gellei Imre,
dr. Mezey György nevei voltak a képzeltbeli kalapban. Csank elérte a kitűzött
célt, azaz pótselejtezőt érő helyen végzett a csapat, így az ő neve is szóba
került a folytatásban, viszont a közvélemény nem várta vissza "bukott"
kapitányt. Végül a Győri ETO-nál edzősködő Bicskeit nevezték ki. Második
szövetségi kapitány korszakát kezdte meg 1998-ban, ezzel együtt 45 mérkőzésen
dirigált. A 2000-es Eb selejtezőire készült a csapattal. A csoportban a negyedik
helyet érte el a hat indulóból. Portugália ellen kettős vereség, Azerbajdzsán
ellen kettős győzelem, Románia és Szlovákia ellen egy-egy pontot szerzett a
csapat, míg Liechtenstein ellen csak négyet. Nála debütáltak olyan játékosok,
mint Király Gábor, Fehér Csaba, Dárdai Pál, Bodnár László és Fehér Miklós.

Bicskei Bertalan szakvezető a posztján maradt és nekivághatott a következő
sorozatnak, ami a 2002-es világbajnokság selejtezője volt. Itt is csak a
negyedik, azaz az utolsó előtti helyezésre futotta a csapattól. Felemás
mérkőzéseken buktak el a pontok. A simán vert Litvánia a visszavágón, Budapesten
döntetlent játszott. Románia kettős győzelmet szerzett, míg az olaszoktól egy
pontot csent el a válogatott. Grúzia a magyar fővárosban kapitulált, viszont
Tbilisziben három pontot szerzett, aminek a következménye az volt, hogy a
pótselejtezőt érő második hely elérésére sincs esély. Bicskeivel felbontották a
szerződését és ideiglenes kapitánynak Gellei Imrét bízták meg.

Bicskei után Gellei Imre az U21-es válogatott edzője került fel a nagy
válogatotthoz, 2001-ben. A kispadra javasolták Nyilasi Tibort és Egervári
Sándort, de az elnökség Gelleit szavazta meg. Az ok abban keresendő, hogy két és
fél évig jól irányította az utánpótlás válogatottat, illetve 1988-ban fél évig
segítette Bicskei Bertalan munkáját, mint szövetségi edző. Az utolsó
világbajnoki-selejtezőn, az olasz csapat elleni mérkőzéstől vette át a csapatot,
majd mivel a csapat nem jutott ki a világeseményre, elkezdte a csapat
felkészítését a portugáliai Európai-bajnokság selejtezőire.

Az ő utánpótlás válogatottjából jó pár nagy válogatott kikerült a későbbiekben:
Gera Zoltán, Szabics Imre, Halmosi Péter, Gyepes Gábor, Lőw Zsolt, Tóth Balázs,
Böőr Zoltán, Szélesi Zoltán, Buzsáky Ákos, Fehér Miklós. Összesen 23 mérkőzésen
volt kapitány, ebből 8 mérkőzést játszott le a selejtezőkörben és csak a
negyedik helyen tudott végezni a csapattal.

2004. januárjában az egykori német világbajnok labdarúgó, Lothar Matthäus került
a szövetség alkalmazásába. A világklasszis játékosból lett edző megosztotta a
magyar futballszeretőket. Az edzők és a média kritizálták lobbanékony stílusát,
játékfelfogását és szakmai érettségét, mivel klubcsapatoknál edzősködött és nem
ért el kimagasló eredményt. Ezzel szemben a közönség rendkívül megkedvelte és
távozása után is sokáig marasztalták. Igazi optimista, győzni akaró ember lévén
kijelentette, hogy kivezeti a magyar válogatottat a Németországban megrendezendő
világbajnokságra. Az ő jelenléte a válogatottnál eredményes PR húzásnak is tűnt,
mivel rangos válogatottak ellen készülhetett a csapat és jópár játékos külföldi
karrierjét is megalapozta, hogy alatta dolgoztak. Gera Zoltán, Torghelle Sándor,
Huszti Szabolcs, Hajnal Tamás, Juhász Roland és Vanczák Vilmos az ő kapitánysága
alatt lettek meghatározó tagjai a válogatottnak és/vagy kerültek ki külföldre. A
világbajnoki selejtező csoportban a negyedik helyen végzett a csapat. Az Izland
elleni két mérkőzésen csupán 1–1 góllal múlta felül ellenfelét a magyar
válogatott, viszont Svédország kétszer is győzni tudott a magyar nemzeti csapat
ellen. Bulgáriától pontokat tudott rabolni, viszont idegenben sima vereséget
szenvedett, hasonlóan Horvátország ellen. Legjobb mérkőzései a Németország
elleni 2-0 és Skócia elleni 3-0. 28 mérkőzésen irányította a nemzeti csapatot
Matthäus, majd mivel szerződését nem hosszabbították meg – pedig jelezte, hogy
szívesen maradna a válogatott élén – ezért más csapat után nézett. Munkája után
sokan nehezményezték a rengeteg válogatott játékos kipróbálását, akik egy–egy
epizódszerepet kaptak a szövetségi kapitánytól.

A német szakvezető távozása után Bozsik József fiát, Bozsik Pétert nevezték ki
szövetségi kapitánynak, aki maga mellé hívta segédül az egykori klasszist:
Détári Lajost. A Svájc és Ausztria által megrendezett Európa-bajnokságra való
kijutás volt a cél, de nagy előrelépést jelentett volna a csoport harmadik helye
is. Ennek ellenére már az első selejtező mérkőzésen 4-1-es vereséget szenvedett
a válogatott Norvégiától, majd nem sokkal ezután a magyar csapat újabb
mélypontra került. Bozsik Pétert a máltai kudarc után, hét mérkőzéssel a háta
mögött menesztették, Détárit pedig felfüggesztették. 2006 őszén az MLSZ a
korábbi utánpótlás válogatottaknál dolgozó és sikereket elérő Várhidi Pétert,
Várhidi Pál fiát bízták meg az ideiglenes szövetségi kapitány poszttal, később
megerősítették pozíciójában. Az Eb-selejtező közepén átvett csapattal hosszú
távon tervezett és komoly fiatalításba kezdett. A hosszú távú terv miatt a
selejtezőkön papírforma vereségeket szenvedett a nemzeti csapat, viszont
"csikócsapatával" legyőzte a friss világbajnok olaszokat (3–1) és
Lengyelországot (1–0). Az ő nevéhez fűződik Dzsudzsák Balázs, Filkor Attila,
Vass Ádám csapatba építése. Szövetségi kapitánysága alatt nézeteltérésbe került
Huszti Szabolccsal, aki otthagyta a válogatott edzőtáborát. Tettét azzal
indokolta, hogy nem érezte biztosnak a helyét a kezdőcsapatban, mivel Várhidi
nem számolt játékrendszerében vele és ezért döntött a távozás mellett. Végül a
selejtező csoportban az utolsó előtti, hatodik helyen végzett a válogatott.
2007-ben Várhidit beválasztották teljesítményével az év legjobb négy
szakvezetője közé, viszont egy évvel és két mérkőzéssel később mégis szerződést
bontottak vele.

2008. május 1-jétől Erwin Koemant jelölték ki szövetségi kapitánynak. 16
mérkőzés után váltotta Várhidi Pétert. A holland szakember a 2010-es
világbajnokság selejtezőjére készítette fel a csapatot. A kitűzött cél az első
három hely valamelyikének megszerzése. Máltát (1-0, 3-0) és Albániát (2-0, 1-0)
oda-vissza verte, a biztató kezdet után a válogatott a csoport negyedik helyén
végzett. Portugáliától (0-1, 0-3) és Svédországtól (1-2,1-2) kettős vereséget
szenvedett. Dániát csak a magyar csapat volt képes megverni (1-0), illetve
döntetlent ért el ellenük (0-0). Az utolsó mérkőzés előtt Gera Zoltán, a
válogatott korábbi csapatkapitánya visszamondta a válogatottságot, ezzel Juhász
Roland örökölte meg ezt a posztot. Döntését azzal indokolta, hogy úgy érzi
elveszítette a kapitány bizalmát, ami után sorozatos nézetkülönbségek vezettek
oda, hogy közölte szándékát. A válogatott a váratlan hír ellenére győzelmet ért
el. A mérkőzés után a nemzeti csapat első számú kapusa is a válogatottól való
visszavonulás mellett döntött. Babos Gábor pályafutásának megkoronázása lett
volna dél-afrikai világverseny, de mivel ez elúszott, búcsút intett és sok
sikert kívánt társainak. Koeman újoncai: Horváth Gábor, Koltai Tamás, Rudolf
Gergely, Szalai Ádám, Varga József, Koman Vladimir, Németh Krisztián, Lázok
János, Elek Ákos és Laczkó Zsolt.

A 2012-es labdarúgó-Európa-bajnokság selejtezőinek sorsolását 2010. február 7-én
tartották. A magyar válogatott a 4. kalapban volt a sorsoláskor. A selejtezőben
a E csoportba került a magyar csapat, az ellenfelek Hollandia, Svédország,
Finnország, Moldova és San Marino. A selejtezőkből a csoportelsők és a legjobb
második helyezett jut ki automatikusan az Eb-re, a többi második helyezett
pótselejtezőt játszik.

2010. július 6-án Csányi Sándort választották a szövetség új elnökének, aki a
négy év után lemondó Kisteleki Istvánt váltotta. 2010 júliusában Erwin Koemannal
- 20 mérkőzés után - az MLSZ szerződést bontott, a helyét Egervári Sándor vette
át, aki 2009-ben az U20-as válogatottat bronzéremig vezette a korosztályos
világbajnokságon. Az új kapitánnyal határozatlan idejű munkaszerződést kötöttek
és nem elvárás vele szemben a 2012-es Európa-bajnokságra való kijutás. Ezzel
szemben a stáb a 2014-es világbajnokságra már a reálisnak tartja a kijutás
lehetőségét. Egervári felvette a kapcsolatot a válogatottságot lemondó Gera
Zoltánnal és a játékos csatlakozott is a csapathoz, majd a kapitányi karszalagot
is visszakapta.

A selejtező során a válogatott sima vereséget szenvedett a svédektől (0–2), amit
egy kiszenvedett hazai siker követett Moldova ellen (2–1). Az ezt következő
kvalifikációs időszakban teljesen más arcát mutatta a válogatott. Kiütéses
győzelem San Marino ellen (8–0) - Szalai mesterhármasa a 75. a válogatottban -
majd az utolsó pillanatban egy Dzsudzsák-góllal megnyert mérkőzés Finnország
ellen (2–1). A csoportfavorit, világbajnoki ezüstérmes hollandok elleni két
meccsen a jó széria megszakadt. Budapesten ismét sima vereséget szenvedett a
csapat (0–4), Amszterdamban viszont élesebb meccset játszott, de végül ott is
vereséget szenvedett (3–5). San Marino-t sikerült idegenben is két vállra
fektetni (3–0), de a válogatott két legrutinosabb hátvédjét - Juhász Roland és
Vanczák Vilmos - eltiltás miatt elveszítette. A hiányzók és a sérüléshullám
ellenére a csapat győzelmet ért el a svéd csapat ellen (2–1), majd négy napra rá
idegenben a moldáv csapatot is legyőzték (0–2). A válogatott a selejtező sorozat
végéig versenybe maradt, de a Finnország–Svédország Eb-selejtező eredménye
megpecsételte, hogy a magyar válogatott nem tudott pótselejtezős helyet
kiharcolni a csoportban. Az utolsó fordulóban hazai pályán megrendezett tét
nélküli tétmeccsen finnekkel csak egy kiszenvedett döntetlenre futotta (0–0). A
nemzeti csapat az E csoport 3. helyén végzett, 19 ponttal és 22 szerzett góllal.
1986 óta nem teljesített ilyen jól a nemzeti csapat a selejtezők során. A
megszerzett pontok aránya szerint a válogatott 16. Európában, de ez is kevés
volt a kijutáshoz. A FIFA által 2011. szeptember 21-én kiadott világranglista
szerint a magyar válogatott a 27. helyen állt, amely új rekordot jelentett.

Egervári újoncai: Lipták Zoltán, Lázár Pál, Pintér Ádám, Kádár Tamás, Bogdán
Ádám, Korcsmár Zsolt, Stieber Zoltán, Szakály Péter, Mészáros Norbert, Gyurcsó
Ádám, Debreceni András, Pátkai Máté, Guzmics Richárd, Böde Dániel, Kovács
István, Lovrencsics Gergő, Devecseri Szilárd, Gyömbér Gábor, Nikolics Nemanja.

A 2014-es labdarúgó-világbajnokság selejtezőinek sorsolásakor a válogatott a 3.
kalapban volt. A magyar csapat a D csoportba került. Az ellenfelek Hollandia,
Törökország, Románia, Észtország és Andorra voltak. Andorrával még sohasem
játszott a magyar válogatott, ellenük 5–0-ra győzött a csapat, ezt viszont egy
4–1-es vereség követte a hollandoktól. Később az észtek ellen 1–0-ra, majd a
törökök ellen 3–1-re nyertek. 2013. március 22-én a román válogatott elleni zárt
kapus mérkőzés 2–2-es döntetlennel zárult, a románok a 92. percben egyenlítettek
ki. Ezt egy Törökország elleni 1–1-es eredmény követte. A válogatott 6 mérkőzés
után a csoportjában a 2. helyen állt, 1 ponttal megelőzve a románokat. A magyar
válogatott 2013 szeptemberében Bukarestben 3–0-ra kapott ki a románoktól, az
észteket hazai pályán 5–1-re győzte le. Ezt követte egy történelmi, 1–8-as
vereség a hollandoktól. Egervári Sándor ezt követően lemondott. Ezek után a
válogatottnak már csak csekély matematikai esélye volt a pótselejtezőre. Az
utolsó mérkőzésen Magyarország ugyan megverte Andorrát, a csoportban a harmadik
lett. A válogatott irányítását ideiglenesen Csábi József vette át, majd 2013.
december 19-én jelentették be, hogy Pintér Attila lett az új szövetségi
kapitány.

Pintér újoncai: Futács Márkó, Gulácsi Péter, Korhut Mihály, Lang Ádám, Kalmár
Zsolt, Varga Roland, Szabó János, Heffler Tibor, Rózsa Dániel, Vécsei Bálint,
Bosnjak Predrag, Nagy Gábor, Simon Krisztián, Balogh Balázs voltak.

Pintér Attilát 2014. szeptember 19-én menesztették a válogatott kispadjáról,
miután a 2016-os Eb-selejtezősorozat első mérkőzésén vereséget szenvedett az
Északír labdarúgó-válogatott ellen 2–1 arányban. Helyére Dárdai Pált nevezte ki
az MLSZ három Eb-selejtezőre és egy barátságos mérkőzésre. Szövetségi
kapitánysága idején tétmérkőzésen Romániával idegenben 1-1-es döntetlent,
Tórshavnben a feröeriek ellen 0 -1-es és Budapesten a finnek ellen 1-0-s
győzelmet ért el a csapattal. Egyetlen vereségét barátságos mérkőzésen, itthon,
Oroszország ellen 1-2-es végeredménnyel szenvedte el a válogatott. A kispadról
2015 júniusában távozott a Hertha BSC-hez.

Dárdai újoncai: Dibusz Dénes, Fiola Attila, Forró Gyula, Simon Ádám, Poór
Patrik, Szolnoki Roland voltak.

Őt Bernd Storck váltotta a magyar kispadon. Storck újoncai: Nagy Ádám, Bódi
Ádám, Kleinheisler László, Sallai Roland, Vida Máté, Bese Barnabás, Megyeri
Balázs, Hangya Szilveszter, Berecz Zsombor, Botka Endre és Nagy Dominik voltak.
A magyar válogatott Feröer-szigetek elleni 2-1-es győzelmével bejutott a 2016-os
labdarúgó-Európa-bajnokság pótselejtezős körébe, ahol Norvégiát sorsolták
ellenfeléül. Az oslói Ullevaal Stadionban rendezett odavágón a 26. percben a
mérkőzés győztes és egyetlen találatát a debütáló Kleinheisler László szerezte.
A budapesti visszavágón már a 14. percben sikerült vezetést szerezni Priskin
Tamás révén. Markus Henriksen ön- és szépítőgóljával pedig kialakult a 2-1-es
végeredmény. Így Magyarország Norvégiát összesítésben, kettős győzelemmel,
3-1-re győzte le, ezzel pedig kivívta a jogot a 2016-os
labdarúgó-Európa-bajnokságon való részvételre. A december 12-i sorsoláson a 3.
kalapból húzták ki a válogatottat. Az Európa-bajnokságon az F-csoportba került,
ahol Portugáliát, Ausztriát és Izlandot kapta ellenfélnek. 2016. március 20-án
bejelentették, hogy Bernd Storck szerződését 2018-ig meghosszabbították. 2016
május 20-án, az Elefántcsontpart elleni 0-0-s Eb felkészülési mérkőzésen Király
Gábor 102. alkalommal állt a válogatott kapujában, ezzel megdöntötte Bozsik
József válogatott szereplési rekordját.

A magyar válogatott az Eb-n az első mérkőzést Ausztria ellen játszotta, ahol
Szalai Ádám és Stieber Zoltán góljával 2-0-ra nyerni tudott, így a magyar
együttes győzelemmel kezdte az Eb-t. Négy nappal később Izlandot fogadta, a
mérkőzés 1-1-es döntetlennel zárult. A 41. percben Gylfi Sigurðsson
tizenegyesből szerzett góljával Izland megszerezte a vezetést, a magyarok a 86.
percben Birkir Már Sævarsson öngóljával egyenlítettek ki. A magyar válogatott
utolsó mérkőzését Portugália ellen játszotta, amely 3-3-as döntetlennel
végződött, ez a mérkőzés az addigi leggólgazdagabb mérkőzés volt, így a magyarok
5 ponttal és 6 szerzett góllal (jobb gólkülönbséggel maga mögé utasítva
Izlandot) a csoport élén végeztek. A csoportkör zárása után Gera Zoltán
Portugália elleni gólját választotta az UEFA a torna addigi legszebb góljának. A
válogatott számára végül a toulouse-i nyolcaddöntő jelentette a végállomást,
miután a belgáktól 4-0-s vereséget szenvedett.

Még 2015. július 25-én kisorsolták a magyar válogatott csoportellenfeleit az
oroszországi 2018-as labdarúgó világbajnokságra. A csapat a hattagú B-csoportban
Portugáliával, Svájccal, Feröerrel, Lettországgal és Andorrával küzd meg a
kijutást jelentő első, valamint a pótselejtezőt érő második helyért.

A FIFA 1993 augusztusában közölt először világranglistát, és ezt követően
meghatározott rendszerességgel frissítik a rangsort, általában havonta.



https://hu.wikipedia.org/wiki/F%C3%BCggetlens%C3%A9g_napja_(Egyes%C3%BClt_%C3%81llamok)

A függetlenség napja (Independence Day) vagy egyszerűen július negyedike (Fourth
of July) az Amerikai Egyesült Államok egyik szövetségi ünnepe. Az amerikaiak
ezen a napon ünneplik a függetlenségi nyilatkozat 1776-os kihirdetését, melyben
országuk kinyilvánította függetlenségét Nagy-Britanniától.

Ünneplése leggyakrabban felvonulásokkal, grill-partykkal, piknikekkel, baseball
mérkőzések megrendezésével történik.

Új-Anglia már 1775 áprilisa óta harcban állt a britekkel. A Kontinentális
Kongresszusban az első függetlenségre való indítványt csak július 8-án
terjesztették be.

Hosszas vita után, július 2-án a kongresszus egyhangúlag (12–0 arányban), ám
titkos szavazással a Nagy-Britanniától való függetlenségre szavazott.

A kongresszus a nyilatkozat megszövegezésén dolgozott, majd július 4-én, nem
sokkal 11 óra után 12 gyarmat küldöttei megszavazták, s nyomdába küldték a
végleges, ám ekkor még aláíratlan változatot. (New York mindkét szavazásnál
tartózkodott.)

Philadelphiában július 8-án a szöveg nyilvános felolvasásával és örömtüzekkel
ünnepelték a nyilatkozatot.

Egészen augusztus 2-áig tartott, míg a kongresszusi küldöttek aláírták a
hivatalos nyomtatott változatot, de még ekkor is csak titokban, hogy megvédjék
őket a brit megtorlástól.

John Adams, akit Thomas Jefferson a Függetlenség Hivatal nélkülözhetetlen,
fáradhatatlan vezetőjének nevezett, a következőket írta feleségének, Abigail-nek
július 3-án:

Adams azonban két napot tévedett. Természetesen a július 2-ai szavazás volt a
döntő felvonás. De magán a függetlenségi nyilatkozaton a július 4-ei dátum
szerepel. Jefferson felkavaró és megindító beszédét 4-én fogadták el egyhangú
szavazással. Ez volt az első nap, amikor Philadelphia lakosai hivatalosan
értesülhettek a kontinentális kongresszustól elnyert függetlenség tényéről,
szemben az utcán keringő holmi titkos szavazásokról szóló pletykákkal.

A függetlenség napját, az egyetlen olyan ünnepnapot, amelyet az egész ország
egyként ünnepel,[forrás?] különböző hazafias megnyilatkozások kísérik. Számos
politikus tartja fontosnak ezen a napon valamilyen társadalmi eseményen való
megjelenést, beszédet mondani a nemzet örökségéről és népeinek kapcsolatáról. A
családok általában pikniket vagy kerti barbecue-partikat szerveznek Negyedikén,
gyakran használják ki a hosszú hétvége adta lehetőségeket, s hívják meg
távolabbi hozzátartozóikat is. Országszerte reggelente katonai parádékat,
délután baseball-mérkőzést, este pedig mulatságokat és tűzijátékot szerveznek.

A függetlenség napjának évente megrendezett színes eseménye Nathan hot dog-evő
versenye, amelyre New York City Coney Island kerületében kerül sor. A monda
szerint a hagyomány 1916. július 4-én kezdődött, amikor is négy bevándorló ezzel
a módszerrel kívánta eldönteni, melyikük a legnagyobb hazafi.



https://hu.wikipedia.org/wiki/Magyarorsz%C3%A1g

Magyarország közép-európai ország a Kárpát-medencében, amelyet északról
Szlovákia, északkeletről Ukrajna, keletről és délkeletről Románia, délről
Szerbia és Horvátország, délnyugatról Szlovénia, nyugatról pedig Ausztria
határol. Fővárosa és egyben legnépesebb városa Budapest. Az ország többek között
az Európai Unió, a NATO, az OECD és az ENSZ tagja is, része a schengeni
övezetnek, valamint egyik alapítója az úgynevezett Visegrádi Együttműködés
szervezetnek. Hivatalos nyelve a magyar.

Az állam hivatalos neve 1989. október 23-tól 2011. december 31-ig az alkotmány
szerint „Magyar Köztársaság” volt, 2012. január 1. óta az Alaptörvény szerint
„Magyarország”. Államformája köztársaság.

Magyarország a keleti félgömb 16° és 23° hosszúsági körei között és az északi
félgömb 45° és 49° szélességi körei között, Európa közepén helyezkedik el, a
Kárpát-medencében. Tengerparttal nem rendelkező ország. Tőle csaknem egyforma
távolságra van nyugatra az Atlanti-óceán és keletre az Urál-hegység, tőle délre
fekszik a Földközi-tenger és északra az Északi-tenger. Az országhoz legközelebb
eső tenger az Adriai-tenger, körülbelül 300 kilométer távolságra található.
Magyarország területe 93 030 négyzetkilométer, amivel az országok méret szerinti
rangsorában a középmezőnyben található, a 108. helyen. Az országhatár hossza
2215,3 kilométer, ebből a szlovák határszakasz 654,7; az ukrán 136,7; a román
447.7, a szerb 174,4; a horvát 344,8; a szlovén 102,0; az osztrák pedig
355,0 km.

Az ország területének nagy része 200 méternél alacsonyabb tengerszint fölötti
magasságon fekszik, noha Magyarországon számos középhegység terül el, a
300 méteres magasságot meghaladó kiemelkedések az ország területének kevesebb
mint 2%-át foglalják el. A legmagasabb pontja a Kékes 1014 m-es magassággal, a
legalacsonyabb pont pedig Csongrád megyében található a Tisza közelében
75,8 m-es tengerszint feletti magasságon. Az ország legfontosabb természeti
kincse a termőföld, annak ellenére, hogy a talajminőség változatos. Területe
70%-a alkalmas mezőgazdasági hasznosításra, és ezen arányon belül 72%-ot tesznek
ki a szántóföldek. Az ország közepe Pusztavacs község területén van. A
legészakibb pont Füzér község területén, László-tanya közelében, legdélibb pont
Beremend község területén, a legkeletibb pont Garbolc község területén, és a
legnyugatibb pont pedig Felsőszölnök község területén van.

Magyarországot hagyományosan hat természetföldrajzi tájegységre szokás bontani.
Ezek nyugat-keleti irányban az Alpokalja, a Kisalföld, a Dunántúli-dombság, a
Dunántúli-középhegység, az Alföld és az Északi-középhegység. A természeti tájak
felosztásának a 6 nagytájban 35 középtájat és a 65 kistáj-csoportban összesen
227 kistájat különít el. Az Alföld egy feltöltött síkság, területén szinte nincs
szintkülönbség, a legnépesebb városa Debrecen. A Kisalföld az ország
északnyugati részén fekszik, részei a Szigetköz, a Rábaköz és a Marcal-medence,
a legnépesebb városa Győr. Az Alpokalja a nyugati határ mentén helyezkedik el, a
Keleti-Alpok lejtővidéke az ország legcsapadékosabb része, legmagasabb területei
a Kőszegi-hegység és a Soproni-hegység. Legnépesebb városa Szombathely. A
Dunántúli-dombság a Balatontól dél, délkelet és délnyugati irányba fekszik,
részei a Zalai-dombság, a Somogyi-dombság, a Tolnai-hegyhát, a Baranyai-dombság
és két hegyvidék, a Mecsek (legmagasabb pontja a Zengő, 682 méter) és a
Villányi-hegység. A Dunántúli-középhegység a Balatonnal párhuzamosan,
délnyugat-északkeleti irányban foglal helyet a Dunakanyarig. Részei a Bakony, a
Balaton-felvidék (történelmi borvidék) a Vértes, a Velencei-hegység és a
Dunazug-hegyvidék. Az Északi-középhegység Magyarország legmagasabb vidéke, a
Duna visegrádi áttörésétől a Bodrogig tart. Itt található a Mátra, ami a
Zagyva-völgytől kelet felé magasodik, az ország legmagasabb csúcsával (Kékes,
1014 m). Az Északi-középhegységhez tartozik egy egyfajta átmenet a hegység és az
alföld között.

Az újabb természetföldrajzi besorolások ettől kisebb-nagyobb mértékben eltérnek:
például a Zalai-dombságot az Alpokaljához (illetve annak egy kiterjesztett
értelmezéséhez, a Nyugat-magyarországi peremvidékhez) sorolják; a korábban a
Dunántúli-középhegységhez tartozó Visegrádi-hegységet pedig az
Északi-középhegységhez.

A Kárpát-medence csaknem teljes egészében a Duna vízgyűjtő területéhez tartozik.
Magyarország azonban nemcsak édesvízben, de hévizekben is gazdag, sőt Európa
hévízben leggazdagabb tájegysége. Az ásványi anyagokban dús hévizek hőmérséklete
olykor a 70 °C-ot is meghaladja. Magyarország vízhálózatának tengelye a Duna,
amely teljes hossza 2850 km, ebből a magyarországi főágának hossza 417 km. Az
ország legnagyobb mellékfolyója a Tisza, ami 962 km, és ebből magyarországi
szakaszának hossza 584,9 km. A Duna jobb parti mellékfolyói a Lajta, a Rábca, a
Rába, a Sió-csatorna (ami a Balaton vizét vezeti le, jelentősebb mellékfolyói a
Kapos és a Sárvíz) és a Dráva, ami már a magyar határon túl csatlakozik a
Dunához, a bal parti mellékfolyója pedig az Ipoly. A Tisza jobb parti
mellékfolyói a Bodrog, a Sajó (jelentős mellékfolyója a Hernád) és a Zagyva, bal
parti mellékfolyói a Túr, a Szamos, a Kraszna, a Hármas-Körös (a Sebes-Körös, a
Fehér-Körös és a Fekete-Körös valamint a Berettyó) és a Maros. A „Balaton
táplálójá”nak nevezik a Zala folyót. Magyarország és Közép-Európa legnagyobb
tava a Balaton; felülete 594 km². Ezt követi a Tisza-tó, melynek felülete
127 km² (ez Magyarország legnagyobb mesterséges tava), a Fertő tó, Ausztria és
Magyarország közös tava, magyarországi felülete 75 km², valamint a Velencei-tó,
agárdi vízmérce állásánál a felülete 24,2 km², ebből közel 10,1 km²-t nádas
borít.

Magyarország három éghajlati terület határán helyezkedik el, időjárását a keleti
nedves kontinentális, a nyugati óceáni, az északi sarkvidéki légtömegek és a
déli-délnyugati mediterrán hatás alakítja. Az évi középhőmérséklet 8–11 °C,
amelynek viszonylag magas, 20–25 °C-os az ingadozása. A hőmérséklet átlagos
értéke januárban a legalacsonyabb, 0 – -4 °C, júliusban a legmagasabb, 18–22 °C.
A napsütéses órák száma évente 1750–2200 között van, ez az Alföld déli és
középső részén a legmagasabb; a Dunántúl nyugati és az Északi-középhegység
északi oldalán a legalacsonyabb, ami fontos tényező a mezőgazdaság
szempontjából. Az évi átlagos csapadékmennyiség 500–900 mm: az Alföldön
500–600 mm, a Dunántúl délnyugati tájain, valamint a hegységek magasabb részein
750–900 mm. Az északnyugati szél az uralkodó. A valaha mért legalacsonyabb
hőmérsékletet, mínusz 35 °C-ot 1940. február 16-án Görömbölytapolcán, Miskolc
közelében regisztrálták. A valaha mért legmagasabb hőmérsékletet, 41,9 °C-ot
2007. július 20-án Kiskunhalason mérték. Legtöbbször a Nógrád megyei Zabaron van
a napi leghidegebb.

Magyarország állatvilágát tekintve az egyik leggazdagabb ország Európában. Az
eredeti állapotában fennmaradt növény- és állatvilág védelmére az országban 10
nemzeti parkot, 38 tájvédelmi körzetet, 142 országos természetvédelmi területet,
egy természeti emléket (Aggtelek-Rudabánya-Szendrő alapszelvények) és 1125
önkormányzatok által védett természeti területet hoztak létre eddig, összesen
816 008 hektáron. Az ország védett természeti értékei közé számos park, erdő,
hegy, tó, folyószakasz, vizes élőhely és barlang tartozik. A legfontosabbak
régiók, Budapesten a Városliget, a Margit-sziget, a Gellért-hegy, a Sas-hegy és
a Pál-völgyi-barlangrendszer. A Dunántúlon a világörökséghez tartozó Fertő tó, a
termálvizes Hévízi-tó, a tapolcai tavas-barlang, a tatai Öreg-tó, a Velencei-tó
és kirándulóövezete, Tihany belső tavai és geológiai tanösvénye, az
Abaligeti-barlang, a szársomlyói természetvédelmi terület, a villányi kőbánya
őslénybemutatója, a fertőrákosi kőfejtő, a Dunakanyar, valamint a régió nagy
kiterjedésű erdőségei, a Pilis, a Dunántúli-középhegység (Bakony, Vértes,
Visegrádi-hegység), a Gemenc, a Gyulaj, az Alpokalja és a Mecsek.
Észak-Magyarországon az Északi-középhegység számos túralehetőséget kínáló
erdőségei és a látványos természeti értékei, a Börzsöny, a Mátra, a Bükk-vidék
(Lillafüred, barlangok), az Aggteleki Nemzeti Park. Az Alföldön a Hortobágy, ami
világörökségi helyszín, Bugac, Mártély a Tisza holtágaival és a kunhalmok.

Számos település rendelkezik a helyi növényvilágot bemutató arborétummal, a
legismertebbek a Vácrátót, a Zirc, a Badacsonytomaj, a Kám, a Kőszeg, a Kámon, a
Vép, a Szeleste és a Szarvason találhatók. A különleges állat-bemutatóhelyek
közé tartozik a nyíregyházi sóstói vadaspark, a kardoskúti hagyományos
állattartó telep, a mezőhegyesi és a bábolnai állami ménes, a dévaványai
túzokrezervátum, a poroszlói Tisza-tavi Ökocentrum és a Veresegyházi Medvepark.
Magyarországon az összes hüllő- és kétéltűfaj védelem alatt áll - ez alól az
egyetlen kivétel a betelepített vörösfülű ékszerteknős.

A Magyarország név 1920 előtti viszonylatban, a korábbi történelmi időszakok
esetében általában a történelmi Magyar Királyságra vonatkozik. Néha a mai
Magyarország területét is érthetjük alatta, ezt azonban minden esetben külön
jelezni kell.

Az ősmagyarság legkorábbi ismert hazájának a Volga vidékét tekinthetjük (Magna
Hungaria). Ezt követően a 7. és a 9. század között a Don folyó melletti
Etelközben éltek. Kisebb részük keleten maradt és a volgai bolgárokhoz
csatlakozott a Volgai Bolgárországban. Vannak nyomai egy Kaukázusi
Magyarországnak is, ennek mibenléte azonban a források elégtelensége miatt
vitatott. A nép nagyobb része nyugatra vonult. 895-ben, a honfoglalás során az
egész Kárpát-medencét birtokukba vették. A Képes Krónika szerint ez volt a
magyarok második bejövetele, Atilla hun király halála után száz évvel, Kr. u.
677-ben (az eltérésre a Kettős honfoglalás, illetve a Kitalált középkor elmélet
adhat magyarázatot). A 10. század első felében kalandozó hadjárataikkal
rémületben tartották Nyugat- és Dél-Európát, ekkoriban a keresztény templomokban
a könyörgés részévé váltak a félelmet tükröző szavak, mint a 900-as évek elején
született Modenai himnuszban: „Ab Ungerorum nos defendas iaculis”, azaz „Védj
meg minket a magyarok támadásától”, illetve a magyar történetírásban sokszor
idézett: „A sagittis Hungarorum libera nos, Domine!” azaz „A magyarok nyilaitól
ments meg, Uram, minket!” formula, ennek azonban nincs meg a kora középkori
forrása. A komolyabb Nyugat-Európába induló hadjáratok az augsburgi csata (955)
után véget értek, de Dél-Európa felé még tovább is folytak a kalandozások. A
kalandozások tényleges végét csak a 973-as quedlinburgi találkozó jelentette.

Géza nagyfejedelem nyugat felé fordult, miután megalapította a két fejedelmi
központot, Esztergomot és Székesfehérvárt. 973-ban követeket küldött a
német-római császárhoz, I. Nagy Ottóhoz, és keresztény papokat, hittérítőket
kért tőle. Ezek nevelték fiát, Vajkot is, aki megkeresztelésekor az István nevet
kapta. István király nevelője Adalbert prágai püspök volt, az ő nevéhez fűződik
megkeresztelése, valamint valószínűleg István házasságát is ő hozta tető alá
Gizella bajor hercegnével. Géza az öröklésben a hagyományos szeniorátus (a
nemzetség legidősebb élő férfi tagjának öröklési joga) helyett a
keresztény-germán primogenitúrát (az első szülött fiú öröklési joga) akarta
érvényesíteni. Géza halála után a pogányok támogatását élvező Koppány
következett volna a fejedelmi trónon. Koppány Tar Szerénd fia volt, aki Géza
másodunokatestvére és Árpád egyik fiának, Tarhacsinak az unokája. István azonban
német segítséggel legyőzte őt, majd 1000 karácsonyán királlyá koronáztatta
magát. Ezzel megszületett a keresztény Magyar Királyság, amely több mint kilenc
évszázadig állt fenn a Kárpát-medencében.

Miután 1301-ben meghalt az utolsó Árpád-házi uralkodó, pár évig hatalmi harcok
gyengítették az országot. Végül az Árpád-házzal leányágon rokon Anjou-dinasztia
szerezte meg a hatalmat, és a 14. században ezt meg is tartották. Károly Róbert,
az első Anjou-házi király központosította a királyi hatalmat. Fia, Nagy Lajos
uralkodása alatt érte el az ország legnagyobb kiterjedését. Az Anjou-királyok
egyik legfontosabb székhelye (Székesfehérvár és Buda mellett) Visegrád volt. A
15. században a Magyar Királyság Európa jelentős hatalma volt. Luxemburgi
Zsigmond, majd Mátyás király uralkodása alatt az ország kulturális szempontból
is felzárkózott a legfejlettebb országokhoz. Az ország elsődleges központja Buda
lett, Mátyás híres királyi reneszánsz udvarával. Mátyást a Jagelló-házi királyok
követték a trónon. Ekkor azonban már fenyegetett a török megszállás, ami a 16.
században véget vetett az ország nagyhatalmi helyzetének és hosszú időre a
függetlenségének is.

Az 1520-as évek elején az oszmánok nagy lendülettel támadtak a déli magyar
végvárrendszerre, és azt sikeresen át is törték. Elfoglalták Nándorfehérvárt
1521-ben. Ezt követte az ország belseje ellen intézett támadás 1526-ban, amely a
mohácsi vereséghez és azt követően az egységes Magyar Királyság felbomlásához
vezetett. Ekkor még kivonultak a török csapatok Budáról, és Bécs sikertelen
1529-es ostroma után sem maradt megszálló erő az ország középső részén. A
kirobbanó magyar belháborúnak véget vetve 1541-ben az Oszmán Birodalom
elfoglalta Budát. Ezzel a Magyar Királyság három részre szakadt, a Királyi
Magyarországra, a Keleti Magyar Királyságra (később Erdélyi Fejedelemség),
illetve a hódoltság területére.

A hódoltság igazgatására létrejött a budai vilajet. A következő negyed században
a törökök elfoglalták az ország területének 40%-át, amit aztán kisebb-nagyobb
hódításokkal tovább bővítettek. A tizenöt éves háború kitöréséig kiterjesztették
hatalmukat a Délvidék mellett az Alföld nagy részére és a Dunántúl déli és
keleti részére. 1552-ben megalakult a temesvári vilajet is a megnövekedett
terület igazgatására. A háború nagy pusztítást hozott a hódoltság területén és a
határvidéken élők számára, azonban igazi döntést egyik fél sem tudott
kiharcolni. Ekkor jött létre az egri és a kanizsai vilajet, valamint a rövid
életű győri is. Az Alföldet és a Partiumot tatárok pusztították, ami kisebb
települések sorát törölte el a Föld színéről. A 17. században az Oszmán
Birodalom fejlődése elmaradt a nyugat-európai államok mögött, és a belső
nehézségek a magyarországi területeket sem kerülték el. Az adóterhek egyre
növekedtek, ugyanakkor az osztrák Habsburgok ereje egyre nőtt. Az Oszmán
hadsereg még a század végén is támadott, de Bécset nem sikerült meghódítaniuk.
Az 1683-as Bécs előtti vereség után a Szent Liga igen gyorsan kiűzte a törököket
a Hódoltság túlnyomó részéről. Az 1699-es karlócai béke után már csak a Temesköz
maradt török kézen.

A török uralom alatti országrész településeinek jelentős része a kora újkor
során a háborús időszakok pusztításai miatt fokozatosan eltűnt a föld színéről,
és a 17. század második felére a terület néhány önvédelemre berendezkedő
mezőváros kivételével gyakorlatilag elnéptelenedett. A pusztulás okozója
elsősorban nem is a törökök uralma volt, hanem a kegyetlen háborúk, különösen a
Habsburgok által alkalmazott idegen zsoldoskatonák szüntelen gyilkolása,
fosztogatása. A század második felében Zrínyi Miklós hősies erőfeszítésekkel
próbálta megszervezni a törökök magyar vezetéssel történő kiűzését az ország
újraegyesítése érdekében. A Wesselényi-összeesküvés során a Királyi Magyarország
nemessége 1670-ben a Habsburgok ellen fordult, a szervezkedést azonban
leleplezték. Thököly Imre vezetésével még egy próbálkozás történt az uralkodóház
elleni szabadságharc megindítására a törökökkel szövetségben, azonban 1685-ben
ez is elbukott.

A 17. század végére a keresztény seregek a Temesköz kivételével visszafoglalták
a középkori Magyar Királyság törökök által elfoglalt területeit, amit a karlócai
béke szentesített. A század végére Erdélyt visszacsatolták Magyarországhoz, de
közigazgatásilag különállt az ország további területeitől, és az uralkodó által
kinevezett kormányzó irányította. Ettől az időtől a teljes Magyar Királyság a
Habsburg Birodalom része volt. A függetlenség kivívására tett kísérletet a II.
Rákóczi Ferenc által vezetett szabadságharc a 18. század elején, amely a
kompromisszumos szatmári békével zárult 1711-ben. A nagymajtényi síkságon
1711-ben 10 000 kuruc katona letette a hadi zászlóit és a fegyvereit. A 18.
század folyamán a Habsburgok német-ajkúak jelentős betelepítésével
szilárdították meg magyarországi uralmukat. Ennek hatására a nemzeti öntudatra
ébredés nemcsak politikai, hanem kulturális síkon is zajlott. A 19. század első
felében Széchenyi István által megindított nemzeti reformmozgalom időszakát
reformkornak nevezzük. Erre az időre tehető a nyelvújítási mozgalom és a magyar
nyelv irodalmi szintre emelése is, melynek betetőzéseként az 1844-es
országgyűlés során a magyar lett az ország hivatalos nyelve.

Az 1848-as nemzeti forradalom nyomán Batthyány Lajos vezetésével megalakult
független magyar kormány az évezredes társadalmi berendezkedés gyökeres
átalakítását vállalta magára. Így az áprilisi törvények megszüntették a nemesi
kiváltságokat és a jobbágyságot. Miután a Habsburg-ház teljesen törvénytelen
módon visszavonta az 1848-as magyar alkotmányt, Kossuth Lajos vezetésével
függetlenségi háború kezdődött. Az 1848-as európai forradalmak sorában legtovább
a magyar szabadságharc tartott ki, amelyet a Habsburgok csak Oroszország katonai
segítségével tudtak leverni. A „népnemzet” újkori fogalma alapján, a reformkor
és a szabadságharc küzdelmei, majd a szabadságharc bukását követő passzív
ellenállás közösségkovácsoló évtizedei során alakult ki végleg a mai magyar
nemzet. Az ezt követő kiegyezés a Habsburg uralkodóház, illetve annak feje, I.
Ferenc József és Magyarország politikai vezetői között 1867-ben született
megállapodások összefoglaló elnevezése volt. Ennek egyik feltételeként került
sor június 8-án I. Ferenc József megkoronázására. Ezután, 1867. július 28-án
Ferenc József szentesítette a kiegyezési törvényeket (az 1867. évi XII., XIV.,
XV. és XVI. törvénycikket) és ezzel létrejött egy paritás elvű alkotmányos
monarchia, az Osztrák–Magyar Monarchia, mely az első világháború végéig állt
fenn.

A dualizmus korának fél évszázadát „boldog békeidőknek” is nevezik. A korszak
jelképe az uralkodópár volt, az 1867 és 1916 között uralkodó Ferenc József és
közkedvelt felesége, Erzsébet királyné („Sisi”). A korszakot a liberalizmus
politikája jellemezte. Eötvös József vallásügyi miniszter liberális reformjai
keretében a világ első nemzetiségi törvényét és világszínvonalú népiskolai
törvényt vezettek be. Az ország a következő évtizedekben az ipar, kereskedelem,
a tudományok, művészetek, a társadalmi élet minden területén hatalmas mértékben
fejlődött, behozva a nyugati országoktól való évszázados gazdasági és társadalmi
lemaradást. 1873-ban Buda, Pest és Óbuda egyesítésével létrejött az új főváros,
Budapest, ami Európa leggyorsabban növekvő nagyvárosa lett, lakossága húsz év
alatt megduplázódva milliósra nőtt. A polgári osztály kialakulását segítette a
nagyfokú asszimiláció, amelynek során a nemzetiségek egy része, különösen az
ország német ajkú lakossága magyarrá vált. A polgári fejlődésben külön
megemlítendő a zsidóság szerepe, amely a liberális légkör következtében a 19.
század második felében majdnem egymilliós tömegben vándorolt be az országba
Kelet-Európából. A polgárság gyarapodása mellett azonban az iparosodás túl
gyorsan lezajló átalakulásai hozzájárultak a dzsentri elszegényedéséhez,
másfelől a parasztiság tömeges elnyomorodásához. A nincstelen agrárproletárok
jelentős része a városokba vándorolt és a rohamosan fejlődő magyar gyáripar
munkaerejét adva a munkások növekvő osztályába illeszkedett be. Az elnyomorodó
falusiak másik része zsellér lett a kapitalizálódó mezőgazdasági nagybirtokokon.
A századforduló éveiben százezrek választották a kivándorlást is, elsősorban az
Amerikai Egyesült Államokba.

Az első világháborúban a Monarchia Németország szövetségeseként, több százezres
emberáldozatot szenvedett el az orosz, és olasz frontokon, illetve a Balkánon. A
háború alatt az francia külpolitika az Osztrák–Magyar Monarchia megbontása
érdekében támogatta az új nemzetiségi mozgalmakat. Az Központi Hatalmak
vereségének közeledtével, 1918. október 28-án kitört az őszirózsás forradalom,
és 31-én Károlyi Mihály vezetésével polgári demokratikus kormány alakult.
November 13-án IV. Károly király eckartsaui nyilatkozatával a királyság
intézménye megszűnt Magyarországon, és november 16-án kikiáltották a Első magyar
köztársaságot, melyet akkor Magyar Népköztársaságnak is neveztek.

A volt Magyar Királyság területét a köztársasági kormánynak nem sikerült egyben
tartania, mert a szomszédos országok, Csehország, Románia és Szerbia igényt
tartottak a szlovák, román és délszláv nemzetiségek és a nagyrészt magyarok
által lakott területekre is. Az antant támogatásával katonai intervenció indult
meg Magyarország feldarabolására. Az ország jelentős része francia, román és
szerb ellenőrzés alá került. Ez a Károlyi-kormány bukásához vezetett, és 1919.
március 21-én az ország magyar kézen maradt részében a kommunisták ragadták
magukhoz puccsal a hatalmat. A Szovjetunió mintájára megszervezett
Tanácsköztársaság uralma, a magyarországi proletárdiktatúra 133 napig tartott. A
kezdeti katonai sikerek után az ellenséges túlerő miatt a kommunisták is
vereséget szenvedtek. Magyarország egész területét megszállták az
antant-országok csapatai.

A korábbi Osztrák–Magyar Monarchia területe az első világháború után számos
utódállamra bomlott. A trianoni békeszerződés értelmében a volt Magyar Királyság
területének több mint kétharmada és magyar nemzetiségű lakosságának majdnem
egyharmada a környező országokhoz került. A kényszerből „békeszerződés”-nek
nevezett diktátum teljes mértékben figyelmen kívül hagyta mind a nemzetiségi,
mind a nyelvi határokat, ehelyett politikai és gazdasági szempontok, és
hamisított etnikai adatok alapján döntött. A békeszerződés eredményeképp a
325 411 km2 összterületű Magyar Királyság elveszítette területének több mint
kétharmadát, (az ország Horvátország nélküli területe 282 870 km2-ről
92 963 km2-re csökkent), lakosságának több mint a felét, az 1910-ben még 20 886
487 fős ország lakossága 7 615 117 főre csökkent.

A rövid életű polgári demokratikus rendszert követő Tanácsköztársaság bukása
után formálisan újra királyság lett az ország államformája, de az ország élén
király helyett kormányzó állt. Ezt a tisztséget Horthy Miklós töltötte be
egészen 1944-ig. Vezetésével erősen korlátozott parlamenti demokrácia alakult
ki. A rendszer az 1920-as évek elején politikailag konszolidálódott és ellenzéki
pártok is működhettek (kivéve a betiltott kommunista pártot), majd az 1930-as
éveket a belpolitikai élet jobbratolódása jellemezte. Az ország fő politikai
célkitűzése az elcsatolt országrészek visszaszerzése volt, ennek érdekében
Magyarország a Mussolini vezette Olaszország, majd a Hitler vezette Németország
segítségét remélte. A stratégia kezdetben sikeres volt, de végül az ország
1941-es, Szovjetunióval szembeni hadba lépéséhez vezetett. A magyar vezetés a
fegyveres semlegesség kudarca után a háborús részvétel minimalizálására
törekedett, de 1944 és 1945 között Magyarország a szovjet és német erők
ütközőzónájává vált, a magyar haderő vereséget szenvedett. A korszakra jellemző
volt az egyre erősödő és az állami politika szintjén is támogatott
antiszemitizmus, ami 1941 és 1945 között több mint 400 000, a mai
országterületről 200 000 zsidó erőszakos halálához vezetett. A nem zsidó civil
lakosság veszteségét 60–100 ezer főre, a katonai veszteségeket 350 ezer főre
teszik. A zsidóüldözések és -gyilkosságok egyik eseménye a fővárosi zsidók egy
részének Dunába való belelövetése volt.

Magyarország vesztesként fejezte be a második világháborút. Az 1947-es párizsi
békeszerződés nyomán Magyarország a trianoni határoktól is kisebb területtel
fejezte be a háborút, a csehszlovák delegáció elérte, hogy a pozsonyi hídfőt
(62 km2) is elcsatolják az országtól. A fosztogatással és inflációval sújtott
országot 300 millió dollárnyi kártérítés megfizetésére kötelezték.

Az ország lendületes újjáépítése és a rövid életű Második magyar köztársaság
után a Szovjetunió által támogatott kommunisták vették át a hatalmat, és az
országban egypártrendszert alakítottak ki. Az 50-es évek első felében Rákosi
Mátyásnak és társainak a sztálinizmus mintájára kiépített totális diktatúrája
alatt a termelőeszközök zömét kényszerrel államosították, miközben politikai
ellenségnek, illetve osztályidegennek nyilvánított emberek százezrei (köztük a
hatalomból kiszorított kommunisták is) szenvedtek el különböző szintű
retorziókat, közülük sokakat kitelepítettek, politikai vagy mondvacsinált
köztörvényes vádak alapján bebörtönöztek, illetve esetenként ki is végeztek. A
Sztálin halálát követő enyhülés nem csillapította kellőképpen a politikai
elégedetlenséget, és 1956 októberében forradalom tört ki, amely azonban a
szovjet katonai beavatkozás révén elbukott. A forradalom leverése utáni néhány
hónapokban a lehetőséget megragadva mintegy kétszázezren nyugatra emigráltak.

A forradalom leverése után új kormány alakult Kádár János vezetésével.
Visszaállt a kommunista egypártrendszer. Nagy Imrét és a forradalom néhány
vezetőjét, valamint több száz résztvevőjét kivégezték, másokat hosszabb-rövidebb
börtönbüntetésre ítéltek, majd 1963-ban amnesztia következett. A megtorlás
mintegy ötéves korszakát politikai enyhülés követte. A Szovjetunió által
irányított politikai-gazdasági szövetség (KGST vagy „szocialista tömb”) többi
országához képest a Kádár-rendszer a kommunista diktatúra egy viszonylag enyhe
változatát alakította ki, amely a hidegháború évtizedei ellenére a
nyugat-európai országokkal is bizonyos kapcsolatot tarthatott. Az 1968-ban
bevezetett új gazdasági mechanizmus enyhítette a tervgazdaság merevségét és
korlátozott teret engedett a nyereségérdekeltségnek. A gazdasági fejlesztések
finanszírozására az ország jelentős külföldi adósságot halmozott fel.

Az 1989-ben bekövetkező rendszerváltás legfontosabb politikai aktusa a Harmadik
Magyar Köztársaság kikiáltása volt Budapesten 1989. október 23-án, majd 1990-ben
a köztársaság első demokratikus Országgyűlésének, kormányának, köztársasági
elnökének, illetve a tanácsokat felváltó demokratikus önkormányzatoknak a
megválasztása. A politikai átalakulás azonban a súlyos gazdasági helyzetet nem
enyhítette. A társadalmi intézmények átalakulása csak lassan történt meg.

Magyarország a 90-es évektől kezdve a nyugati (euroatlanti) integrációra
törekedett. 1999-ben tagja lett a NATO-nak. A csatlakozás után két héttel részt
vett a Szerbia és Montenegró ellen indított háborúban. Az afganisztáni
NATO-hadműveletekben szinte a kezdetektől részt vettek magyar katonák, először
csak egy orvosi kontingens, majd 2003 óta egy lövészszázad is kiutazott. Az MH
Tartományi Újjáépítési Csoport munkája főleg járőrözésből, kísérési és szociális
feladatokból áll. 2004. május 1-jén Magyarország csatlakozott az Európai
Unióhoz. 2007. december 21-étől az EU schengeni övezetének tagja, így megszűnt
az állandó határellenőrzés a magyar-osztrák, a magyar-szlovén és a
magyar-szlovák határon. Az ország hivatalos fizetőeszköze a forint maradt, nem
tért át az euróra. Az ország hivatalos megnevezését a 2012. január 1-jén
hatályba lépő új alaptörvény a korábbi Magyar Köztársaságról Magyarországra
változtatta.

A jelenlegi hatályos magyar alaptörvény a többször módosított 1949. évi XX.
törvény helyett lépett életbe 2012. január 1-jén. Magyarország politikai
berendezkedése parlamentáris (népképviseleti) demokrácia. A köztársaság a
népszuverenitás elvére épül, a közhatalom gyakorlása pedig csak a jogállam
keretein belül lehetséges. A népképviselet legfőbb szerve az Országgyűlés
(parlament). Magyarországon az alaptörvény alapján négyévente kerül sor
országgyűlési választásokra, amelynek során az ország népe a 2014-es
országgyűlési választáson 199 parlamenti képviselőt választott meg, vegyes
választási rendszerben.

Magyarország államfője a köztársasági elnök, akit az Országgyűlés választ meg 5
évre. Leginkább reprezentatív funkciót tölt be, ő fejezi ki a nemzet egységét,
valamint ő hivatott őrködni az államszervezet demokratikus működése felett. A
köztársasági elnök a Magyar Honvédség főparancsnoka. Ő javasolja a
miniszterelnököt, és nevezi is ki azt. A rendszerváltás után az első
megválasztott köztársasági elnök Göncz Árpád volt, aki 1990 és 2000 között volt
hivatalában. Őt Mádl Ferenc követte ezen a poszton, aki után Sólyom László 2005
és 2010 között viselte a tisztséget. 2010. augusztus 6-tól Schmitt Pál volt a
köztársasági elnök, aki 2012. április 2-án lemondott, majd Kövér László, mint az
Országgyűlés elnöke látta el a köztársasági elnöki feladatokat. Május 2-án az
Országgyűlés megválasztotta Áder Jánost köztársasági elnökké.

A képviselők, a köztársasági elnök javaslatára, megválasztják a végrehajtó
hatalom vezetőjét, a miniszterelnököt, aki megalakítja kormányát. A
minisztereket a miniszterelnök javaslatára a köztársasági elnök nevezi ki. Abban
az esetben, ha a miniszterelnök szembekerül a parlamenttel, bizalmatlansági
indítványt terjeszthetnek be ellene, amelynek eredménye az egész kormány jövőjét
meghatározza. Ekkor minden esetben meg kell nevezni az új
miniszterelnök-jelöltet is. A jelenlegi, 2010-ben megválasztott, majd 2014-ben
újraválasztott miniszterelnök Orbán Viktor. Magyarország Kormányának
legfontosabb feladatai az alkotmányos rend védelme, a természetes személyek, a
jogi személyek és a jogi személyiséggel nem rendelkező szervezetek jogainak
védelme és biztosítása; az Országgyűlés által meghozott törvények
végrehajtásának biztosítása; valamint a minisztériumok és a közvetlenül
alárendelt egyéb szervek munkáját irányítja, összehangolja tevékenységüket.

Az Alkotmány és a bíróságok szervezetéről és igazgatásáról szóló (azóta
módosított) 1997. évi LXVI. törvény értelmében az igazságszolgáltatást a Kúria
(a korábbi Legfelsőbb Bíróság), az ítélőtáblák, a törvényszékek (a korábbi
megyei bíróságok) és a helyi bíróságok (a városi és kerületi bíróságok)
gyakorolják. Első fokon a helyi bíróság jár el, hogy az ügyek a felek lakóhelyén
vagy ahhoz közel nyerhessenek megoldást. A határozatok ellen benyújtott
fellebbezéseket másodfokon a törvényszék bírálja el, de bizonyos súlyosabb
esetekben a törvényszék jár el első fokon, ilyen esetben a törvényszék
határozata ellen az ítélőtáblánál lehet fellebbezni.

A bíróságok illetékességi területe a közigazgatási területi beosztáshoz
igazodik. Az ítélőtáblák a helyi bíróság vagy a törvényszék határozata ellen
előterjesztett jogorvoslatot bírálják el. 2005. január 1-jétől fogva az
országban öt ítélőtábla működik, Budapesten, Szegeden, Pécsett, Győrött és
Debrecenben. A Kúria legfontosabb alkotmányos feladata a jogegység biztosítása,
és ezen túlmenően a jogerős határozatok elleni felülvizsgálati kérelmek
elbírálása.

A Magyar Honvédség feladata: Magyarország szuverenitásának és területi épségének
védelme. Hozzájárulás a NATO kollektív védelméhez. A Magyar Honvédség létszáma
(teljes személyi állománya) 50 780 fő. Korábban körülbelül 32 000 katonából csak
17 000 fő volt aktív katona, mára ez az arány jobb irányba változott, így a
haderő hatékonyabb, mint az előtte lévő években. A vezető - alárendelt arány
20:80%. A tartalékosok létszáma 90 300 fő volt 2008-ban, ebből 75 000
szárazföldi, 15 400 repülő és légvédelem. Mozgósítható létszám 2,78 millió fő,
melyből katonai szolgálatra alkalmas 2,50 millió fő (2008-ban). Katonai
költségvetés és a védelmi kiadások 2010 óta a nemzeti jövedelem 1%-a alatt
maradtak.

Magyarországon a 2004-es alkotmánymódosítás óta békeidőben nincs
sorkötelezettség, a fegyveres erők állományát hivatásosok, szerződésesek és
közalkalmazottak alkotják. A sorozást rendkívüli állapot (háború) esetén az
Országgyűlés újra elrendelheti. A sorozást 2012 óta az önkéntes tartalékos
haderő helyettesíti, amibe 18 és 25 éves kor között lehet belépni. Kiképzésük
hat hónapig tart. A Magyar Honvédség a MH Szárazföldi Parancsnokságból, a MH
Légierő Parancsnokságból, valamint a MH Összhaderőnemi Logisztikai és Támogató
Parancsnokságból áll, melyet a vezérkari főnök irányít. 2007. január 1-jén
megalakult a MH Összhaderőnemi Parancsnokság, melyet az előbb említett
parancsnokságok összevonásából hoztak létre. Magyarország biztonsági stratégiája
a NATO- és EU-tagság keretei között, szövetségeseivel és partnereivel való
együttműködésén alapul. A Magyar Honvédség ügyében, az utóbbi időben ötpárti
konszenzus jött létre, így az öt vezető magyar párt közösen egyeztetnek a
honvédelem ügyéről, együtt döntenek a fontosabb dolgokról, így a haderő
folyamatosan fejlődhet.

Magyarország közigazgatási területi felosztásának két fő szintje van. A területi
szinten a 19 megye és a főváros (Budapest) található, míg a helyi szinten 3154
város és község. A települések közül 328 város, a többi község. A városok közé
tartozik 23 megyei jogú város és a főváros is, mely utóbbi 23 kerületre oszlik.
A községek közül 119 nagyközség (2010. január 1-jén). Ezen területi egységeknek
van önkormányzata. Budapesten kétszintű önkormányzati rendszer működik, mely a
Fővárosi Önkormányzatból és a kerületi önkormányzatokból áll. A megyei és a
települési önkormányzatok között nincs alá-fölérendeltségi viszony. A két
alapvető szinten kívül további két területi szint van, a tervezési-statisztikai
régió és a járás. Mindkettő eredetileg statisztikai céllal és a
területfejlesztés intézményrendszerének területi kereteként jött létre, de
területi alapját képezik egyes közigazgatási és önkormányzati feladatok
szervezésének is.

Magyarország régiói: Közép-Magyarország, Közép-Dunántúl, Nyugat-Dunántúl,
Dél-Dunántúl, Észak-Magyarország, Észak-Alföld, Dél-Alföld. A 7 régió a megyék
és a főváros csoportosításával alakult ki, a 175 kistérség pedig a megyéken
belül, a települések csoportosításával. Budapest önálló kistérséget alkot. A
helyi önkormányzatokról szóló törvény szerint a megyei jogú város települési
önkormányzat, és területén – megfelelő eltérésekkel – saját hatásköreként
ellátja a megyei önkormányzati feladat- és hatásköröket is. A megyei jogú
városok azonban nem alkotnak a megyéktől elkülönülő közigazgatási területi
egységet, csupán speciális önkormányzati joggal felruházott települések. (A
közigazgatási beosztás alábbi adatai 2011. január 1. napjára vonatkoznak.)

A 2014-es népszámláláskor Magyarország népessége 9 896 000 fő volt, a
népsűrűsége pedig 106,8 fő/km². Ezen adatok alapján a teljes népességnövekedés,
-0,1% A népesség csökkenésének az oka elsősorban a magas halálozási arány,
2013-ban 1000 főre 12,8 haláleset jutott, ami a lakosság rossz egészségi
állapotának következménye, illetve a születések alacsony száma (a
csecsemőhalandóság viszont alacsony, 5‰). A természetes fogyás mintegy 35-40
ezer fő/év, de a pozitív vándorlási egyenleg ezt évente 10-15 ezer fővel
tompítja. Születéskor várható élettartam: 71,5 év férfiak esetén és 79,19 év nők
esetén. A magyarországi lakosságon belül egyre jobban csökken a fiatalok aránya,
a népesség fokozatosan elöregszik. A 0-14 évig terjedő lakosság az ország
14,8%-a, a 15-64 évig terjedő lakosság 67,7%, a 65 év fölöttiek pedig az ország
lakosságának a 17,5%-át teszik ki. Az egészségügyi kiadások a GDP 7,75%-át
teszik ki.

Anyanyelvi megoszlás a 2001-es népszámlálás adatai szerint (9 657 209
válaszadóból): magyar: 9 546 374, így az ország lakosságának közel 99%-a magyar
anyanyelvűnek vallotta magát. Más nyelv, 152 072.[forrás?] A magyarországi
cigányok (romák) aránya a népszámlálásban szereplőnél lényegesen magasabb
(becslések szerint 4-10%). Magyarország lakosságának körülbelül 90%-a százaléka
a többségi magyar etnikumhoz tartozik. A következő tizenhárom nemzetiség
alakíthatott kisebbségi önkormányzatokat, mert hivatalosan ennyi nemzetiséget
ismernek el honos magyarországi kisebbségként: cigány, német, szlovák, román,
horvát, szlovén, ruszin, orosz, bolgár, görög, lengyel, örmény, szerb. A
nemzetiségek aránya pontosan nem mutatható ki, hiszen más, alacsonyabb adatokat
kapunk, ha a nyelvi megoszlást vesszük alapul, és más, magasabb adatokat, ha más
etnikai adatokat is figyelembe veszünk. Mindenesetre a lakosságnak körülbelül 7
százaléka (közelítőleg 700 000 fő) cigány vagy roma nemzetiségű, bár az
önmeghatározáson alapuló hivatalos források csak 125 984 főt jelölnek. A németek
aránya legfeljebb két százalék, a szlovákoké maximum egy, bár az ország
északnyugati felén egyre nagyobb a szlovák bevándorlás[forrás?]. A szlovákok
után a legnagyobb lélekszámú etnikum a románok, a horvátok, a szerbek, a
szlovének és a ruszinok – együttes arányuk legfeljebb 1,5-2%. A bolgárok,
görögök, kínaiak, lengyelek, oroszok, örmények, ukránok együttes aránya csupán
néhány ezrelék.

A 2011. évi népszámlálás adatai alapján, Magyarországon a lakosság mintegy fele
(54,6%) kötődik valamelyik vallási felekezethez. A legnagyobb vallás az
országban a kereszténység, melynek legelterjedtebb formája a katolicizmus
(39,0%). A katolikus egyházon belül a római katolikusok aránya az ország
lakosságának több mint harmadát teszi ki (37,1%), míg a görögkatolikusok (1,8%)
főleg Északkelet-Magyarország egyes településein alkotnak többséget. A
fővárosban és az ország keleti részén népes protestáns közösségek is élnek,
főleg reformátusok (11,6%) és evangélikusok (2,2%). Az ortodox kereszténység
inkább az országban élő egyes nemzeti kisebbségek (románok, szerbek, ukránok)
felekezetének számít, számuk elenyésző az egész lakossághoz képest (0,1%).
Szerte az országban számos egyéb kisebb keresztény egyházi közösség működik. A
Zsidó vallási közösségek főleg Budapesten és a vidéki nagyvárosokban élnek
(0,1%). A natív magyarok 0,015%-a (1000–1500 fő) iszlám vallású, a
bevándorlókkal együtt pedig összesen mintegy 7000 muszlim él Magyarországon.
Jelentős a száma azoknak is Magyarországon, akik vallási hovatartozásukat
illetően nem kívántak válaszolni (27,2%). Felekezeten kívülinek az ország
lakosságának 18,2%-a vallotta magát.

A vallásukat aktívan gyakorlók száma vidékenként és felekezetenként rendkívül
változó. A kisebb vallási közösségek (kisegyházak, szekták) szertartásai,
vallási eseményei rendszerint látványosabbak. Az úgynevezett történelmi
egyházaknak (melyekhez a lakosság több mint fele tartozik) több inaktív tagja
van, kik csak jelentősebb ünnepek alkalmával (karácsony, húsvét, mindenszentek
ünnepe), illetve családi eseményekkor (keresztelés, esküvő, családtagok halála)
vesznek részt szertartásokon. Ám az egyházi év számos díszes ünnepét (Úrnapja,
templombúcsú, Boldogasszony napja) széles körben tartják a gyakorló keresztények
úgy városon, mint falun.

A különböző felekezetek számos oktatási, szociális és kulturális intézményt
működtetnek szerte az országban, az egyházi iskolák többségébe például állandó a
túljelentkezés. A vallási közösségeknek rendszerint saját lapjuk van, a nagyobb
egyházak pedig könyvkiadókat is működtetnek. A katolikus egyház saját országos
szintű rádióval is rendelkezik, de számos helyi szintű adás is hallható. A
közszolgálati médiában a különböző egyházaknak biztosított kifejezetten vallási
műsorok ideje változó, rendszerint heti tíz perc a televízióban, és heti fél óra
egy-egy közszolgálati rádióban. Az egyházak részesülnek az adóbevételekből is, a
személyi jövedelemadót fizető lakosok önkéntes nyilatkozatai arányában. Ezen
túlmenően egyes egyházi intézmények a hasonló feladatot ellátó szekuláris
intézményekhez képest kiegészítő állami támogatásban részesülnek.

Magyarország gazdasági rendszere alkotmánya szerint a tisztességes piaci
versenyre és a mindenkinek járó, államilag garantált minimális gazdasági
biztonságra épülő szociális piacgazdaság. Magyarország tagja a fejlett ipari
országokat tömörítő OECD-nek, gazdasági teljesítménye alapján a világban gazdag,
fejlett országnak, az Európai Unión belül azonban inkább szegénynek számít.
Bruttó hazai terméke (GDP) 2005-ben folyó áron 26 126 Mrd forint volt. Az egy
főre eső bruttó hazai termék közepesen szóródik. Magyarország régiói közül a
leggazdagabb 2002-ben Közép-Magyarország volt (675 157 forint/fő), a
legszegényebb pedig a Dél-Alföld (529 347 forint/fő).

Magyarországon világviszonylatban magasak, az Európai Unió átlagához képest
alacsonyak a bérek, a bruttó bérek átlaga 2013-ban 223 000 forint (nettó 147
ezer forint) volt. A munkanélküliségi ráta 7,6%-os szintje viszonylag alacsony,
de egyre inkább a tőkeintenzív ágazatok fejlődnek, amelyek a magasan képzett
munkavállalóknak biztosítanak megélhetést. A nem piacképes tudással vagy
alacsony képzettséggel rendelkező emberek körében magas a strukturális jellegű
munkanélküliség, és jelentős a szegénység is. Magyarország a fejlett ipari
országokhoz hasonlóan egyre korosodó népességgel rendelkezik, az aktivitási ráta
54%-os szintje kifejezetten alacsony, vagyis egy nagy értékű munkát végző kisebb
népesség sok inaktív (tanuló, nyugdíjas, állástalan) embert tart el.
Magyarország több javat fogyaszt el, mint amennyit megtermel, államháztartása
alacsony (2,2% a Masstrichti kritérium 3%) deficites, az államadósság szintje az
éves bruttó hazai termék (GDP) körülbelül 79,2%-ára tehető.

A magyar gazdaságban egyre erősebb a szolgáltató szektor szerepe; az
áruszállításba és más szolgáltató ágazatokba kimagaslóan sok beruházás történt
az elmúlt tizenöt évben. Ezzel együtt a gazdasági szerkezet leginkább fejlett
ipari országként írható le. A magyar gazdaság fejlődése szempontjából kimagasló
jelentőségű a döntően multinacionális tulajdonú cégek által végzett
feldolgozóipari tevékenység, gépgyártás, autógyártás, elektronikai cikkek.
Néhány ilyen vállalkozás termeli meg az exportra kerülő termékek több mint
felét, és fizeti be az adónak is több mint felét. Magyarország természeti
kincsekben szegény ország, gazdasága jelentős behozatalra szorul, fizetési
mérlege és külkereskedelmi mérlege is többletes.

A magyar gazdaság célja 1989 után az átmenet volt a tervgazdaságból a
piacgazdaságba. Magyarország az Európai Unió tagjaként a világ legnagyobb
egységes piacának tagja, és az Európai Unió gazdaságpolitikai célkitűzéseinek
megfelelően törekszik pénzének, a forintnak az euróra cserélésére, alacsony
kamatok, kezelhető mértékű államháztartási deficit és államadósság elérésére, a
maastrichti kritériumokban meghatározott alacsony infláció teljesítésére.

2007-ben a behozatal értéke 1368 milliárd forint (68,62 milliárd euró), a
kivitelé 1330 milliárd forint (68,18 milliárd euró), így külkereskedelmi mérleg
hiánya 38 milliárd forint (443,5 millió euró) volt. 2006-ban a hiány 2,379
milliárdot tett ki, 2007-re a kivitel 15,7%-kal, a behozatal 11,9%-kal nőtt. Az
import 60, az export 70%-át az Európai Unió tagállamaival bonyolítja le
Magyarország. A legfontosabb exportcikk a mobiltelefon, amit a gépjármű követ.

A mezőgazdasági termelést már évszázadokkal ezelőtt is az jellemezte, hogy a
hazai ellátás mellett egyre több árut adott exportra is. Az ország legfontosabb
mezőgazdasági termékeiből - főként szarvasmarhából, búzából és borból - a
középkortól jelentős mennyiséget értékesített Közép- és Nyugat-Európa piacain. A
rendszerváltás óta a mezőgazdaság teljesítménye folyamatosan romlott. Eleinte a
állami támogatások csökkenése, majd a külföldi olcsó importáru árleszorító
hatása, manapság[mikor?] az EU-s bürokrácia béklyói kötik gúzsba a jobb sorsa
érdemes hazai mezőgazdaságot.

Magyarország területének közel 70%-a alkalmas mezőgazdasági termelésre. Az erdő
területe 22,5%. Természeti adottságai, a napfényes órák száma, a domborzati
viszonyok, a kiváló termőképességű talajok a legtöbb kultúrnövény termelésében
mindig is jó eredményeket tettek és tennének ma is lehetővé. A kedvező
adottságoknak köszönhetően az itt megtermelt gyümölcsök és zöldségek beltartalmi
tulajdonságai szinte felülmúlhatatlanok.[forrás?] A mezőgazdaság a munkaerő
7,1%-át foglalkoztatta, és a nemzeti jövedelem 3,5%-át adta 2016-ban.

Ilyen kedvező természeti és gazdaságföldrajzi adottságok (közeli nagy piacok)
mellett a mezőgazdaság és az élelmiszeripar az ország meghatározó gazdasági
ágazata. Ezért Magyarországon az élelmiszer-gazdaság a nemzetgazdaság egészén
belül lényegesen nagyobb súlyú a termelést, a foglalkoztatást és az exportot
tekintve, mint más hasonló gazdasági fejlettségű országokban. Az 1990-es években
még nagy szerepet vállalt a hazai gazdaságban. A mezőgazdaság - az
erdőgazdálkodást beleértve - és az élelmiszeripar együtt 1996-ban a
nemzetgazdasági GDP 10,7 százalékát adta. Nem hivatalos számítások szerint a
mezőgazdaságot tágabban értelmezve („agrobusiness”) a GDP-ből való részesedése
ennél is nagyobb, mintegy 15-18 százalékosra becsülhető. A mezőgazdaság
viszonylag nagyobb súlya abban is megmutatkozik, hogy 1997-ben az aktív keresők
8,5%-át foglalkoztatta, sőt az élelmiszeriparral együtt ez az arány 11,7% volt.
A nemzetgazdaság exportjának átlagosan 20-25%-a származott 1992–1997 között az
élelmiszer-gazdaságból. Az ágazat külkereskedelmi forgalmának jelentős a
kiviteli többlete.

A mezőgazdaság bruttó termelése 1997-ben a megelőző év szintjén maradt. A
mezőgazdaság két fő területén eltérő irányú változás következett be, a
növénytermesztési és kertészeti termékek termelése 2,5 százalékkal emelkedett,
az állattenyésztésé viszont 4,4 százalékkal csökkent. A két fő ágazat ellentétes
irányú fejlődése egyébként 1992–97 között is megfigyelhető. A növénytermesztés
fejlődése ugyanis viszonylag kiegyenlített volt, átlagosan 3 százalékkal nőtt
évente, míg az állattenyésztés termelése csökkenő irányzat mellett nagyfokú
ingadozást mutat és évente átlagosan 3 százalékkal mérséklődött.

Az ország mezőgazdasági területe 1997-ben 6,195 millió hektár volt. Ez 11 ezer
hektárral több, mint egy évvel korábban, de 303 ezer hektárral kevesebb az
1986–90-es évek átlagánál. A mezőgazdasági terület 76 százaléka szántóföld, 19
százaléka gyep. A kert, a gyümölcsös és a szőlőterület 5 százalékkal részesedett
a megművelt területből. A földterület művelési ágak szerinti összetételében
1997-ben lényeges változás nem következett be. A mezőgazdasági termelést
meghatározó szántóterület 4,711 millió hektár volt. A gyümölcsös, a szőlő- és
gyepterület nagysága az előző évivel azonos, a kertterület viszont 11 ezer
hektárral nőtt.

A privatizáció és az átalakulások következtében a földhasználatban megnőtt az
egyéni gazdálkodók szerepe. Míg 1994-ben a szövetkezetek, valamint a vállalatok
és gazdasági társaságok használták az ország mezőgazdasági területének 56
százalékát, addig 1997-ben már csak 42 százalékát művelték. A kiválások
következtében a szövetkezetek által használt földterület 30 százalékkal csökkent
1994-hez képest. Az ország földterületének már több mint felét (58 százalékát)
egyéni gazdálkodók művelték 1997-ben és a mezőgazdasági termelés közel ekkora
hányada is ebből a körből kerül ki.

Magyarország bányászata a középkortól kezdve a nyugati országokhoz képest mindig
fejlett volt. Ma már a bányászat kevés helyen zajlik, mert az ország a trianoni
békeszerződés következtében legnagyobb bányavárosait (Besztercebánya,
Körmöcbánya stb.) elveszítette. Ásványkincsei közül jelentős a szén (feketeszén
a Mecsekben, barnaszén). Az 1990-es évektől Észak-Magyarországon a lignitet
termelik. A kőolaj és földgáz az ország szükségletét részben fedezi. Ércekben az
ország geológiai felépítése miatt szerény. Jelentős ásványkincsnek minősülnek a
különféle ásványi sókban gazdag termálvizek, melyek a turizmusban fontos
szerepet játszanak.

Magyarország közepesen fejlett, ipari-agrárjellegű, külgazdaság-érzékeny ország.
Nyersanyagokban és energiahordozókban szerény, területén kőolaj-, földgáz-,
bauxit-, szén-, kaolin-, zeolit-, perlit-, bentonit-, illetve építőipari
andezit, riolit, tufa, mészkőbányászat folyik, de jelentős behozatalra szorul a
nyersanyagokból. Magyarországon a GDP-nek közel kétharmadát a szolgáltatói
szektor állítja elő. Ezen belül is kiemelkedő a pénzügyi tevékenységek,
ingatlanügyletek, gazdasági szolgáltatások, valamint a közösségi szolgáltatások
(igazgatás, oktatás, egészségügyi, szociális ellátás) súlya. Az ipar, mely
elsősorban a feldolgozóiparra támaszkodik, mintegy negyedét termeli a nemzeti
összterméknek. Viszonylag alacsony, 4-5 százalék a mezőgazdaság, valamint az
építőipar részesedése. A GDP növekedési üteme többé-kevésbé stabilan
1,5-2%-ponttal meghaladja az EU-15 átlagát, igaz, az újonnan csatlakozók körében
a magyar növekedési ütem relatíve halványnak minősíthető. 2009-ben a kedvező
nemzetközi feltételek hatására megtört a 2001 óta megfigyelhető lassulási trend,
a 4%-os növekedés, a mezőgazdasági hozzáadott érték kiugró, 36%-os bővülésén
felül az ipar és az építőipar 5% körüli növekedési ütemének tudható be, míg a
szolgáltatási szektor ágazatainak többsége jócskán átlag alatti növekedést
produkált (kivétel a szállítás és raktározás). Az energia 61%-a atomenergia,
22%-a fosszilis forrásból származik.

2012-ben a fő exportcikkek: gépek 53,5%; más ipari termékek 31,2%; élelmiszer
8,7%; nyersanyagok 3,4%; nyersanyag és áram 3,9% (becslés). Az export fő
felvevőpiacai Németország 28%; Románia 5,4%; Szlovákia 5,1%; Ausztria 5%;
Olaszország 4,8%; Franciaország 4,7%; Egyesült Királyság 4%; Csehország 4%
(2015).

2012-ben a fő importcikkek: gépek 45,4%; más ipari termékek 34,3%; nyersanyag és
elektromosság 12,6%; élelmiszer 5,3%; nyersanyagok 2,5%. Az import fő forrásai:
Németország 25,8%; Kína 6,7%; Ausztria 6,6%; Lengyelország 5,5%; Szlovákia 5,3%;
Franciaország 5%, Csehország 4,8%; Hollandia 4,6%; Olaszország 4,5% (2015)

Magyarország legtöbb, tömegközlekedést alkalmazó városában a távolsági
közlekedésért is felelős Volánbusz, illetve a Közlekedési Központok bonyolítják
a helyi közlekedést, autóbuszokkal. Hat városnak van saját tömegközlekedési
vállalata (Budapesten a BKV, Debrecenben a DKV, Kaposváron a KTRT, Miskolcon az
MVK, Pécsen a Tüke Busz, Szegeden az SzKT), melyek vagy csak autóbuszokkal, vagy
villamossal, trolibusszal, metróval és más közlekedési eszközökkel is szállítják
az utasokat, helyenként alvállalkozókat is bevonva, vagy a helyi Közlekedési
Központokkal együttműködve.

Magyarország személy- és teherforgalmának legnagyobb része közúton történik. A
gyorsforgalmi utak hossza 2010. március 31-én közel 1300 km, valamint a hosszú
csomóponti ág és pihenőhelyi utak: 366 km.

A közúti távolsági tömegközlekedést a Volánbusz, a DAKK, a DDKK, az ÉMKK, az
ÉNYKK, a KMKK és a KNYKK bonyolítják.

Magyarországon a vasút – a közút után – a második legjelentősebb közlekedési ág.
Vasúthálózatunk sugaras szerkezetű, melynek központja Budapest. Vasúti
csomópontokat építettek ki a nagyobb hídvárosoknál, mint például Szolnok. Fontos
csomópontok a gazdasági központok, mint Székesfehérvár vagy Miskolc. A Magyar
Államvasutak Zrt. (MÁV) bekapcsolódott az európai konténerforgalomba. A MÁV
Pályavasúti Üzletága kezeli Magyarország vasúti infrastruktúrájának jelentős
részét, leszámítva a Budapesti Helyiérdekű Vasút Zrt. (BHÉV) által üzemeltetett
Helyiérdekű Vasutat (HÉV), a Győr-Soproni-Ebenfurti Vasutat (GYSEV) és a legtöbb
kisvasutat.

A magyar tengeri hajózás, amely kizárólag az árufuvarozásra koncentrálódott,
erősen visszaszorult. Magyarországnak két tengerjáró hajója van, amit az orosz
államadósság törlesztéseként kapott.

Magyarország nagyhajózásra alkalmas vízi útjainak hossza körülbelül 1600 km.
Ennek 85%-a állandóan, 15%-a időszakosan hajózható. A vízi úthálózat hosszának
53%-a a Duna vízgyűjtő területéhez, 47%-a pedig a Tiszáéhoz tartozik. Belvízi
hajóinkkal a Duna-delta (Fekete-tenger) és a Rajna torkolat (Északi-tenger)
kikötőibe tudunk szállítmányokat eljuttatni. A Duna-Majna-Rajna víziút rendszer
teljes hajózható hossza Rotterdamtól Szulináig 3505 km.

Magyarországon öt nemzetközi repülőtér üzemel, de az utasforgalomnak több mint
90%-át a Budapesti Liszt Ferenc Nemzetközi Repülőtér bonyolítja le. A
repülőterek száma összesen 41. A regisztrált légi szállítók száma öt, évi
utasforgalmuk 20 042 185 fő. Légi teherforgalmuk nem volt 2015-ben.

A házi telefon-előfizetések száma 2015-ben több, mint 3 millió volt. Ugyanekkor
11 millió mobiltelefon-előfizetés volt érvényben. A fix, nem mobil telefonok
helyét átveszi a mobil. Az ország előhívó száma 36.

2015-ben 7,2 millióan használtak internetet. A magyarországi internetcímek
végződése .hu.

A magyar zenéből legismertebb a magyar népzene és olyan jelentős magyar
zeneszerzők művei, mint Liszt Ferenc, Bartók Béla és Kodály Zoltán. Utóbbi kettő
gyakran fel is használta a magyar népzene hagyományos motívumait. Több mint
200 000 különböző népi dallamot jegyeztek már fel, és a gyűjtésük ma is folyik.
Ritmusát tekintve a magyar népzene jellemzően daktilus alapú, hasonlóan a magyar
nyelvhez, amelyben a szavak első szótagja mindig hangsúlyos. Magyarországon élő
vagy innen származó, nemzetközileg elismert kortárs zeneszerzők Ligeti György,
Kurtág György, Eötvös Péter és Jeney Zoltán. A 20. század világhírű magyar
zeneművészei közé tartoztak például Fischer Annie, Banda Ede vagy Cziffra
György.

A magyar irodalom az egyes szerzők sikere ellenére nem túl közismert külföldön.
Ez az állapot napjainkban kezd megváltozni, elsősorban német nyelvterületről,
illetve a szomszédos országokból kiindulva. Kertész Imre irodalmi Nobel-díját a
magyar széppróza rég várt elismeréseként köszöntötték. A költészetünk nagyobb
népszerűségnek örvend: Petőfi Sándort több tucat nyelven ismerik, Szabadság,
szerelem című verse például még Kínában is tananyag. Molnár Ferenc színművei
külföldön is nagy sikert arattak.

Magyar Tudományos Akadémia (rövidítve: MTA): 1825. november 3-án, a pozsonyi
országgyűlésen a magyar reformkor egyik vezéralakja, gróf Széchenyi István
(1791–1860) birtokainak egyévi jövedelmét, 60 ezer forintot ajánlott fel a
Magyar Tudós Társaság (a mai Tudományos Akadémia) létrehozására. Tettét más
főnemesek is jelentős összegekkel támogatták. Az MTA tudományos köztestület,
amelynek fő feladata a tudomány művelése, a tudomány eredményeinek terjesztése,
a kutatások támogatása, a magyar tudomány képviselete.

Magyarországon az óvodák nagy része önkormányzati tulajdonban, de az iskolák
nagy része 2013. január 1-je óta állami tulajdonban van, de léteznek egyházi,
nemzetiségi önkormányzati és magántulajdonúak is. Óvodába hároméves kortól
kötelező járnia a gyermeknek. Az általános iskolát, amennyiben iskolaérett,
abban az évben kezdi meg, amelyikben szeptember 1. előtt betölti hatodik
életévét. Az általános iskola általában nyolc évig tart, ezután
szakközépiskolába, szakgimnáziumba vagy gimnáziumba mehet továbbtanulni a diák.
Ez leggyakrabban négyéves, de a gimnáziumok gyakran nyolc- és hatosztályos
képzést is indítanak, ahová a 4., illetve a 6. elvégzett általános iskolai
osztály után mehet a gyermek. Az 1997/98-as tanévtől kezdve a középfokú iskolák
számozása az általánosét folytatja, tehát az 5., 7. vagy 9. osztállyal kezdődik.
A közoktatási törvény írja elő a tankötelezettséget Magyarországon.

Sikeres érettségi vizsga után a diák főiskolán vagy egyetemen folytathatja
tanulmányait. Ide felvételi vizsgával és/vagy a tanulmányi eredmények alapján
számított pontokkal lehet bekerülni. Jelenleg az állam - megfelelő tanulmányi
előmenetel esetén - állami ösztöndíjat ad, amennyiben a hallgató vállalja, hogy
a diploma megszerzését követő húsz évből a képzési idejének megfelelő időt
Magyarországon dolgozik, vagy visszafizeti a képzés teljes díját. Különben a
hallgatónak a képzés teljes költségét magának kell fizetnie. Egy szakon azonban
korlátozott az így ingyenes félévek száma. Magyarország 2005-től áttért a
bolognai rendszerre, aminek keretén belül bevezették az alap- és mesterképzést.
Az alapképzés 3 éves, a mesterképzés 2 éves. A bolognai folyamat eredményeként
az alapfokú diploma megszerzése után a hallgató egy másik egyetemen vagy
főiskolán is folytathatja a képzést, vagy egy alapfokú diplomával több
mesterképzést is elvégezhet. Az OECD felmérése alapján a magyar oktatás a 21.
helyet foglalja el a világon általános minősége alapján. Az oktatási kiadások a
GDP 4,85%-át adják. A tanár-diák arány 1:11. Az országban élő diplomások aránya
1980 és 2010 között megháromszorozódott, így a Magyarországon élő diplomások
aránya 19%, a 25 éves, és annál idősebb népesség viszonylatában.

Magyarország történelme során több olyan kimagasló épületet is megalkotott már,
amely európai és világ viszonylatban is nagy elismerésnek örvendenek. Ilyen
például a kontinens legnagyobb zsinagógájának is számító Dohány utcai zsinagóga
vagy Nagy zsinagóga, amely mór stílusban épült 1854-59 között Ludwig Förster
tervei alapján, és amely közel háromezer ember befogadására is képes. Ilyen még
a Budapesten, a Városligetben megtalálható, Európa legnagyobb fürdőkomplexumának
is számító Széchenyi gyógyfürdő 1913-ban átadott neoreneszánsz épületegyüttese,
továbbá az ország legnagyobb épületének számító Országház is, amely 268 méter
hosszú és 96 méter magas, ezzel pedig az ország egyik legmagasabb épületének is
számít, ilyen továbbá az ország legnagyobb vallási építménye, amely az egyik
legnagyobbnak számít Európában is, a száz méter magas klasszicista stílusú
Esztergomi bazilika, ahol egyben a világ legnagyobb egy vásznára festett
oltárképe is megtalálható Michelangelo Grigoletti alkotásában, továbbá
Magyarország ad otthont a Pannonhalmi Bencés Főapátságnak, valamint egy
ókeresztény temetkezési helynek is, a Pécsen található ókeresztény sírkamráknak,
ami a Világörökség része.

Magyarország számos olyan értéket mondhat magáénak, melyek miatt messze földről
felkeresik. Legfőbb turisztikai központjai Budapest, a Balaton és környéke,
illetve a Dunakanyar. Évente mintegy 7 millió turista látogatja. Az ország
idegenforgalmi szempontból a kilenc régióra osztható, ezek a
Budapest–Közép-Duna-vidék, a Közép-Dunántúl, a Nyugat-Dunántúl, a Balaton, a
Dél-Dunántúl, az Észak-Magyarország, az Észak-Alföld, a Dél-Alföld és a Tisza-tó
régió. Az ország számos évenként megrendezett művészeti fesztiválnak, néprajzi,
turisztikai és sporteseménynek ad otthont. Ezek közé tartozik Budapesten a
Tavaszi Fesztivál, a Budapest Parádé, és a Sziget Fesztivál, a Balaton
régiójában a Művészetek Völgye, az alföldi régiókban a Hortobágyi Lovasnapok és
Hídivásár, a Debreceni virágkarnevál és a Szegedi Szabadtéri Játékok, Miskolcon
a Miskolci Nemzetközi Operafesztivál, a Nyugat-Dunántúlon a soproni VOLT
Fesztivál.

Budapest világörökségi helyszínként elismert látnivalói a Duna-part látképe és a
Budai Várnegyed, valamint az Andrássy út és történelmi környezete. A főváros
számtalan egyéb látnivalója között nemzetközi viszonylatban is különleges
műemlékek, templomok (Szent István-bazilika), paloták (Budavári Palota), ókori,
középkori és török kori (Gül Baba türbéje) emlékek, valamint barokk (Szent Anna
templom), klasszicista (Nemzeti Múzeum), romantikus (Pesti Vigadó),
neoreneszánsz (Magyar Állami Operaház), eklektikus (Néprajzi Múzeum) és
szecessziós (Iparművészeti Múzeum) stílusú középületek és lakóházak, továbbá 223
múzeum és galéria (közöttük jó néhány nemzetközi rangú gyűjteménnyel),
történelmi hidak (Széchenyi lánchíd), valamint a köztéri szobrok
(Szabadság-szobor) és emlékművek (Millenniumi emlékmű) sokasága található.

A magyarországi városok közül Budapest után műemlékekben, múzeumokban,
kulturális látnivalókban a leggazdagabbak: Székesfehérvár, Debrecen, Sopron,
Győr, Szombathely, Kőszeg, Pécs, Kaposvár, Esztergom, Veszprém, Pápa, Várpalota,
Eger, Miskolc, Szeged, a világörökséghez tartozó Tokaj, Hortobágy, Nyíregyháza
és Nyírbátor, Sárospatak, Pásztó, Kecskemét, Kalocsa, Szentes, Hódmezővásárhely,
Baja, Szentendre.

Az ország számos településén találhatók középkori templomok (Ják, Lébény, Ócsa,
tihanyi altemplom, Csaroda stb.), romantikus hangulatú várak (Visegrád,
Nagyvázsony, Sümeg, Szigliget, Szigetvár, Siklós, Pécsvárad, Magyaregregy,
Sárvár, tatai vár, cseszneki vár, Drégely vára, Hollókő, boldogkői vár,
diósgyőri vár, füzéri vár, Sárospatak, Szerencs, Szécsény, Gyula),
kastélymúzeumok (Fertőd, Nagycenk, Keszthely, Gödöllő, Martonvásár, Ráckeve
stb.). Sok turista keresi fel a világörökség részét képező hollókői ófalut és
Pannonhalmi Bencés Főapátságot, a komáromi erődrendszert, a gorsiumi régészeti
parkot, a vértesszőlősi ősemberleleteket, a majki műemlékegyüttest is. A
különleges történelmi emlékhelyek és kulturális központok közé tartozik az
ópusztaszeri Nemzeti Történeti Emlékpark, a Mohácsi Történelmi Emlékhely, a
kaposmérői ősmagyar harcászati bemutatóhely és a somogyvámosi Krisna-falu.
Gazdag néprajzi, népművészeti látnivalót jelentenek a szabadtéri néprajzi
múzeumok (Szentendrei skanzen, a pityerszeri skanzen Szalafőn, nyíregyházi
sóstói skanzen, Szántódpuszta stb.), az őrségi és göcseji falvak máig megőrzött
népi építészete, a Sárköz falvainak élő néphagyományai, valamint a palóc
néphagyományokat őrző Hollókő (világörökségi helyszín), a Hortobágy néprajzi
emlékei és pásztorhagyományai, a nyírségi települések jellegzetes, fából épült
haranglábai, a tákosi református templom.

A finnugor nyelvcsalád legnagyobb lélekszámú és legnyugatibb csoportját képező,
vándorlásaik során török és keleti szláv népekkel érintkező, a Kárpát-medencében
való letelepedésüket követően számos etnikai elemet és kulturális jelenséget
magába olvasztó, illetve átvevő magyarság etnikai-táji szerkezete más európai
népekéhez képest egységes. A magyarság a 9. századtól folyamatosan használta
saját írásrendszerét, a székely-magyar rovást, azonban az elsődleges írássá a
latin ábécé lépett elő. A magyar nyelvhez illeszkedő latin írásforma a 20.
század elejére nyerte el végső formáját, kialakítva a ma is ismert magyar
ábécét. A mai Magyarország területén számon tartott főbb néprajzi tájak és
csoportok elkülönítése kisebb etnokulturális jelenségek (népviselet, népi
építészet, népszokások, nyelvjárás stb.) eltérésén alapul. Ennek megfelelően a
néprajzi szakirodalom Magyarország táji-néprajzi tagolódása kapcsán három főbb,
karakteres hagyományos népi kultúrával rendelkező néprajzi tájakat és
csoportokat különböztetünk meg, ezek a Dunántúlon (például a Göcsej, a Hanság,
az Ormánság, a Sárköz stb.), az Alföldön (például a Kiskunság, a Jászság, a
Hajdúság stb.) és a néprajzi szempontból a Felföldhöz tartozó
Északi-középhegységben és déli előterében (például a Palócság, Matyóföld,
Hegyalja stb.) található régiók.

A hagyományos magyar paraszti társadalom patriarchális, azaz apajogú
nagycsaládokra épült, a birtokszerkezet kora újkortól jelentkező
felaprózódásával azonban a kis család, illetve a műrokonság (komaság) és a
szomszédság lett a paraszti társadalom alapegysége. A települések társadalmi
szerkezete már a középkorban sem volt egységes, igazán éles társadalmi
különbségeket azonban csak a jobbágyfelszabadítás és a 19. század gyors ütemű
technikai-gazdasági fejlődése hozta el. A szegényparaszti réteg és a nincstelen
agrárproletárok mellett ekkor jelentek meg a közép- és gazdagparasztok. A
magyarság legősibb foglalkozásai közé tartozott a zsákmányoló méhészet, valamint
a halászat. Az újkorig a magyar parasztság legjelentősebb ősi gazdálkodási
formája a rideg állattartás volt, ezt váltotta fel fokozatosan a szénatermelésen
alapuló félszilaj, majd az istállózó állattartás. Ez utóbbi változás nyomán
léptek a nagyobb hasznonvételű állatfajták a hagyományos magyar tájfajták
helyébe (magyar szürke szarvasmarha, rackajuh stb.), és ezzel párhuzamosan az
ősi magyar pásztorkutyafajtáknak (mint a puli, a komondor stb.) a szerepe is
csökkent.

A földművelésben az újkorra kettős táji rendszer alakult ki, a domb- és
hegyvidéki (parlagolás, sarlós aratás, cséplés, csűrös gabonatárolás), illetve
az alföldi (kaszás betakarítás, nyomtatás, vermelés) növénytermesztési rendszer.
A hagyományos kultúrnövények (búza, rozs, tönköly, alakor, köles, hajdina stb.)
mellett a 17-18. századtól jelentek meg a kapásnövények (burgonya, napraforgó,
paprika, dohány, kukorica stb.), majd a különböző zöldségkultúrák. A
szőlőművelési és borászati ismereteket a középkor során a vallon telepesektől,
majd a délszláv népektől vettük át.

Az ország különleges turisztikai vonzereje a világviszonylatban is kiemelkedő
jelentőségű termálvízkészlete. (Izland után Magyarországon van a legnagyobb
felszíni termálvízkészlet a világon.) A gyógyvizes hőforrások az ország
valamennyi régiójában előfordulnak, és számos gyógyfürdőt táplálnak. Budapest a
világ egyetlen gyógyfürdőkkel rendelkező fővárosa. A gyógyfürdők
szolgáltatásainak igénybevételét magyar vendégek számára jelenleg részben még
támogatja a társadalombiztosítási rendszer is, illetve a különböző
egészségbiztosítási pénztárak. A gyógyfürdőkhöz az utóbbi tíz esztendőben
jelentős számban születtek építkezési, infrastrukturális bővítések, szélesedett
a gyógyszállók rendszere, kialakultak a welness-szállodák, működnek a
legnevesebb gyógybarlangok és felépült számos aquapark is. Gyógy- illetve
termálfürdőket Magyarországon Agárd, Balf, Berekfürdő, Budapest, Bükfürdő,
Cegléd, Cserkeszőlő, Csongrád, Debrecen, Dombóvár, Egerszalók, Fehérgyarmat,
Győr, Gyula, Hajdúszoboszló, Harkány, Hévíz, Jászárokszállás, Kehidakustány,
Kiskunmajsa, Komárom, Lenti, Makó, Martfű, Mezőkövesd, Miskolctapolca,
Mórahalom, Mosonmagyaróvár, Nagyatád, Orosháza, Paks, Parádfürdő, Püspökladány,
Sárvár, Siklós, Szeged, Székesfehérvár, Szentes, Szolnok, Tamási, Tiszaújváros,
Zalakaros településeken találunk.

A magyar konyha a magyar kultúra egyik kiemelkedő különlegessége, még ha
eredetileg nem tartozik is a legegészségesebbek közé. Az ételek elkészítésének
alapanyaga a hagyma, a paprika és az étolaj (korábban a zsír). A fogásokat
gyakran paprikával ízesítik, egészben vagy porrá őrölt formájában – ami magyar
találmány. Nemzetközileg a gulyás (külföldön pörkölt-szerű valami), a
paprikáskrumpli és a lecsó a legismertebb magyar étel. A halászlé különböző
fajtájú halak, hagyma, őröltpaprika gazdag keveréke. Egyéb jellegzetes ételek:
paprikás csirke, libamáj. A tejföl gyakran használatos az erőteljes ízekhez
könnyítésnek. Az édességek között jellegzetes a dobostorta, a rigójancsi, a
rétes (leheletvékony tésztarétegek különböző töltelékkel: almás, meggyes, mákos,
túrós és egy valamivel ritkább változat, a tökös-mákos), hagyományos és
Gundel-palacsinta, szilvás gombóc, somlói galuska és gesztenyepüré.

Érdekes pékáru a kifli, amely nevét a német Kipferl után kapta, és ritka
péksütemény a világon. Említésre méltó még a langalló vagy kenyérlángos, amely
szintén magyar jellegzetesség; napjainkban újra divatba jött.

A magyar borvidékek sokszínűségének köszönhetően világhírű magyar termék a
Tokaji aszú, az Egri bikavér és a Badacsonyi szürkebarát. Alkoholtartalmú italok
közül magyar specialitás a pálinka és az Unicum. Alkoholmentes italok
tekintetében előkelő helyen szerepelnek az ásványvizek, közöttük a szénsavmentes
Szentkirályi Ásványvíz a párizsi Aqua-Expón „a legjobb külföldi szénsavmentes
víznek járó 2004. évi Eauscar díjat” nyerte el, de érdemes megemlíteni a szintén
népszerű Theodora kékkúti vizet és a gyógyhatású Mira vizet is.

Magyarországon a legnépszerűbb sportág a labdarúgás, amiben egykoron a világ
elitjéhez tartozott (sikerei között szerepel 3 olimpiai aranyérem, 1 olimpiai
ezüstérem, 1 olimpiai bronzérem, 2 világbajnoki ezüstérem és 1 európabajnoki
bronzérem). Az akkori idők csapatát (az 1950-es években) nem véletlenül illetik
világszerte a magyar Aranycsapat névvel. Azonban évtizedek óta a magyar
válogatott már ki sem jutott a világbajnokságokra.

Kedvelt sportág még a kézilabda, és az olimpiákon remekül képviselteti magát az
ország olyan számokban, mint a vívás, kajak-kenu, úszás, ökölvívás, birkózás,
öttusa, vízilabda, és többször is arany-, ezüst- vagy bronzérmekkel tértek haza
a magyar sportolók, így az ország nagy hagyományokkal rendelkezik ezen sportágak
területén. Sportnemzeti státuszát mi sem bizonyítja jobban, mint az olimpiai
játékok összesített éremtáblázatának 8. helye (167 arany, 144 ezüst, 165
bronzérem). Magyarország olyan ökölvívókat adott a világnak, mint például Papp
László, labdarúgókat, mint Puskás Ferenc vagy olyan úszókat, mint például Hajós
Alfréd, vagy mint a legsikeresebb magyar olimpiai bajnok és pontszerző vívó
Gerevich Aladár.

Az országban fejlődő szinten van a jégkorong. A magyar férfi-válogatott az
utóbbi időkben elérte történetének legnagyobb sikerét is; 2008-ban Japánban
(Szapporóban) megnyerte a divízió I-es jégkorong-világbajnokságot. Ezzel
feljutott a legjobbak közé a 2009-ben Svájcban megrendezett világbajnokság A
csoportjába. Ezt a bravúrt 2015-ben is megismételték.

A motorsport is népszerű. A magyar Szisz Ferenc nyerte az első Grand Prix
(Nagydíj) futamot a világon, 1906-ban. Az ország saját Formula–1-es futamot
rendez a Hungaroringen 1986 óta. A F1-es versenyeken a legsikeresebb magyar
versenyző Baumgartner Zsolt. A ralibajnokságok és a túraautó-világbajnokságok is
fontos szerephez jutnak. A legkiválóbb versenyzők Talmácsi Gábor illetve
Michelisz Norbert.



https://hu.wikipedia.org/wiki/Labdar%C3%BAg%C3%B3-Eur%C3%B3pa-bajnoks%C3%A1g

A labdarúgó-Európa-bajnokság az Európai Labdarúgó-szövetség (UEFA)
szervezésében, négyévente megrendezésre kerülő, az UEFA-tagországok férfi
labdarúgó-válogatottjai számára kiírt labdarúgótorna. Az európai labdarúgás és
egyben az UEFA legfontosabb eseménye. Az elsőt 1960-ban rendezték Európai
Nemzetek Kupája néven. 1968-ban változott az elnevezés
labdarúgó-Európa-bajnokságra.

1976-ig mindössze a legjobb 4 csapat vett részt a tornán. A tornán résztvevők
számát 1980-ban 8-ra, 1996-ban 16-ra növelték. 2008. szeptember 26-án az UEFA
arról határozott, hogy 2016-ban 24 csapat vehet részt az Eb-n, és 51 mérkőzést
rendeznek. A részt vevő csapatokat minden alkalommal selejtezők során
választották ki.

1960-ban és 1964-ben ezek oda-visszavágós, egyenes kieséses selejtezők voltak,
ezt követően azonban a selejtezőkben csoportmérkőzések, illetve pótselejtezők
döntöttek. 1976-ig a rendező országot a 4 részt vevő csapat hazája közül
választották. Ezt követően a selejtezőket megelezően döntötték el, hogy mely
ország rendezi a bajnokságot, így ettől fogva már ennek az országnak a
válogatottja automatikusan – selejtezők nélkül – kvalifikálta magát a tornára.
Érdemes megjegyezni, hogy a címvédő sosem élvezte azt a kedvezményt, hogy
automatikusan kvalifikálta magát a következő tornára.

Az első ilyen eseményt 1960-ban a Szovjetunió nyerte. Három alkalommal a német
(kétszer NSZK-ként) és a spanyol válogatott diadalmaskodott. Rajtuk kívül a
franciák mondhatják magukat többszörös győztesnek, ők kétszer nyertek Eb-t. A
címvédés első ízben a spanyol válogatottnak sikerült 2012-ben.

2000-ben először rendezett közösen két ország Eb-t, ekkor Hollandia és Belgium
adott otthont az eseménynek. A 2008-as és a 2012-es eseményt is két ország
közösen rendezte. Előbbit Ausztria és Svájc, utóbbit a Lengyelország–Ukrajna
páros kapta meg.

A 2016-ban esedékes Európa-bajnokságot Franciaország rendezhette. 2020-ra Michel
Platini UEFA-elnök új javaslattal állt elő: ne legyen kifejezetten házigazda
ország, hanem az egyes mérkőzések rendezési jogát különböző országok egy-egy
városa kapja meg.

Magyarország három alkalommal pályázott a rendezésre: 2004-re Ausztriával
közösen, 2008-ra önállóan, 2012-re Horvátországgal, de egyik alkalommal sem
sikerült elnyernie.



https://hu.wikipedia.org/wiki/Tr%C3%B3nok_harca_(telev%C3%ADzi%C3%B3s_sorozat)

A Trónok harca amerikai televíziós fantasy sorozat, amelyet az HBO készített
George R. R. Martin nagy sikerű regénysorozata, A tűz és jég dala alapján
(rendezői David Benioff és D. B. Weiss). A Trónok harca című kötetből készült
első évad 2011. április 17-én debütált az Egyesült Államokban, Magyarországon
pedig április 18-án mutatták be. A sorozat 2016-ban a hatodik évadnál tart, és
szerződése van egy hétrészes hetedik évadra is, amely 2017 nyarára várható. 2016
nyarán az HBO bejelentette, hogy már csak 13 rész fog készülni, így 2018-ban a
nyolcadik évaddal véget ér a sorozat.

A sorozat egy fiktív világ Westeros és Essos nevű kontinensein játszódik, és a
történet szerteágazósága miatt rengeteg szereplője van. Három nagy sztoriszál
húzódik végig a cselekményen: az első a Hét Királyság feletti uralomért csatázó
nemesi házak küzdelmeit mutatja be, a második a trón tengeren túl szervezkedő
törvényes örökösét követi nyomon, a harmadik pedig egy ősi, elfeledettnek hitt
ellenség közelgő támadását vetíti előre.

A sorozatot jól fogadták a nézők és a kritikusok, így a bemutató után két nappal
megrendelték a Királyok csatája című kötet alapján készült második évadot is,
melyet az Egyesült Államokban 2012. április 1-jén, míg Magyarországon egy nappal
később, április 2-án kezdett sugározni (eleinte feliratos változatban, majd
április 15-től szinkronosan is) az HBO. A premierre 3,858 millió néző volt
kíváncsi, ezzel a kábeles nézettség első helyezettje volt aznap. A jó
nézettségre való tekintettel az HBO megrendelte a sorozat harmadik évadát, amely
a Kardok vihara című kötet első feléből készült, a bemutató 2013. március 31-én
volt. A negyedik évadot 2014. április 6-án kezdték el vetíteni, melynek évadzáró
epizódját több mint hétmillióan nézték meg az Egyesült Államokban, ami így
túlszárnyalta az eddigi rekordert, a Maffiózók negyedik évadzáróját. Az epizód
letöltési és egyben torrent megosztási rekordot is döntött. Ötödik évadát 2015.
április 12-én, míg a hatodikat 2016. április 24-én mutatták be. A hatodik etap
évadzáró epizódja újabb nézettségi rekordot hozott, miután az Egyesült
Államokban 8,89 millió nézőt ültetett a képernyők elé.

A sorozat az évek során népes rajongótáborra tett szert, valamint számos szakmai
elismerést is kiérdemelt, köztük 38 Emmy-díjat, ezzel minden idők legtöbbet
díjazott sorozatává vált. 2015-ben és 2016-ban egyaránt megkapta az év legjobb
drámasorozatának járó Emmy-díjakat. Az amerikai forgatókönyvírók
szakszervezetének (WGA), minden idők legjobban megírt sorozat listáján a
negyvenedik helyet érte el. A sorozat legtöbbször díjazott színésze Peter
Dinklage, aki alakításáért két Emmy-díjat és egy Golden Globe-díjat is kapott az
eddigi évadok során. A szereplőgárdából Lena Headey, Emilia Clarke, Kit
Harington, Maise Williams, Diana Rigg és Max von Sydow színészeket jelölték
eddig Emmy-díjra.

A sorozat felépítése teljesen megegyezik a regény több cselekményszálas
szerkezetével (az első évadé a Trónok harca, a másodiké a Királyok csatája című
kötettel), és a szerző, George R.R. Martin elmondása szerint a forgatókönyv is
hűen követi a munkáját. A történet szálai Westerosban, a Hét Királyságban, ahol
az évszakok több évtizedig is tarthatnak, valamint a Falon és keleten
játszódnak. A harc a birodalom nemesi dinasztiái közt folyik, akik folyamatosan
egymás ellen küzdenek, hogy megszerezzék a jogot a Vastrón birtoklása felett.

2006 januárjában egy telefonbeszélgetés után George R. R. Martin ügynöke
elküldte a Tűz és jég dala első négy könyvét David Benioffnak. Benioff néhány
száz oldalt elolvasott a Trónok harca című első kötetből, majd barátjához, D. B.
Weisshez fordult és felajánlotta neki a televíziós sorozat gyártásának ötletét
George R. R. Martin regénysorozata alapján. Weiss mintegy két nap alatt
elolvasta az első kötetet. Benioff és Weiss egy négy órás megbeszélés után
Martinnal, felkereste az HBO-t és röviden felvázolták a sorozat alapötletét.
Benioff elmondása szerint ő és Weiss meggyőzték Martint a sorozat készítéséről,
amikor arra a kérdésre válaszoltak az írónak, hogy „Ki Havas Jon édesanyja?”
Arról, hogy egy játékfilm helyett miért több évadból álló televíziós sorozatot
készítenek, Benioff úgy nyilatkozott, hogy lehetetlen lenne egy adott regény
adaptálása egyetlen egy filmbe, ami egyben azzal is járna, hogy számos
karaktertől rögtön meg kellett volna szabadulniuk.

A sorozat kidolgozásának munkálatai 2007 januárjában kezdődtek el. A jogokat az
HBO szerezte meg, vezető producerként Benioff és Weiss szolgálnak. Eredetileg
évadonként az összes epizód forgatókönyvét Benioff és Weiss írta volna egy
kivételével, ami George R. R. Martin-t illeti, aki egyébként szintén
társproducerként munkálkodik az elkészítésben. Később Jane Espenson és Bryan
Cogman is csatlakoztak a forgatókönyvírók csapatához.

A pilot epizód forgatókönyvének első és második verzióját Benioff és Weiss
nyújtotta be 2007 augusztásban, illetve 2008 júniusában. Az HBO ugyan pozitívan
fogadta mindkét változatot, a próbaepizódot mégsem rendelték be egyészen 2008
novemberéig. Az első epizódot (Közeleg a tél / Winter Is Coming) 2009-ben
forgatták le először. Egy privát eseményen lejátszották az epizódot, de sok
negatív kritika érte, így az HBO úgy döntött, hogy a rendezés 90%-ának
újragondolásával újraforgatják azt.

A pilot epizód mintegy 5-10 millió dollárjába került az HBO-nak, míg a teljes
első évad költségvetése 50-60 millió dollárra tehető. A második évadra 15%-kal
megemelték a kiadásokat, hogy a „Feketevíz” című epizódban lezajlott csatát
megfelelően kivitelezhessék a készítők (csak a feketevízi csata elkészítése 8
millió dollárba került). 2015-re az egy epizódra szánt kiadásokat 6 millióról 8
millió dollárra emelték. A hatodik évad során epizódonként 10 millió dollárt
költöttek a sorozatra, így a teljes évad 100 millió dollárnál is többe került.

A szereposztásért elsődlegesen Nina Gold és Robert Sterne felelnek. A
színészeknek meghallgatásokon kellett részt venniük, amely során összeállt a
sorozat főszereplőinek tábora. Kivételes helyzetben volt Peter Dinklage és Sean
Bean, akiket maguk az írók kértek fel a szerepekre; a két színész már a pilot
epizód során becsatlakozott a munkálatokba 2009-ben. 2009. május 5-én
bejelentették, hogy Peter Dinklage aláírta a szerződéseket Tyrion Lannister
szerepére. 2009. július 19-én további bejelentéseket tettek a színészgárdát
illetően; többek közt megerősítették a hírt, miszerint Sean Bean fogja játszani
Ned Starkot. További színészek, akik leszerződtek a próbaepizódra: Kit Harington
(Havas Jon), Jack Gleeson (Joffrey Baratheon), Harry Lloyd (Viserys Targaryen)
és Mark Addy (Robert Baratheon).

2009 augusztusában jelentették be, hogy Catelyn Starkot Jennifer Ehle színésznő
fogja játszani. Augusztus 20-án még több színészről derült ki, hogy a sorozatban
fognak játszani, többek közt Nikolaj Coster-Waldau Jaime Lannisterként és Tamzin
Merchant Daenerys Targaryenként, Richard Madden Robb Starkként, Iain Glen Ser
Jorah Mormontként, Alfie Allen Theon Greyjoyként, és Sophie Turner, valamint
Maisie Williams Sansa és Arya Starkként. Szeptember 1-jén bejelentették, hogy
Lena Headey játssza Cersei Lannistert. Szeptember 23-án Rory McCann is
hivatalosan csatlakozott a szereplőkhöz Sandor Clegane szerepében. Bran Stark
szerepében Isaac Hempstead-Wright október 14-én, három nappal később pedig Jason
Momoa Khal Drogoként került be a szereplőgárdába.

Miután a pilot részt leforgatták, bejelentették, hogy Catelyn Stark szerepében
Jennifer Ehle helyett Michelle Fairley játszik a sorozatban. Később a Daeneryst
megformáló színésznőt, Tamzin Merchantot Emilia Clarke váltotta fel.

A Trónok harca hat évada során mindösszesen heten vettek részt a
forgatókönyvírásban. A legtöbb epizód történetét a két alkotó, David Benioff és
D. B. Weiss írja.

A Tűz és jég dala írója, George R. R. Martin az első négy évad során minden
etapban egy-egy epizód erejéig vett részt a forgatókönyvírásban. Az ötödik,
illetve hatodik évad írásából kivonta magát, inkább a regénysorozat hatodik
felvonásának (A tél szelei) megírására koncentrált. Jane Espenson az első évad
során egy epizód írásában vett részt szabadúszó munkavállalóként.

Bryan Cogman eredetileg szövegkönyv koordinátorként vett részt a sorozat
munkálataiban, az ötödik évadban azonban már producerként foglalkoztatták.
Cogman az egyetlen olyan író Benioff és Weiss mellett, aki minden évadban írt
forgatókönyvet. Vanessa Taylor a második és a harmadik évadban dolgozott együtt
a két alkotóval. Dave Hill az ötödik évadban csatlakozott az írói csapathoz,
addig Benioff és Weiss kezei alá dolgozott a háttérben. Martin ugyan hivatalosan
nem tagja az írói csapatnak, mégis minden forgatókönyv vázlatot megkap, elolvas
és véleményt alkot róla.

Benioff és Weiss gyakran kioszt egy bizonyos karaktert kifejezetten egy író
számára; például a negyedik évad során Arya Stark karakterét Cogman kapta meg.
Az írók több hetet töltenek el a karakter történetének felvázolásával: eldöntik,
hogy a regények mely részét milyen mennyiségben emeljék át a sorozatba. Amint
ezek az egyéni vázlatok körvonalazódtak, további heteket töltenek el a
főszereplők egyéni arculatával, valamint összeállítják történetüket epizódról
epizódra. Cogman az ötödik évadban két epizódot is írt, melyek közel két hónap
alatt készültek el. Miután az írók elkészítették a forgatókönyvet Benioff és
Weiss ellenőrzi azokat, feltüntetik megjegyzéseiket és a problémás részeket
újraírják. A forgatási munkálatok megkezdése előtt mind a tíz epizód
forgatókönyvének készen kell lennie, hiszen az epizódok felvételei nem a
képernyőre kerülés sorrendjében zajlanak.

Benioff és Weiss a teljes, egyelőre befejezetlen A tűz és jég dala című
regénysorozat adaptálását tervezi. A Trónok harca a hatodik évadra megelőzte
Martin regényeit, a sorozat történetét a regényíró biztosította jövőbeni,
egyelőre kiadatlan munkái alapján. 2016 áprilisában a két alkotó terve az volt,
hogy a hatodik évad után további 13 epizódot készítenek a sorozathoz: hét
epizódot a hetedik évadhoz, illetve hat epizódot az utolsó, nyolcadik évadhoz.
Ugyanabban a hónapban az HBO berendelte a hét epizódból álló hetedik évadot.

A sorozathoz készült zenéket Ramin Djawadi írta. Az első évad filmzenéjét
mintegy tíz héttel a premier előtt készítette el, melyet a Varèse Sarabande
kiadó jelentetett meg 2011 júniusában. Későbbi évadokhoz is jelentek meg
filmzenei albumok, rajta olyan felvételekkel, melyeken a The National, a The
Hold Steady és a Sigur Rós együttesek játszanak. Djawadi a Trónok harca minden
nagyobb uralkodói házaihoz, sőt egyes főszereplőkhöz is külön zenéket írt. Az
évadok során ezen dallamok kifejlődtek és akár „fel is erősödhettek”, mint
például Daenerys Targaryené: a hozzá kapcsolódó zene viszonylag gyengén indult,
majd az évadok múlásával egyre erőteljesebbé vált. Kezdetekben Djawadi egyetlen
csellót használt Daenerys témájánál, majd fokozatosan emelte bele a többi
hangszert is.

A Trónok harca westerosi karakterei brit angol nyelvet beszélnek, gyakran (de
nem következetesen) az angliai akcentusok földrajzi elterülése és a karakterek
westerosi elhelyezkedése egybeesik; Eddard Stark (Észak őrzője) az őt megformáló
színész Sean Bean eredeti, északi akcentusával beszél, míg a Westeros déli felén
élő Lord Tywin Lannister déli nyelvjárást használ. A Westerostól távol élő
karakterek gyakran elhagyják a brit akcentust.

Westeros közös nyelve tehát az angol, a sorozat készítői azonban felkérték a
nyelvész David J. Petersont, hogy alkossa meg a dothraki és a valyr nyelveket a
regényekben található néhány kifejezés alapján. A sorozatban ezen nyelvek
használatakor angol feliratot alkalmaznak. A BBC szerint az előbbi két
mesterséges nyelvet több ember hallotta, mint a walesi, az ír és a skót gael
nyelveket együttvéve.

A sorozatban szereplő helyszínek legnagyobb részt valós helyszíneken játszódnak,
első sorban Írországban, Horvátországban, Máltán, Marokkóban és Spanyolországban
is.

A Trónok harcát rajongók milliói várták a premier előtt. A sorozat kritikai és
kereskedelmi szempontból egyaránt sikeressé vált. A The Guardian szerint 2014-re
a televíziózás „legkiemelkedőbb drámája” és „a legtöbbek által kibeszélt műsor”
elismeréseket is kiérdemelte.

Habár indulása előtt számos kritikus elvetette a Trónok harca alapötletét, a
fantasy műfaj iránt egyre növekvő érdeklődés következtében a sorozat sikeressé
tudott válni. A második évad megjelenésekor Joel Williams, a CNN bloggere arról
írt, hogy a rajongók a 2001-ben elstartolt, Peter Jackson által rendezett Gyűrük
ura-trilógia, valamint a Harry Potter-filmek után egy újabb kiváló adaptált
alkotás szemtanúi lehetnek.

A sorozat hatalmas népszerűsége következtében a Tűz és jég dala regényei azonnal
az eladási listák élére ugrottak, és hónapokig ott is maradtak. A The Daily
Beast szerint a sorozatot más forgatókönyvírók is megkedvelték, különösképp a
szitkom műfajban munkálkodók, így gyakran került megemlítésre a sorozat címe más
televíziós műsorokban is. Megfigyelhető volt a sorozatban is feltűnő husky, és
egyéb farkaskutyák növekvő népszerűsége. Számos kifejezés, mint például a
„Dothraki” használata rendkívül gyakorivá vált az internet világában. A Game of
Thrones gyakori jelzővé vált a médiában szerte a világon: olyan helyzetekben
használták leginkább, amikor heves konfliktust, megtévesztést és csalást véltek
felfedezni az adott témában.

A „Khaleesi” elnevezés meghódította az Egyesült Államokat; több újszülött lány
is ezt a nevet kapta. A „Khaleesi” szó királynőt jelent a sorozat dothraki
nyelvében, ami egyébként Daenerys Targaryen egyik hivatalos megnevezése.

A Trónok harcát pozitívan fogadták a kritikusok, habár a gyakori erőszak és
meztelenkedés miatt több kritikát is kapott. Évadai az év legjobbjai közt
szerepeltek a Washington Post (2011-ben), a TIME (2011 és 2012-ben) és a The
Hollywood Reporter (2012-ben) kiadványaiban. Második évadától kezdve az ötödikig
bezárólag a Metacritic minden évben 90, vagy annál több pontra értékelte az
évadokat a maximális 100-ból. A Rotten Tomatoes rendszerében a sorozat átlagosan
95%-kal rendelkezik: első évadára 89, a másodikra 96, a harmadikra 97, a
negyedikre 97, az ötödikre 95 és a hatodikra 96 pontot sikerült megszereznie.

A nagyrészt brit és ír színészekből álló szereplőgárda sok kritikus tetszését
elnyerte. Peter Dinklage amerikai színész népszerűsége jócskán fellendült,
miután Tyrion alakításért Emmy-, és Golden Globe-díjakkal is jutalmazták. Mary
McNamara, az L.A. Times újságírója a második évad közben úgy fogalmazott, hogy
„sok tekintetben a Trónok Harca Dinklage-hez tartozik”. Sok kritikus kiemelte a
színésznők és a gyermekszínészek alakítását. Többen a tizennégy éves Maisie
Williams (Arya Stark) második évadbeli teljesítményét emelték ki, mikor
legtöbbet a veterán Charles Dance (Tywin Lannister) színésszel együtt forgatott.

Az első évadot értékelők szerint a sorozatnak kiemelkedő rendezői értékei
voltak, a készítők egy részletesen kidolgozott világot hoztak létre lenyűgöző
karakterekkel. A Variety álláspontja szerint lehetséges, hogy jelenleg nincs
olyan csatorna, aminek olyan jövedelmező műsora lenne, mint az HBO számára a
Trónok harca, amely egyetlen évad után globális jelenséggé nőtte ki magát.

A második évad szintén pozitív visszajelzéseket kapott. Az Entertainment Weekly
„az élénk és egyszerűen szórakoztató” történetmesélést méltatta, a The Hollywood
Reporter szerint a Trónok harca jogosan pályázik a televíziózás legjobb
sorozatai közé sorolásához; komolysága tette az egyetlen olyan drámává, ami
összehasonlítható a Mad Men-nel és és a Breaking Bad-del. A The New York Times
azonban néhány negatív kritikát is megfogalmazott a sorozattal kapcsolatban:
bírálták a karakterek számát, az összetettség hiányát és a bonyolult, időnként
követhetetlen cselekményt.

Harmadik évada rendkívül pozitív kritikákat kapott a kritikusoktól. Az
értékeléseket összegyűjtő Metacritic 100/91 pontra értékelte az évadot. A Rotten
Tomatoes oldalán 97%-os értékelése van, valamint 44 vélemény alapján átlagosan
10/8,4 pontot ért el. Negyedik évada további sikereket hozott: a Metacritic 29
vélemény alapján 100/94 pontra értékelte. A Rotten Tomatoes rendszerében a
negyedik évad összes epizódja 91, vagy annál több pontot kapott az értékelőktől,
teljes évadára pedig 50 vélemény összesítésével 97%-ot érdemelt ki. Ötödik évada
hozta a korábbi szintet és pozitív visszajelzésekben részesült; a Metacritic
oldalán 100/91 pontot kapott 29 kritika alapján, míg a Rotten Tomatoes oldalán
95%-os szintet ért el 10/8,6 pontos átlagos epizódértékelésekkel (52 vélemény
alapján). A hatodik évadot (az első epizód alapján) szintén sok kritikus
méltatta. A Metacritic 9 vélemény alapján 100/73 pontot adott rá, a Rotten
Tomatoes 96%-os, 10/8,4 pontos átlagos epizódértékelésekkel látta el.

Annak ellenére, hogy lelkes fogadtatásra talált a kritikusok felől, a Trónok
harcát sokan bírálják a gyakori meztelenség, erőszak és szexuális erőszak
ábrázolásának módja miatt. A The Atlantic magazin az adaptálás kétségkívül
leggyengébb pontjaiként ezen témákat emelte ki, ugyanis a lap szerint a sorozat
hajlamos az erőszak, illetve a nemi erőszak számainak fokozására.

Főként az első és második évad részesült sok bírálatban. Azon számtalan meztelen
jeleneteket illették negatív véleménnyel, melyek szerintük a cselekmény
szempontjából mellékesek voltak, így semmit nem tettek hozzá a történet
alakulásához. A Stannis Baratheont megformáló Stephen Dillane a sorozat gyakori
felnőtt tartalmait a 70-es évek német pornóiparához hasonlította. Charlie
Anders, az io9 bloggere szerint az első évad közben a nézők átlagos
szexjeleneteknek lehettek tanúi, a második évadra azonban megjelentek a
visszataszító, ellenszenves és embertelen képkockákkal tarkított epizódok. Ezen
jelenetek információtartalma elenyésző volt Anders szerint. Anna Holmes, a The
Washington Post újságírója szerint a meztelen jelenetek egyik fő célja az volt,
hogy felizgassák a heteroszexuális férfi nezőket, Holmes szerint az ilyen részek
jónéhány nézőt elidegenítettek a sorozattól. A The Huffington Post cikkírója,
Maureen Ryan is megjegyezte a Trónok harcával kapcsolatban, hogy a meztelenség
sokkal gyakoribb női karaktereknél, mint a férfiaknál. A Saturday Night Live
című amerikai szkeccsműsorban paródia is készült a sokak által vitatott
meztelenségről a Trónok harcában.

A harmadik évad alatt Theon Greyjoy a szadista Ramsay Bolton fogságába esik, aki
hosszasan kínozza, és még férfiasságát is levágja neki. A sorozatot számtalan
kritika érte az erőszak ilyenfajta ábrázolásmódja miatt. A New York magazin a
„torture porn” műfajába sorolta Theon és Ramsay közös jeleneteit. A Jezebel
cikkírója, Madeleine Davies így fogalmazott: „egyáltalán nem szokatlan, hogy a
Trónok harca egyes jeleneteit a torture porn műfajába sorolják. Az értelmetlen
erőszakot vegyítik értelmetlen szexuális képanyagokkal.” Davies szerint a
sorozatban tapasztalt erőszak narratív célt szolgál, a „Medve és a szűz” című
epizódban látható jelenettel (Theon kínzása) azonban túlzásba estek a készítők.

„A láncok leverője” című negyedik évadbeli epizód szintén heves vita tárgyává
vált szerte a világon. Az epizód egyik jelenetében Jaime Lannister
megerőszakolja nővérét és szeretőjét, Cersei-t. Adásba kerülése után a nők
elleni erőszak ábrázolása miatt indult vita a sorozattal kapcsolatban. Dave
Itzkoff, a The New York Times írója szerint a jelenet felháborodást váltott ki a
világban, részben a rendező Alex Graves szavai miatt, aki azt nyilatkozta, hogy
a végére közös megegyezés alapján történt az aktus. Itzkoff hozzátette, hogy a
kritikusok attól tartanak, hogy „az erőszak olyannyira átjárta a drámát, hogy
akár háttérzaj is lehetne: egy mindennapos, zavarba nem hozó esemény.” Sonia
Saraiya, a The A.V. Club cikkírója szintén felhozta Cersei és Jaime aktusát,
azonban ő az első évadban Daenerys Targaryn és Khal Drogo közt történt
jeleneteket is nemi erőszakként fogta fel. George R. R. Martin válasza szerint a
szexuális erőszak mindennapos dolog volt háború idején; elárulta, hogy ha
kihagyta volna ezen részeket az elbeszélésből, saját regényének mondanivalóját
hazudtolta volna meg: „az emberi történelem igazi szörnyűségeit nem orkok és
sötét nagyurak okozzák, hanem mi magunk.”

Az ötödik évad során a „Meg nem hajol, meg nem rogy, meg nem törik” című
epizódban Sansa Starkot megerőszakolja Ramsay Bolton. A Vanity Fair, a Salon, a
The Atlantic és a The Daily Beast írói mind egyetértettek abban, hogy a jelenet
indokolatlan és fölösleges volt. Joanna Robinson, a Vanity Fair-től leírta, hogy
ez a jelenet „minden olyan erőt kiaknázott Sansa Starkban, ami az előző évad
vége óta növekedett benne.” Sara Stewart a The New York Post-tól meglepődött,
hogy a nézők miért nem háborodnak fel a kisebb mellékszereplőkkel történő
hasonló, vagy ennél is kegyetlenebb esetekkel kapcsolatban. A The Mary Sue
weboldal bejelentette, hogy a folyamatosan visszatérő szexuális erőszak
következtében nem elemzik tovább a sorozat történéseit. Claire McCaskill
egyesült államokbeli szenátor kijelentette, hogy az eset után nem követi tovább
a Trónok harcát.

A Tűz és jég dala és a Trónok harca aktív nemzetközi rajongói táborral
büszkélkedik. 2012-ben a Vulture.com a sorozat rajongóit a populáris kultúra
legodaadóbbjaiként nevezett meg, ezzel megelőzve többek közt Lady Gaga, Justin
Bieber, a Harry Potter és a Csillagok háborúja rajongóit. A rajongók közt
megtalálható az Egyesült Államok 44. elnöke, Barack Obama, David Cameron, az
Egyesült Királyság volt miniszterelnöke, Ausztrália volt miniszterelnöke, Julia
Gillard, valamint a holland külügyminiszter, Frans Timmermans is, aki egy
politikai előadása közben hozta fel a sorozatot példaként.

2013-ban a BBC News azt írta, hogy a rajongók odaadása és szenvedélye egy olyan
jelenséget hozott létre, ami semmilyen más népszerű televíziós sorozatnak nem
sikerült. Az internet használatával a nézők kibeszélik a sorozatot, teóriákat
hoznak létre, így egy fanfictiont alkotva. Az Egyesült Államokban az „Arya” név
használata megnövekedett: a népszerűségi listán a 711. helyről a 413-ra ugrott.

2013-ban a sorozat nézői közül mintegy 58% volt a férfi és 42% a nő. A férfiak
átlagéletkora 41 év volt. A Vulture.com a Westeros.org és a WinterIsComing.net
oldalakat nevezte meg a sorozat két legnépszerűbb rajongói oldalainak.

A Trónok harca számos díjjal gazdagodott bemutatása óta. Elismerései közt
szerepel 38 Emmy-díj, 5 Screen Actor Guild-díj és 1 Peabody-díj. Jelenleg a
Trónok harca tartja a legtöbb Emmy-díjjal rendelkező televíziós sorozat
rekordját, a 37 Emmy-díjjal jutalmazott Dumagép (1993-2004) című sorozatot
megelőzve. Az amerikai forgatókönyvírók szakszervezetének (WGA), minden idők
legjobban megírt sorozat listáján a negyvenedik helyet érte el. 2015-ben a The
Hollywood Reporter a „Minden idők legjobb televíziós műsorai” listáján a
negyedik helyet érdemelte ki, míg 2016-ban az Empire hasonló listáján a hetedik
helyen szerepelt. Ugyanabban az évben a Rolling Stone magazin minden idők
tizenkettedik legjobb televíziós műsorának nevezte.

2011. július 14-én a sorozat első évadát 13 Emmy-díjra jelölték, többek közt a
legjobb drámasorozat, a legjobb szereplőgárda, a legjobb drámaszínész (Sean
Bean) és a legjobb mellékszereplő (Peter Dinklage) kategóriákban. A 63.
Emmy-díjátadón Dinklage elnyerte a legjobb mellékszereplőnek járó szobrot Tyrion
Lannister megformálásáért, valamint a legjobb főcím design kategóriában is
győzedelmeskedett a sorozat. Jelölést kapott továbbá a legjobb rendezés
(„Közeleg a tél”) és a legjobb forgatókönyv („Baelor”) kategóriákban is.
Dinklage az Emmy-díj mellett ugyanabban a kategóriában elnyerte a Golden Globe-,
a Satellite és a Scream Awards díjait is. 2012-ben a második évad 6 Kreatív
Emmy-díjat nyert meg 11 jelöléséből; többek között esélyes volt a legjobb
drámasorozat és a legjobb drámai mellékszereplő (Peter Dinklage) kategóriákban
is.

Harmadik évadáért 2013-ban további 16 Emmy-jelölést gyűjtött be, köztük a
legjobb drámasorozat, a legjobb drámai férfi mellékszereplő (Peter Dinklage), a
legjobb drámai női mellékszereplő (Emilia Clarke), a legjobb női vendégszereplő
(Diana Rigg), a legjobb forgatókönyv („Castamere-i esők”) kategóriákban, továbbá
2 Kreatív Emmy-díjat sikerült megnyernie. Ötödik évada 2014-ben 4 Kreatív
Emmy-díjat gyűjtött be 19 jelöléséből; többek közt a legjobb drámasorozat, a
legjobb férfi mellékszereplő (Peter Dinklage), a legjobb női mellékszereplő
(Lena Headey), a legjobb női vendégszereplő (Diana Rigg), a legjobb rendezés („A
Fal őrzői”), valamint a legjobb forgatókönyv („Gyermekek”) kategóriákban
jelölték az évadot.

2015-ben az ötödik évaddal a sorozat rekordot döntött, amikor 24
Emmy-jelöléséből 12-t díjra is váltott, ezzel felállítva az egy este alatt
legtöbbet díjazott sorozat új rekordját. A 67. Emmy-gálán a Trónok harca
győzedelmeskedett a legjobb drámasorozat, a legjobb férfi mellékszereplő (Peter
Dinklage), a legjobb rendezés („Az Anya irgalma”) és a legjobb forgatókönyv („Az
Anya irgalma”) kategóriákban, ezenkívül további 8 Kreatív Emmy-díjat zsebelt be.
Hatodik évadával 2016-ban a 68. Emmy-gála legtöbbet jelölt televíziós
produkciója volt a maga 23 jelölésével. Az est során elnyerte a legjobb
drámasorozat, a legjobb rendezés („Fattyak csatája”) és a legjobb forgatókönyv
(„Fattyak csatája”) Emmy-díjait, valamint további 9 Kreatív Emmy-díjat szerzett.
A 2016-os jelöltek közt szerepelt Kit Harington és Peter Dinklage (legjobb férfi
mellékszereplők), Emilia Clarke, Lena Headey és Maisie Williams (legjobb női
mellékszereplők), Max von Sydow (legjobb férfi vendégszereplő), valamint „Az
ajtó” című epizód esélyes volt a legjobb rendezés kategóriájában.

A sorozat első évadának első vasárnap esti vetítését átlagosan 2,5 millió néző
követte az Egyesült Államokban, az on-demand és egyéb szolgáltatások értékeit
összeadva pedig átlagosan 9,3 millió néző volt kíváncsi egy-egy epizódra.
Második évadára az HBO online szolgáltatásaival együtt ez az érték 11,6 millió
nézőre nőtt. Harmadik évadára a nézettség tovább nőt: 14,2 millió átlagos
nézőszámával a Trónok harca az HBO második legnépszerűbb sorozatává nőtte ki
magát a Maffiózok után. Negyedik évada után az HBO megerősítette, hogy a 18,6
milliós átlagos epizódonkénti nézettségével a sorozat megdöntötte a Maffiózok
rekordját. Hatodik évadára az értékek még tovább nőttek, a nézők mintegy 40%-a
az HBO digitális platformjain követte a sorozat történéseit, epizódonkénti
átlagos számuk pedig a 25 milliót is átlépte. A sorozat rekordot döntött többek
között az Egyesült Királyság (2016-ban átlagos 5 millió néző), valamint
Ausztrália (átlagos 1,2 millió néző) prémium csatornáin.

Ez a szócikk részben vagy egészben a Game of Thrones című angol
Wikipédia-szócikk fordításán alapul. Az eredeti cikk szerkesztőit annak
laptörténete sorolja fel.



https://hu.wikipedia.org/wiki/Cristiano_Ronaldo

Cristiano Ronaldo dos Santos Aveiro, ismertebb nevén Cristiano Ronaldo (Funchal,
1985. február 5. –) Európa-bajnok portugál labdarúgó, szélső, 2009-től a Real
Madrid játékosa, valamint a portugál válogatott csapatkapitánya. A Real Madrid
2009 nyarán 80 millió fontért (94 millió euró) szerződtette, így ekkor a világ
legdrágább játékosának számított.

Első felnőtt csapata is a Sporting volt, ahol a nagy csapatba 2001-ben került
fel. Itt mindössze egy szezont töltött, ezután leigazolta a Manchester United,
mintegy 12 millió fontért. A „vörös ördögöknél” egészen 2009-ig játszott. Az itt
töltött hat év alatt háromszoros bajnok, egyszeres kupa- és kétszeres
ligakupa-győztes lett. Ezen kívül megnyerte a Bajnokok Ligáját, az angol
szuperkupát és a FIFA-klubvilágbajnokságot is, továbbá a csapat játékosaként
Aranylabdás is lett, ezzel ezt a címet 40 év után nyerte meg ismét
Manchester-játékos. A 2007–08-as szezonban klubrekordnak számító, 42 gólt
szerzett az idény során, ezzel megdöntötte George Best 33 gólos rekordját, ami
40 éve állt fenn. Ronaldo ugyanebben az évben az európai aranycipőt is
megszerezte, nyolc ponttal előzte meg Dani Güizát.

2009 nyarán a Real Madridhoz szerződött rekordnak számító 94 millió euróért. A
bajnokság történetének legeredményesebb játékosa egy szezont figyelembe véve. A
2010-11-es szezonban 40 gólt szerzett, megdöntve Telmo Zarra és Hugo Sánchez 38
gólos rekordját. Ő szerezte a Real történetének legtöbb gólját (51) is egy
idényen belül. A korábbi rekordot Puskás Ferenc tartotta 49-cel.

A válogatottban 2003 óta szerepel, 2010-ben a csapatkapitányi posztot tölti be.
Európa-bajnok 2016-ban, továbbá 2006-ban negyedik helyen végzett a csapattal a
világbajnokságon. Ő a válogatott szereplési-és gólrekordere is.

Cristiano Ronaldo dos Santos Aveiro 1985. február 5-én született Funchal
városában, Maria Dolores dos Santos Aveiro és José Dinis Aveiro legkisebb
gyermekeként. (Cristiano és Ronaldo a keresztnevei, anyja leánykori családi neve
dos Santos, apja családi neve Aveiro.) Egy bátyja van, akit Hugónak hívnak,
valamint két nővére, Elma és Liliana Cátia. A Ronaldo nevet, második
keresztnevét édesanyja a néhai amerikai elnök, Ronald Reagan után adta fiának,
ugyanis ő volt a kedvenc színésze, míg a Cristianót nővérétől kapta.

Ronaldo első csapata a CF Andorinha volt, ahová nyolcéves korában került. Itt
édesapja afféle mindenesként dolgozott. 1995-ben a Nacional csapatához
szerződött. Miután itt több címet is nyert, háromnapos próbajátékon vehetett
részt a nagynevű Sporting CP csapatánál. Itt meggyőzte a klub vezetőit, és a
nyilvánosság számára pontosan nem ismert összegért szerződtették őt.

Ronaldo tehát csatlakozott a Sporting utánpótláscsapatához, amely az Olcochete
nevű edzőkomplexumban tréningezett. 2010-ig ő az egyetlen portugál labdarúgó,
aki egy éven belül az U16-os, az U17-es, az U18-as, a B- és az első csapatban is
játszott mérkőzést. Bemutatkozó mérkőzésén két gólt szerzett a Moreirense FC
ellen. Eközben játszhatott az U17-es válogatottban is.

15 éves korában szívritmuszavart állapítottak meg nála, ezért egy ideig úgy
tűnt, fel kell hagynia a labdarúgással. A Sporting csapata mindenben támogatta a
családot. Kényes lézerműtétre került sor, amely megoldotta a problémát, és így
végül nem kellett abbahagynia a játékot.

Első komolyabb megkeresése a Liverpooltól érkezett, 2003-ban. Később azonban,
egy Manchester United elleni edzőmérkőzésen olyan jó benyomást tett a csapatra,
hogy a játékosok a hazafelé tartó repülőn meggyőzték az edzőt, Sir Alex
Fergusont, hogy szerződtesse őt.

A 2003–04-es szezon előtt a Manchester United szerződtette őt, mintegy 12 millió
fontért. Ő lett a klub első portugál játékosa. Bár eredetileg a 28-as mezt
szerette volna, végül a hetest kapta, amelyet a klubnál előtte olyan legendás
játékosok viseltek, mint George Best, Bryan Robson, Éric Cantona, vagy David
Beckham.

Első mérkőzésén a 60. percben állt be csereként, az ellenfél a Bolton volt. Első
gólját novemberben, a Portsmouth ellen szerezte, szabadrúgásból. Még ebben a
hónapban rúgta a klub ezredik Premier League-gólját, a csapat azonban súlyos
vereséget szenvedett a Middlesbrough ellen. A szurkolók a szezon végén az év
fiatal játékosának választották.

2006 novemberében és decemberében egyaránt a hónap játékosává választották, így
ő lett a harmadik játékos Dennis Bergkamp és Robbie Fowler után, akinek ez két
egymást követő hónapban is sikerült. 2007. május 5-én megszerezte ötvenedik
United-gólját a városi rivális, City ellen.

Már 2007 tavaszán felröppent a hír arról, hogy esetleg a Real Madrid játékosa
lesz. A Real kész volt érte akár 80 millió eurót is fizetni. Ő azonban, nem
sokkal az ajánlat megtétele után, szerződést hosszabbított, amelyben 120 ezer
fontos heti fizetés szerepelt. Ezzel a klub történetének legjobban fizetett
játékosa lett.

Ebben a szezonban számos elismerést kapott, ő lett az év fiatal játékosa,
valamint a játékosok is a szezon legjobbjának választották. Áprilisban a
szurkolók szerint is ő lett a legjobb, a bajnokság végeztével, nyolc
csapattársával együtt a liga álomcsapatába is bekerült.

A 2007-08-as szezon egy piros lappal indult számára, miután a második fordulóban
lefejelte Richard Hughes-t. Az esetért hárommeccses eltiltást kapott. Korábbi
csapata, a Sporting ellen mindkét BL-csoportmeccsen betalált. A MU magabiztosan,
csoportelsőként jutott tovább.

A decemberi Aranylabda-szavazáson második, az azt követő év játékosa-választáson
harmadik helyen végzett, előbb Kaká, majd ugyanő és Messi mögött.

Január 12-én, a Newcastle United ellen megszerezte első manchesteri
mesterhármasát. A United 6–0-ra elverte a „szarkákat”. A Reading ellen
megszerezte huszonharmadik bajnoki gólját, ezzel beállította az előző szezonban
összesen szerzett találatai számát. A Lyon elleni nyolcaddöntőn lézerrel
világítottak az ő és Nani szemébe, amiért az UEFA vizsgálatot indított. A Lyont
végül 5000 svájci frankra büntették.

Március 19-én, a Bolton ellen először vezethette ki csapatát csapatkapitányként.
A meccs végeredménye 2–0 lett, mindkét gólt ő szerezte. Ezzel 33 gólos lett,
amivel megdöntötte George Best rekordját, aki 32 góljával a United
legeredményesebb középpályása volt.

A szezon végén ő lett az első szélső, akinek sikerült megszereznie az európai
aranycipőt. Nyolc ponttal végzett a második helyezett Dani Güiza előtt.

A BL-döntőben a Manchester a Chelsea-vel találkozott. A meccs elején megszerezte
a United vezető gólját, ám sokak emlékezetében nem ez maradt meg erről a
meccsről vele kapcsolatban. A mérkőzés 1–1-es döntetlennel zárult, és mivel a
kétszer 15 perces hosszabbításban sem esett gól, tizenegyespárbajra került sor.
Ő volt az első ember, aki rontott, ám szerencséjére a Chelsea-ből John Terry és
Nicolas Anelka is, így végül megnyerték a trófeát. A szezont végül, minden
sorozatot figyelembe véve, 42 góllal zárta, ami azóta is rekord karrierjében. A
csapaton belüli abszolút rekordot, amit Denis Law tart 46 góllal, épphogy nem
sikerült megdöntenie.

A Sky Sports szerint június 5-én a Real ismét ajánlatot tett Ronaldóért,
ugyanakkora összeget kínálva, mint az előző évben. Emiatt a Manchester
feljelentette a Realt a FIFÁ-nál a játékos szabályellenes megkeresése miatt. A
spekulációk augusztus 6-án értek véget, amikor Ronaldo bejelentette, még
legalább egy évig Manchesterben marad.

A szezon elejét sérülés miatt kihagyta, Amszterdamba is elutazott sérült bokája
kivizsgáltatására. Szeptember 17-én tért vissza, a Villarreal elleni gól nélküli
BL csoportmeccsen, csereként Pak helyett. Szeptember 24-én szerezte meg
szezonbeli első gólját a ligakupában, a Middlesbrough ellen.

November 15-én, a Stoke elleni 5–0-s győzelem alkalmával megszerezte 100. és
101. gólját a klub színeiben, minden sorozatot figyelembe véve. Ez egyben azt is
jelentette, hogy mindegyik, akkor az első osztályban szereplő klub ellen
szerzett gólt valamikor. December 2-án a klub első Aranylabda-díjazottja lett,
George Best 1968-as sikere óta. 446 pontot kapott, hatalmas fölénnyel, 165
ponttal megelőzve Lionel Messit.

Január 8-án sértetlenül került ki egy komolynak látszó autóbalesetből, amikor
egy alagútban totálkárosra törte Ferrariját. A szonda nem mutatott ki alkoholos
befolyásoltságot. Négy nappal később ő lett az év játékosa, így Luís Figo
2001-es sikere óta az első portugál díjazott.

Első BL-gólját ebben az idényben az Inter elleni nyolcaddöntőben szerezte, ez
továbbjutást ért csapatának. A következő körben, a Porto ellen 40 méterről
hatalmas gólt rúgott, később ezt nevezte karrierje legszebb találatának, és
egyben Puskás-díjat nyert. A United ismét bejutott a BL-döntőbe, ám ott a
Barcelona ellen gyakorlatilag esélye sem volt, sima, 2–0-s vereséget szenvedett.

Június 11-én a klub elfogadta az érte tett, immár harmadik ajánlatot, amelynek
értéke 80 millió font (94 millió euró) volt. Az átigazolást a Glazer család
sajtófőnöke jelentette be. A csapattól való távozása előtt nem sokkal Ronaldo
megköszönte Fergusonnak a belé fektetett munkát.

2009. július 26-án a Real Madrid CF megerősítette, hogy Ronaldo a játékosa lesz
július 1-től. A játékos hatéves szerződést kötött a klubbal. Fizetését 13 millió
euróban határozták meg szezononként, az átigazolásért 94 milliót fizetett a
Madrid, a kivásárlási árat pedig 1 milliárd euróban határozták meg, ami rekord.
Bemutatására július 6-án került sor a Santiago Bernabéu stadionban, melyre 80
ezer néző volt kíváncsi, tehát telt ház volt a stadionban. Ez a maga nemében
ugyancsak rekord, a legtöbb néző korábban Diego Maradona bemutatására volt
kíváncsi, amikor az SSC Napolihoz igazolt. Itt derült ki az is, hogy új
csapatában a kilences mezt fogja viselni, melyet előtte legutoljára Javier
Saviola viselt.

Bemutatkozása a felkészülési időszakban, a Shamrock Rovers elleni mérkőzésen
történt. A találkozót a Real nyerte Karim Benzema kései góljával. Ronaldo első
gólját az ecuadori LDU Quito ellen szerezte, tizenegyesből. A bajnokságban
góllal mutatkozott be, csapata második gólját szerezte a Deportivo ellen,
ugyancsak tizenegyesből. A Bajnokok Ligájában ugyancsak jól sikerült a
bemutatkozása, az első csoportmeccsen az FC Zürich ellen két gólt szerzett,
mindkettőt szabadrúgásból. A végeredmény 5–2 lett. Ezt követően egymás után két
bajnoki mérkőzésen is eredményes volt, előbb a frissen feljutott Xerez CD ellen
szerzett két gólt, majd a Villarreal CF ellen is betalált. Azzal, hogy minden
addigi meccsén szerzett gólt, megdöntötte a klub egyik rekordját, ugyanis ő lett
az első játékos, aki első négy mérkőzésén be tudott találni a kapuba. A
következő BL csoportmérkőzésen, az Olympique de Marseille ellen ismét duplázott.
Később derült ki, hogy bokasérülést szenvedett, így kénytelen volt kihagyni a
soron következő bajnokit, a Sevilla FC ellen.

Októberben, a Magyarország elleni vb-selejtezőn újra bokasérülést szenvedett,
így egészen november végéig nem játszhatott. Első meccse visszatérése után az El
Clásico volt, ahol a Real 1–0-s vereséget szenvedett. December 6-án, először
itteni karrierje során, a kiállítás sorsára jutott. Az Almería ellen első sárga
lapját túlzott gólörömért, a másodikat pedig az egész meccsen ellene elkövetett
kisebb-nagyobb szabálytalanságok törlesztéséért kapta, három perccel a lefújás
előtt. A Real végül ismét a második helyen végzett a Barcelona mögött, a BL-ben
a nyolcaddöntő jelentette a végállomást az Lyon ellen.

Raúl távozásával erre az idényre megkaphatta kedvenc mezszámát, a 7-est. Október
23-án, a Racing de Santander ellen egyéni rekordot döntött azzal, hogy négyszer
is gólt tudott szerezni. Ez volt az utolsó abban a hatmérkőzéses sorozatban,
amely során 11 gólt szerzett (három bajnoki, egy BL-összecsapás és két
válogatott-találkozó), ezzel is egyéni rekordot döntött. Mielőtt a Real súlyos,
5–0-s vereséget szenvedett az aktuális El Clásicón, Ronaldo megszerezte La
Liga-pályafutása második mesterhármasát az Athletic Club ellen. A kupában, a
Levante 8–0-s legyőzésekor ugyancsak három találatot jegyzett.

a 2011-es naptári év jól kezdődött számára, a szezon végén pedig több
klubrekordot is megdöntött. A jó sorozat a Getafe ellen kezdődött, majd a
Villarreal ellen háromszor talált be (a negyedik gólnál ő adta Kakának a
gólpasszt). Később visszaesett a teljesítménye, számtalanszor a kapufát találta
el. Legközelebb a Málaga ellen szerzett gólt március 3-án (hármat), de ezt
követően egy kisebb sérülés miatt két hetet ki kellett hagynia. Áprilisban jó
formában tért vissza, és a hónap végén minden sorozatot figyelembe véve már 40
gólnál tartott. A második El Clásicón megszerezte a negyvenegyediket, a
kupadöntőn, ugyancsak a Barcelona ellen a negyvenkettediket. Később ezt mind a
Marca, mind a Real Madrid honlapján szavazók az év góljának választották. A
szezon végén 40 bajnoki góllal zárt, amivel megdöntötte a korábbi, Telmo Zarra
és Hugo Sánchez által felállított 38 találatos csúcsot. Az összes kiírásban
szerzett 53 góljával Puskás Ferenc rekordját (49) döntötte meg a klubnál.

A Real a korábbi évekhez hasonlóan az USA-ban kezdte meg felkészülését. Ronaldo
mindkét mérkőzésen, a Los Angeles Galaxy és a Guadalajara ellen is betalált,
utóbbi ellen háromszor. Augusztus 17-én, a Barcelona elleni
szuperkupa-mérkőzésen megszerezte századik gólját a Real Madrid színeiben.
Augusztus 27-én, a Real Zaragoza ellen mesterhármassal indította a bajnokságot.

Szeptember 24-én, a Rayo Vallecano ellen megszerezte kilencedik La Liga-, és
tizedik Real-mesterhármasát. Október 22-én, miután az előző három fordulóban nem
szerzett gólt, ismét háromszor talált be a Málaga ellen. November 6-án, az
Osasuna ellen ismét háromszor volt eredményes, a Real 7–1-es győzelme azt
jelentette, hogy a bajnokság félidejénél biztosan a „királyi gárda” lesz az
élen. November 26-án két gólt szerzett a madridi derbin, az Atlético ellen. Az
Aranylabda-szavazáson egyike volt a három, végső győzelemre beterjesztett
játékosnak Lionel Messi és Xavi mellett.

A 2012-13-as idényt rögtön egy új trófea, a Supercopa de España elhódításával
kezdte a Királyi Gárda, ez volt a harmadik spanyol trófeája a portugálnak, aki
góllal segítette a Barcelonát idegenben lőtt több góllal felülmúló Real
Madridot. Továbbra is gólerős játékot nyújtott, közelített a 150. góljához a
madridi klubban. Az idény közben több kiemelkedő teljesítménye akadt, ilyen volt
például a Deportivónak és a Bajnokok ligájában az Ajaxnak lőtt mesterhármasa.
Ebben az évben újabb rekordot is felállított, ő lett az első játékos aki egymást
követő hat El Clásicon is betalált a kapuba. Az év végi Aranylabda szavazáson a
második helyen végzett az immár négyszeres győztes Messi mögött.

Ez az idény újabb Aranylabda-győzelmet és újabb Bajnokok Ligája győzelmet hozott
Ronaldonak, ami a Ral Madrid tizedik BL-sikere volt, azaz elérték a La Décimát.
Mindezt csapatkapitányként tehette, jó pár új egyéni rekordot is elérve. 2014.
január 30-án az elmúlt 60 év első nem spanyol kapitánya volt a madridiaknak az
El Clasicon, amely mérkőzés egyben az 500. hivatalos klubmérkőzése is volt
egyben. Három nappal korábban mesterhármast lőtt a Getafénak, majd ugyancsak
háromszor volt eredményes a Celta Vigo és a Sevilla ellen, utóbbi mérkőzésen
megszerezte 200. gólját a királyiak színeiben, mindössze a 197. mérkőzésén.
Bejutottak a Copa del Rey fináléjába, ahol a Barcelonát múlták felül, majd az
Atletico Madrid ellen drámai körülmények között szerezték meg a BL-győzelmet.
Diego Godín góljával az Atleti egészen a hosszabbítás utolsó percéig vezetett,
amikor Sergio Ramos fejesével egyenlített a Real, majd a ráadásban még háromszor
is betalálva végül 4-1-es győzelmet arattak. Ronaldo az utolsó, negyedik gólt
szerezte büntetőből. Ő lett a sorozat gólkirálya is, rekordot jelentő 17 góllal,
valamint megválasztották az év játékosának.

A következő, 2014-2015-ös idényben Ronaldo új egyéni gólcsúcsot állított fel
azzal, hogy minden sorozatot figyelembe véve 61 gólt szerzett. Az szezon első
trófeáját a Sevilla elleni UEFA-szuperkupa győzelem jelentette. (2-0) Az ezt
követő időszakban az első nyolc bajnoki fordulóban tizenötször volt eredményes,
köztük háromszor a Deportivo La Coruña, és az Athletic Bilbao, valamint négyszer
az Elche ellen. December 6-án a rekordot jelentő 23. mesterhármasát is
megszerezte a spanyol bajnokságban, ezúttal a Celta Vigo volt a szenvedő fél. Ő
lett a leggyorsabb játékos aki elérte a 200. gólját a spanyol bajnokságban,
ehhez mindössze 178 mérkőzésre volt szüksége. December végén újabb trófeát, a
FIFA-klubvilágbajnokságot nyerte meg csapatával, majd 2015 januárjában egymást
követő második, összességében harmadik alkalommal vehette át az Aranylabdát.
Ezzel olyan játékosokhoz csatlakozott, mint Michel Platini, Marco van Basten
vagy Johan Cruijff.

Ez az idény kevesebb sikert hozott mind csapat-, mind pedig egyéni díjak terén,
és magához képest Ronaldo is gyengébb teljesítményt nyújtott. A kupából kizárták
őket, egy játékos jogosulatlan szerepeltetése miatt, és a bajnokságban is
mindvégig a Barcelona, Atlético Madrid páros mögött voltak, igaz végül a második
helyet megszerezték. A Bajnokok Ligája döntőjébe sikerült bejutniuk, ott pedig
újra a két éve már legyőzött Atlético Madrid várt rájuk. A mérkőzés 1-1-re
végződött a rendes játékidőben, majd büntetőkkel dőlt el a tizenegyedik
elsőségét szerző Real Madrid javára. Ronaldo sorozatban harmadszor lett a
sorozat gólkirálya, ezúttal 16 gólt szerezve.

A 2016-2017-es klubidényt a Európa-bajnokság döntőjében összeszedett sérülése
miatt késve kezdhette el, így lemaradt a győztes UEFA-szuperkupa mérkőzésről is.
2016. szeptember 10-én góllal tért vissza az Osasuna ellen, majd a Sporting CP
elleni BL-csoportmérkőzésen is betalált volt csapatának. 2016-ban ismét elnyerte
a France Football Aranylabdáját. December közepén, a Japánban megrendezett
klub-világbajnokságon két mérkőzésen négyszer talált a hálóba, a döntőben a
hazai Kasima Antlers ellen mesterhármast szerzett. Őt választották a döntő és a
torna legjobb játékosának és ő lett a gólkirály is. 2017. január 9-én a FIFA
zürichi gáláján az év labdarúgója díjat is elnyerte.

Ronaldo először 2003. augusztus 20-án, Kazahsztán ellen volt válogatott.
Behívták a 2004-es Eb-re, ahol két gólt szerzett: előbb a görögök elleni
csoportmeccsen, majd a hollandok elleni elődöntőben. A viadal végén, bár a
döntőt elveszítették, bekerült a torna álomcsapatába. Ugyanebben az évben
szerepelt a nemzeti csapattal az olimpián is.

A 2006-os vb európai selejtezőinek második legeredményesebb gólszerzője volt hét
találattal. A tornán egyetlen gólját Irán ellen szerezte, tizenegyesből.

A negyeddöntők során, Anglia ellen kisebb botrányba keveredett. Manchesteri
csapattársát, Wayne Rooneyt az angol sajtó szerint az ő reklamálására állította
ki Horacio Elizondo játékvezető. Később Ronaldo ezt tagadta. Az incidens után
azonban cinkosan kacsintott portugál csapattársai felé, amit a tévék is
közvetítettek, sokszor megismételve, és ez nem tett jót angliai népszerűségének.

Az ellenséges fogadtatás miatt talán ekkor voltak a legerősebbek a távozásáról
szóló pletykák. Ronaldo ekkor külön kérte, hogy a Real Madridhoz igazolhasson.
Sir Alex Ferguson ezúttal a portugál szövetségi kapitányt, Carlos Queirozt kérte
meg, beszéljen vele, ezenkívül csapattársa, Rooney is próbálta maradásra bírni.
Ronaldo végül maradt, és öt évvel hosszabbított.

A torna után, a legjobb fiatal játékos választásakor, ami részben a szurkolók
szavazatain is múlik, az angolok komoly lejárató kampányt folytattak ellene. A
díjat végül a német Lukas Podolski kapta, fő negatívumként Ronaldo viselkedését
említették.

Egy nappal huszonkettedik születésnapja után, pályafutása során először,
megkapta a válogatott csapatkapitányi karszalagját, a Brazília elleni barátságos
meccsen.

A 2008-as Eb-selejtezőkön összesen nyolc gólt rúgott, így Euzebiusz Smolarek
mögött a második legtöbb gólt szerezte. Az új szövetségi kapitány, Carlos
Queiroz kinevezése óta ő az első számú csapatkapitánya a válogatottnak.

A 2010-es vb-selejtezőkön a portugálok gyengén kezdtek, sokáig mindössze a
negyedik helyen álltak, csak a selejtezősorozat végén kapaszkodtak fel a
pótselejtezőt érő második helyre.

Ő lett az első olyan játékos a portugál válogatottban, aki öt nagy válogatott
labdarúgótornán gólt szerzett: ide három Európa-bajnokság (2004, 2008, 2012) és
két világbajnokság (2006, 2010) tartozik.

2012 október 12-én ünnepelhette 100. válogatottságát Észak-Írország ellen. A
2014-es labdarúgó-világbajnokság-selejtezők alatt összesen nyolc gólt szerzett,
a Svédország elleni pótselejtezős párharc során emlékezetes gólpárbajt vívott
Zlatan Ibrahimović ellen. A párharc második mérkőzésén mesterhármast ért el,
megszerezte a válogatottban a 47. gólját, ezzel beállította Pauleta korábbi
gólrekordját. 2014. március 5-én meg is döntötte ezt a rekordot miután betalált
a Kamerun elleni mérkőzésen. A 2014-es világbajnokságon kisebb combsérüléssel
bajlódott, így nem tudott száz százalékos teljesítményt nyújtani. Ez meg is
látszott a csapat eredményességé, ugyanis a portugálok már a csoportkör után
búcsúztak. A 2016-os Európa-bajnoki selejtezők alatt összesen öt gólt szerzett,
amivel összesítésben, minden Európa-bajnoki mérkőzést (selejtező, torna)
ideértve 23 gólos lett, így ebben a vonatkozásban is ő lett minden idők
legeredményesebbike. A kontinenstorna első két mérkőzésén sem neki, sem
csapatának nem ment a játék, a csoportkör utolsó fordulója előtt a kiesés
szélére kerültek. Magyarország ellen 3-3-as döntetlennel éppen továbbjutottak,
Ronaldo kétszer vette be Király Gábor kapuját. Ezen a mérkőzésen játszotta 17.
Európa-bajnoki mérkőzését, valamint az első portugál lett aki hat világeseményen
is gólt szerzett. A következő két mérkőzésen a horvátok ellen az ő lövése után
szerzett győztes gólt Ricardo Quaresma a hosszabbításban, míg Lengyelország
ellen büntetőpárbaj után jutottak a legjobb négy közé. A Wales elleni
elődöntőben klubbeli csapattársával, Gareth Balelel vívott párharcot, és ő
szerezte a portugálok első gólját. (2-0) Ezzel beérte Michel Platinit az
örök-góllövő lista élén. A döntőben mindössze 25 percet játszott miután Dimitri
Payet durván szabálytalankodott ellene, de a társak nélküle is elhódították a
trófeát Éder 109. percben szerzett góljával. Három góljával és ugyanennyi
gólpasszával a torna második legjobb játékosának választották, és bekerült az
All Star csapatba is.

Ronaldo 20 éves volt, mikor édesapja alkoholizmusban meghalt, 52 évesen. Ő maga
nem iszik, nem is dohányzik. 2009 márciusában százezer eurót adományozott annak
a kórháznak, amely megmentette rákos anyja életét.

Önéletrajzi könyve, Moments címmel, 2007-ben jelent meg. Egyik lánytestvérével
ruhaüzletet nyitott CR7 néven (monogramja, valamint mezszáma). Jelenleg két
CR7-bolt van, egy a fővárosban, Lisszabonban, a másik Madeirán. Mivel Madeirán
született, így az ottani árvíz áldozatainak megsegítésére jótékonysági
labdarúgótornát szervezett három csapat, a Marítimo, a Porto és a Nacional
részvételével.



https://hu.wikipedia.org/wiki/2018-as_labdar%C3%BAg%C3%B3-vil%C3%A1gbajnoks%C3%A1g-selejtez%C5%91_(UEFA)

A 2018-as labdarúgó-világbajnokság európai selejtező mérkőzéseit 2016-ban és
2017-ben játsszák le. Összesen 54 európai válogatott vesz részt a selejtezőn,
ebből 13 válogatott jut ki a világbajnokságra. A világbajnokság rendezője,
Oroszország nem vesz részt a selejtezőben.

A lebonyolítást a 2015. március 22–23-i bécsi ülésén hagyta jóvá az UEFA.
Sorsolással hét hatcsapatos és két ötcsapatos csoportot képeztek. 2016. május
13-án Gibraltár és Koszovó is a FIFA tagja lett, emiatt utólag a csoportokat
kibővítették, így kilenc, hatcsapatos csoport képezi a selejtezőt. A sorozat
végén a kilenc csoportelső automatikusan kijut a világbajnokságra, míg a nyolc
legjobb csoportmásodik között oda-visszavágós pótselejtezőt játszanak. A
kilencedik csoportmásodik kiesik. A pótselejtezők győztesei jutnak még ki a
világbajnokságra.

A vb-rendező Oroszországon kívül mind az 54 európai FIFA-tagállam részt vesz a
selejtezőben. Gibraltár 2013 óta UEFA-tagállam, azonban a FIFA-nak nem tagja. A
FIFA 2014 szeptemberében elutasította a tagfelvételi kérelmüket. Gibraltár a
döntés miatt a Nemzetközi Sportdöntőbírósághoz fordult. Gibraltár és Koszovó
2016. május 13-án lett FIFA-tag. Ezt követően június 9-én Koszovót az I,
Gibraltárt a H csoportba sorolták be. Koszovó nem kerülhetett
Bosznia-Hercegovina csoportjába biztonsági okok miatt.

A sorsolást 2015. július 25-én, helyi idő szerint 18 órától tartották
Szentpéterváron.

Minden, a sorsolás időpontjában hatcsapatos csoportba egy-egy csapat került a
kalapokból és minden csoportba egy-egy csapat kerül az első öt kalapból.

Közvetítési jogok miatt Anglia, Franciaország, Németország, Olaszország,
Spanyolország és Hollandia hatcsapatos csoportba került. Azonos csoportba is
kerülhettek, ha különböző kalapokban vannak.

Politikai okok miatt Örményország és Azerbajdzsán nem kerülhetett azonos
csoportba (a két csapat azonos kalapban van, így ez nem is fordulhat elő).

A kalapok a következők (zárójelben a 2015 júliusi FIFA-világranglista-helyezés):

A második fordulóba az első forduló nyolc legjobb csoportmásodikja került. A
kilencedik csapat kiesett.

Négy párosítást sorsoltak, a csapatok oda-visszavágós rendszerben mérkőznek meg.
A párosítások győztesei kijutnak a 2018-as labdarúgó-világbajnokságra.



https://hu.wikipedia.org/wiki/Queerelm%C3%A9let

A queerelmélet (/kwir/,  kiejtése✩) a társadalmi nemek elmélete (gender studies)
egyik alterülete, amely az 1990-es években a meleg és leszbikus tanulmányokból
alakult ki. A megközelítés nagyban épít a posztstrukturalista, dekonstrukciós
módszerekre; a társadalmi nem és a szexuális irányultság konstruktivista
olvasatát adja.

A queer szó jelentése eredetileg ’furcsa, különös, szokatlan’. Napjainkban
minden olyan emberre vonatkozhat, aki nem kizárólagosan heteroszexuális, azaz
bármi módon "kilóg" a társadalom hagyományos sémáiból. A kifejezés tágabb
értelmezésben a szexuális kisebbség korrekt és diszkrét meghatározása. A
közelmúltban az angol és a nemzetközi szakirodalomban is teret nyert;
szakszóként magyarul is előfordul. Sokak szerint a queer kifejezés alkalmasabb a
nőkhöz és férfiakhoz egyaránt való vonzódás megnevezésére (biszexualitásra,
átmeneti identitásokra), mint a meleg vagy a leszbikus kifejezések. Mások úgy
gondolják, hogy queer fogalom megfeleltethető a magyar buzi fogalomnak, amely
pejoratív elnevezést tudatosan választva a jelentés közösségi felvállalása által
az LMBT+ mozgalom provokálja a társadalmi nyilvánosságot, illetve a fogalom
eredeti jelentésbázisát tágítja. Eredeti jelentése miatt azonban egyes emberek
számára mind a mai napig bántó lehet.

A napjainkban születő meleg és leszbikus elméletek általában megkérdőjelezik az
uralkodó orvosi és pszichiátriai homoszexualitás-képet, lebontják a leszbikus és
meleg identitásokat övező sztereotípiákat, és föltérképezik a meleg és leszbikus
identitások és identitáspolitikák tevékenységét az eltérő helyszíneken és
korszakokban. Tehát sokan megkérdőjelezik a leszbikus és meleg kategóriákat, és
bevezetik a nemi és szexuális határokat elmosó queer elnevezést. A
transzneműségen belül a nemi identitás férfi és nő binaris felosztásának
korlátait a genderqueer irányzat töri meg. A transzfeminizmus ideológiája
szorosan ráépül.

David M. Halperin műveiben amellett érvel, hogy a homoszexualitás fogalma nem
alkalmazható az ókori szexualitás kapcsán, mivel az, amit ma homoszexualitás
alatt értünk, elválaszthatatlanul kapcsolódik a modernitáshoz. Halperin nem azt
állítja, hogy az ókorban nem létezett az azonos neműek közti szexuális
kapcsolat, hanem hogy az ókori emberek számára egészen mást jelentett az ilyen
szexuális kapcsolat, mint a mai homoszexuálisok számára.

Jeffrey Weeks azt állítja, hogy az azonos neműek közti szexuális és érzelmi
kapcsolatok minden társadalomban jelen vannak, de az, ahogyan az emberek (akár
maguk a homoszexuálisok, akár a kívülállók) viszonyulnak hozzá, radikálisan
eltérő az egyes társadalmakban, történelmi korokban. A homoszexualitás mint
sajátos identitás kialakulása szerinte csak a 19. századra tehető. Marxista
indíttatású elemzéseiben amellett érvel, hogy ez a változás a kapitalizmus
kibontakozásával és az urbanizációval hozható összefüggésbe, mivel ez tette
lehetővé a családi és szexuális viszonyok átrendeződését.

A Queer as folk (magyar címén A fiúk a klubból) című brit, majd amerikai–kanadai
koprodukciós televíziós sorozat volt talán a legnépszerűbb eddig, amely a queer
kifejezést a homoszexuálisok, leszbikusok, biszexuálisok, transzneműek
összefoglaló megnevezéseként alkalmazta.



https://hu.wikipedia.org/wiki/Kassai_Viktor

Kassai Viktor (Tatabánya, 1975. szeptember 10. –) magyar nemzetközi
labdarúgó-játékvezető. Polgári foglalkozása: nyomdaipari értékesítő (korábban
idegenforgalmi referens). 2013-tól profi játékvezető.

Játékvezetésből 1990-ben Bicskén vizsgázott. A Tatabányai Labdarúgó-szövetség,
majd a Komárom-Esztergom megyei Labdarúgó-szövetség által üzemeltetett labdarúgó
bajnokságokban 1990–1995 között végezte sportszolgálatát.

A megyei JB javaslatára 1995–1997 között NB III-as, egyben országos utánpótlás
bíró. A MLSZ Játékvezető Testületének (JT) minősítésével 1997–1998 között NB
II-es, 1998–1999 között NB I/B-s, majd 1999-től NB I-es bíró. Sokat
foglalkoztatott játékvezető. 2013. júniusi ülésén az MLSZ elfogadta a
professzionista játékvezetői foglalkoztatást. NB I-es mérkőzéseinek száma: 266
(2016. április 24.–2016. április 23.). Vezetett kupadöntők száma: 2.

A Magyar Labdarúgó-szövetség Játékvezető Bizottsága (JB) terjesztette fel
nemzetközi játékvezetőnek, a Nemzetközi Labdarúgó-szövetség (FIFA) 2003-tól
tartja nyilván bírói keretében. A FIFA JB központi nyelvei közül a angolt és a
németet beszéli. Keményen betartatták vele a nemzetközi lépcsőfokokat.
Nemzetközi pályafutását korosztályos tornán kezdte. Egy spanyol ifjúsági
viadalon vezetett először, ha beválik, jöhet a többi mérkőzés. Az Európai
Labdarúgó-szövetség (UEFA) JB félévente minősíti az egyes játékvezetői
kategóriákat. 2007-ben az elit osztályba emelték. Több nemzetek közötti
válogatott (Labdarúgó-világbajnokság, Labdarúgó-Európa-bajnokság, Olimpiai
játékok), valamint Intertotó-kupa, UEFA-kupa, Európa-liga és UEFA-bajnokok
ligája klubmérkőzést vezetett, vagy működő társának 4. bíróként segített. A
magyar nemzetközi játékvezetők rangsorában, a világbajnokság-Európa-bajnokság
sorrendjében az első helyet foglalja el 30 találkozóval. Európábana legtöbb
válogatott mérkőzést vezetők rangsorában Wolfgang Stark társaságában a 10–11.
helyen tartózkodik. Válogatott mérkőzéseinek száma 40 (2002. május 17.– 2016.
július 2.). Vezetett kupadöntők száma: 2.

A 2007-es U20-as labdarúgó-világbajnokságon, a 2013-as U20-as
labdarúgó-világbajnokságon a FIFA JB bírói feladatra alkalmazta. Állandó
asszisztensként 2007-ben Erős Gábor és Vámos Tibor, 2013-ban Erős Gábor és
Albert István segítették szakmai munkáját.

A 2009-es U17-es labdarúgó-világbajnokságon a FIFA JB a megszokott, állandó
társaival három mérkőzésen foglalkoztatta.

A 2006-os labdarúgó-világbajnokságon, a 2010-es labdarúgó-világbajnokságon és a
2014-es labdarúgó-világbajnokságon a FIFA JB játékvezetőként alkalmazta.
Selejtező mérkőzéseket az UEFA, a rájátszásban 2010-ben az AFC/OFC, valamint a
2014-ben a CONCACAF/OFC zónákban vezetett. 2008-ban a FIFA JB bejelentette, hogy
a Dél-afrikai rendezésű világbajnokság 54 lehetséges játékvezetőinek átmeneti
listájára jelölte. A 38-as, szűkítette keretnek is tagja maradt. A
kiválasztottak mindegyike részt vett több szakmai szemináriumon. Az európai
játékvezetők 20 főből álló keretéből 14 bíró maradt versenyben. A FIFA JB a
végleges, 24 fős játékvezetői keretet 2010. február 5-én közölte. Az utazó
keretben volt Kassai Viktor és két segítője, Erős Gábor és Vámos Tibor is.
2012-ben a FIFA JB bejelentette, hogy a brazil labdarúgó-világbajnokság
lehetséges játékvezetőinek átmeneti listájára jelölte. Az utolsó válogatáson
(hazai kezdeményezésre!) nem került az utazó keretbe. A 20
labdarúgó-világbajnokság közül csak öt alkalommal nem kapott feladatot magyar
játékvezető. A legtöbb mérkőzésen, három tornán Zsolt István 5 (+6 selejtezők, 6
partbíró), Palotai Károly három tornán 4 (+3 selejtezők, 8 partbíró), Puhl
Sándor egy tornán 4 (+10 selejtezők) alkalommal, egyben a döntőben
tevékenykedett. Kassai a 8. magyar bíró, aki világbajnokságon tevékenykedett és
4 (+10 selejtezők) mérkőzést vezetett.

A 2005-ös U19-es labdarúgó-Európa-bajnokságon az UEFA JB megismertette a
nemzetközi résztvevőkkel.

A 2008-as labdarúgó-Európa-bajnokságon, a 2012-es labdarúgó-Európa-bajnokságon,
valamint a 2016-os labdarúgó-Európa-bajnokságon az UEFA JB játékvezetőként
foglalkoztatta. 2008-ban a játékvezetői keret tagjaként 4. bírói (tartalék)
feladatokat végzett. Személyében 12 év után működik közre honi játékvezető.
2016-ban a nyitómérkőzéssel kezdte a tornát. Sir Stanley Rous:"Már az a
játékvezető is megtisztelve érezheti magát, aki a nagy világverseny első
mérkőzését dirigálhatja. Egy nagy színjáték prológusaként irányt szabhat a többi
kollégájának". Az utolsó pillanatig esélyes volt (csapatával) a döntő
vezetésére, végül 4. (tartalék) bíróként zárhatta a labdarúgó eseményt. Magyar
bírók közül a legtöbb mérkőzésen, kettő tornán Zsolt István 1 (+2 selejtezők, 2
partbíró), Palotai Károly három tornán 1 (+5 selejtezők), Puhl Sándor három
tornán 3 (+5 selejtezők) alkalommal működött. Kassai a 4. magyar bíró, aki
Európa-bajnokságon tevékenykedett és 5 (+11 selejtezők) mérkőzést vezetett.

Az Anglia–Ukrajna-mérkőzés 62. percében az ukrán Marko Dević által rúgott labda
épp, hogy átjutott az angol kapu gólvonalán, de az angol John Terry
akrobatikusan a lábával „kikanalazta”. Az alapvonalnál álló Vad István
jelzésének megfelelően Kassai Viktor nem adta meg a gólt. Másnap Pierluigi
Collina, a FIFA JB elnöke sajtótájékoztatón jelentette be, hogy ez téves döntés
volt, ezért Kassai Viktor és négy segítője nem vezethet több meccset azon az
EB-n. Az eset után ismét felújult a vita arról, hogy a játékvezető és segítői
mellett műszaki eszközök is szükségesek a labda útjának pontos követésére.

A 2008. évi nyári olimpiai játékok labdarúgó tornáján a FIFA JB játékvezetői
szolgáltra vette igénybe. Magyar bírók közül a legtöbb mérkőzésen, elsőként négy
tornán Zsolt István 5 (8 partbíró), a 2. Palotai Károly kettő tornán 2 (6
partbíró) mérkőzést vezetett. Kassai a 3. bíró, aki olimpiai labdarúgó tornán 2
mérkőzést vezetett. Szakmai munkájának elismeréseként, a magyar játékvezetés
egyik legnagyobb nemzetközi sikerének résztvevője, amikor a "megismételt"
olimpia döntőt levezényelte. Asszisztensei Erős Gábor és Vámos Tibor voltak.

A 2013-as Gulf-kupa nemzetközi labdarúgó-tornán az AFC JB vendég játékvezetőként
alkalmazta.

Az UEFA JB küldésére vezette a 2010–2011-es UEFA-bajnokok ligája döntőt. Szakmai
felkészültségének és a nemzetközi felkészítő táborokban mutatott hozzáállásának
köszönhetően 2007-től több BL mérkőzésen mutathatta meg képességeit. Puhl
Sándor, Vágner László és Piller Sándor után az utóbbi két évtizedben ő a
negyedik magyar játékvezető (hozzá csatlakozott Vad István), aki
BEK/UEFA-bajnokok ligája mérkőzést vezethetett. Ráadásul ő vezette a 2010.
március 16-án megrendezésre kerülő Sevilla FC-CSZKA Moszkva UEFA Bajnokok Ligája
nyolcaddöntőt, ami azért is érdekes, mert 12 év óta először jelöltek magyar
játékvezetőt a BL egyenes kieséses szakaszába. (Utoljára Vágner László vezette
1998-ban a Borussia Dortmund-FC Bayern München mérkőzést.) Kétszer is vezetett
BL-negyeddöntőt. Az UEFA JB elismerve szakmai felkészültségét megbízta a 2011-es
UEFA-bajnokok ligája-döntő koordinálásával. Előzőleg Zsolt István volt az a
magyar játékvezető, aki Közép-európai kupa döntőt vezethetett. 35 évesen minden
idők legfiatalabb bírója lett, aki BL-döntőt dirigálhatott. Az eddigi csúcsot
Pierluigi Collina tartotta, aki 1999-ben, 39 évesen volt finalista. Segítői a
döntőn Vad István 4. (tartalék) játékvezető, Fábián Mihály és Bognár Tamás
alapvonal bíróként, Kispál Róbert tartalék asszisztens. Az 57. játékvezető – a
4. magyar – aki UEFA-bajnokok ligája döntőt vezetett.

A 2016-os FIFA-klubvilágbajnokságon első magyar játékvezetőként működött közre a
földrészek legjobb klubcsapatainak seregszemléjén. A Kasima Antlers és az
Atlético Nacional elődöntős mérkőzésén történelmi esemény fűződik a nevéhez,
utólagosan, a video-visszajátszás után ítélt büntetőt.

Kassai István, Viktor édesapja, aki hajdan az NB III-ig jutott, ugyancsak
labdarúgó-játékvezetéssel foglalkozott, és ma is aktívan vezet mérkőzéseket.
2008-ban a Komárom megyei Labdarúgó-szövetség emlékérmet adott át részére 35
éves játékvezetői tevékenységének elismeréseként.



https://hu.wikipedia.org/wiki/Egyes%C3%BClt_Kir%C3%A1lys%C3%A1g

Nagy-Britannia és Észak-Írország Egyesült Királysága vagy Nagy-Britannia vagy –
gyakran, ám pontatlanul – Anglia (angolul United Kingdom of Great Britain and
Northern Ireland vagy röviden UK illetve – pontatlanul – Britain) nyugat-európai
szigetország, mely a Brit-sziget teljes területét és az Ír-sziget északkeleti
részét, valamint több kisebb szigetet foglal magába. Szárazföldi határa csak
Észak-Írországnak van, Írországgal, ettől eltekintve az országot az
Atlanti-óceán, az Északi-tenger, a La Manche és az Ír-tenger határolja. A
legnagyobb szigetet, a Brit-szigetet a Csatorna-alagút köti össze
Franciaországgal.

Az Egyesült Királyság egységállam (unitárius állam), melynek négy országa
Anglia, Észak-Írország, Skócia és Wales. Parlamentáris monarchia, államfője II.
Erzsébet brit királynő. A parlament Londonban, az ország fővárosában van, de
jogainak egy részét átruházta a három nemzeti fővárosban működő parlamentre,
melyek Belfastban (Észak-Írország), Cardiffban (Wales) és Edinburgh-ban (Skócia)
működnek. A Csatorna-szigetek és Man szigete brit koronafüggőség, az országnak
nem részei, de azzal föderatív módon összekapcsolódnak. Az Egyesült Királyságnak
tizennégy tengerentúli területe van, mind az egykori Brit Birodalom, a valaha
volt legnagyobb birodalom maradványa, mely legnagyobb kiterjedésének idején,
1922-ben, a szárazföldi területek mintegy negyedét uralta. A brit befolyás a
birodalom megszűnése után is felfedezhető a nyelvben, a kultúrában, és számos
országban a jogrendszerben is. II. Erzsébet a Nemzetközösség feje, és államfője
a Nemzetközösségi királyság tagállamainak.

Az Egyesült Királyság fejlett ipari ország, nominális GDP-jét tekintve az
ötödik, vásárlóerő-paritását illetően pedig a hatodik legfejlettebb gazdaság. A
világ első iparosodott államává vált a 19. század folyamán, a 20. század elején
pedig a világ legerősebb hatalma volt. A két világháború veszteségei és a
birodalom széthullása megszüntette vezető szerepét. Kétségtelen azonban, hogy az
ország ma is nagyhatalom, gazdasági, politikai, kulturális és katonai befolyása
jelentős. Atomhatalom, honvédelmi költségvetése a harmadik legnagyobb az
országok között. Az Európai Unió tagországa, az Egyesült Nemzetek Biztonsági
Tanácsának állandó tagja, továbbá tagja a G8-nak, a NATO-nak, az OECD-nek, a
Kereskedelmi Világszervezetnek és a Nemzetközösségnek.

A Brit-szigetet, az Ír-szigetet és a körülöttük fekvő mintegy 1000
kisebb-nagyobb szigetet együttesen Brit-szigeteknek is nevezik (British Isles).

A két fő szigeten kívül a legjelentősebbek a Nyugat-Skócia partjai mellett
található Hebridák szigetcsoport és a skót szárazföldtől északkeletre fekvő
Orkney és Shetland, amelyek közigazgatásilag Skóciához tartoznak, valamint az
Ír-tengerben elhelyezkedő, önálló Man szigete.

A Brit-szigeten a kőzetek ÉNY-DK-i irányban fiatalodnak: Skócia északnyugati
részén ősmasszívum bukkan a felszínre. A kaledóniai eredetű Skót-felföldet a
DNY-ÉK irányú Glen More-törésvonal osztja ketté, amelyben a Kaledon-csatorna
húzódik. A Kaledon-csatornától délkeletre a Grampian-hegység található, melynek
legmagasabb csúcsa a Ben Nevis (1343 m). A Skót-alföldet bazalt táblahegyek
tarkítják. A Dél-Skót-felföld legmagasabb része, a Cheviot Hills Skócia és
Anglia természetes határa. A Pennine-hegység Anglia középső részén húzódik,
óidei mészkőből áll, peremén kőszénkészletekkel. A Walesi-hegység (vagy
Cambriai-hegység) predikatív szerkezetű.

A Brit-szigeteken a bőséges csapadék hatására sűrű vízhálózat alakult ki. Az
aránylag kis terület és a domborzati viszonyok következtében azonban a folyók
rövidek, a Shannon, a Severn vagy a Temze (Thames) alig haladja meg a Bodrog
vagy a Hernád hosszát. Gazdasági jelentőségüket egyenletes vízjárásuknak, bő
vizüknek, fagymentességüknek és tölcsértorkolatuknak köszönhetik. Mivel a
vízválasztók sok helyen alacsonyak, a folyók csatornákkal jól összeköthetők. A
tengerjárás csaknem minden folyón hosszú és mély tölcsértorkolatokat alakított
ki, a Temze például Oxfordnál kisvíz idején még átgázolható, Londonnál pedig már
tengerjáró hajók járnak rajta.

Az Ír-sziget és a Skót-felföld glaciális eredetű tavakban gazdag. Festői
látványuknak jelentős idegenforgalmi értéke van. Az Egyesült Királyság
legnagyobb tava az Ír-szigeten Lough Neagh (388 négyzetkilométer).

Uralkodó a nedves óceáni éghajlat, melyet a Golf-áramlat befolyásol. Jellemzőek
a hűvös nyarak és az enyhe telek, a naponta változó időjárás, a magas
páratartalom és a gyakori ködképződés. A domináló nyugati áramlás többnyire
nagyobb csapadékmennyiséget hoz magával. A januári átlaghőmérséklet +2 és −4 °C
közötti, a júliusi 14-17 °C között ingadozik. Az évi átlagos csapadékmennyiség
NY–K-i irányban csökken, a hegyekben aláhulló 2500 mm-től a síkságon mért
700 mm-ig. Átlagosan 1000 mm csapadék esik az ország területének nagyobb részén.

A magas páratartalom miatt gyakori a sűrű köd, mely a nagyvárosok túlszennyezett
levegőjével szmogot képez. Ez káros az egészségre, de a környezetvédelmi
intézkedéseknek köszönhetően ma már egyre ritkábban fordul elő.

Angliában kezdődött az ipari forradalom és ennek súlyos hatása volt a
környezetre: szennyeződött a levegő és a vizek minősége is romlott. A
nagyvárosok kialakulása megelőzte a szennyvízkezelés technikájának fejlődését.
Mára a helyzet nagyon sokat javult, köszönhetően a régóta folyó céltudatos
környezetvédelmi tevékenységnek, valamint a legszennyezőbb ipari és bányaüzemek
megszűnésének.

A brit nemzeti parkok hivatalos honlapján látható, hogy ma nagy területen
alakítottak ki nemzeti parkokat. Ezek:

Az UNESCO a következő helyeket tartja nyilván természeti világörökségként az
Egyesült Királyság területén:

A Britannia név görög és latin nevekből származik, melyeknek valószínűleg kelta
eredetijük volt. A kelták viszonylag későn jöttek a brit szigetekre, de az írott
történelem velük kezdődött. A 'kelta' összefoglaló névként is használatos, az
angolszászok előtt a Brit-szigeteken élő népeket nevezik így.

Julius Caesar i. e. 55-ben és 54-ben két expedíciót küldött Britanniába, melyet
végül i. sz. 43-ban szálltak meg a rómaiak. A megszállt terület délről lassan
észak felé terjeszkedett. A rómaiak 409-ben vonultak ki, ezután angolok, szászok
és jüt törzsek telepedtek be Észak-Európából. Több kis angol királyság jött
létre a ma Walesként és Cornwallként ismert területeken, melyek közül
kiemelkedett Northumbria északon, Mercia Közép-Angliában és Wessex délen. Majd
vikingek érkeztek Skandináviából. A 10. században a Wessex-ház legyőzte a
dánokat, és kiterjesztette hatalmát egész Angliára.

597-ben a Canterburyi Szent Ágoston vezette pápai misszió megtérítette a wessexi
királyt, és megalapította az angol egyházat. 789-795 között a vikingek
sorozatosan támadták a partvidéket. 832-860 között a skótok és a piktek Kenneth
MacAlpin vezetésével megalapították a Skót Királyság elődjét.

860-ban a dánok leigázták Kelet-Angliát, Northumbriát és Kelet-Merciát. 871-től
28 éven át Nagy Alfréd király uralkodott Wessexben.

1066-ban Hódító Vilmos a normannok élén legyőzte II. Haroldot a hastingsi
csatában, Anglia királya lett és dinasztiát alapított. A jelenleg uralkodó II.
Erzsébet is az ő egyenes ági leszármazottja. 1215-ben Földnélküli János aláírta
a Magna Chartát.

I. Eduárd 1301-ben meghódította Walest, fia lett az első walesi herceg, 13 évvel
később a bannockburni ütközetben a Skót Királyság megvédte ellene
függetlenségét. 1337-ben kezdődött a francia trón örökléséért vívott százéves
háború Franciaország és Anglia között. Az 1348–1349-es pestisjárvány
következtében Anglia lakossága harmadát vesztette el. 1381-ben tört ki Wat Tyler
parasztlázadása Angliában.

1455-ben kitört a rózsák háborúja a York és a Lancaster-ház hívei között. A
három évtizedes trónviszály végén, VII. Henrik trónra lépésével egyesült a két
dinasztia, megkezdődött a Tudor-korszak. 1477-ben nyomtatta az első könyvet
Angliában William Caxton.

1534-ben VIII. Henrik király elszakadt a pápaságtól, feloszlatta a
szerzetesrendeket, és megalakította az anglikán egyházat. 1542-ben egyesült
Anglia és Wales. 1547-ben a államvallás lett az anglikán vallás. 1553-tól öt
éven át tartott a katolikus reakció I. Mária uralkodása alatt. 1558-ban Anglia
végleg elvesztette Calais-t, az utolsó angol birtokot Franciaországban. Ebben az
évben lépett trónra I. Erzsébet, 1603-ig tartó uralkodását Anglia aranykorának
nevezik. 1588-ban az angol flotta legyőzte a spanyol hajóhadat.

1603-ban perszonálunióra lépett skót és az angol királyság a skót Stuart
dinasztia trónraléptével. 1642-ben polgárháború tört ki a király és a parlament
között. Megalakult az Angol Köztársaság, 1649-ben kivégezték I. Károly királyt.
1660-ban restaurálták a monarchiát, az új király II. Károly lett. 1688-ban a
Stuartokat száműzték, az angol trónra Hollandia helytartóját, Orániai Vilmost és
Máriát hívták meg.

1707-ben egyesült Anglia és Skócia, Nagy-Britannia Egyesült Királysága néven.
1714-ben trónra lépett a Hannover-ház. Az 1775–1783 között vívott amerikai
függetlenségi háborúban elvesztek az észak-amerikai gyarmatok.

1801-ben Nagy-Britannia Egyesült Királysága és Írország egyesült, az államot
ettől kezdve Nagy-Britannia és Írország Egyesült Királyságának hívták. 1825-ben
átadták az első közforgalmú vasútvonalat. 1829-ben egyenjogúsították
katolikusokat. A század második felében kialakult a Brit Birodalom.

1898–1902 között vívták Dél-Afrikában a búr háborúkat. Az I. világháborúban az
antant tagja volt. A győzelem után számos korábbi német és török gyarmatot a
Brit Birodalomhoz csatoltak, mely ekkor érte el legnagyobb területi
kiterjedését. 1921-ben aláírták az angol-ír szerződést, megalakult az Ír
Szabadállam, az ország neve 1927-től Nagy-Britannia és Észak-Írország Egyesült
Királysága. A II. világháborúban (1939–1945) súlyos veszteségeket szenvedett az
ország.

1952-ben lépett trónra II. Erzsébet. Az Egyesült Királyság 1973-ban lépett be a
Közös Piacba. 2016. június 23-án népszavazás döntött az Európai Unióból való
kilépéséről: 52:48 arányban.

A brit alkotmány úgynevezett történeti alkotmány, mely nem konkrét, írott
jogszabály, hanem folyamatosan alakul különböző törvényhozási aktusok által.

Az Egyesült Királyság államformája monarchia, kormányformája parlamentáris
monarchia, ahol a király „uralkodik, de nem kormányoz". Az államhatalmat a
miniszterelnök és a parlament gyakorolja, így a király vagy királynő szerepe
főképp reprezentatív, ő a nemzet egységének jelképe.

Az elmúlt 1000 év alatt ez csak egyszer szakadt meg, az 1649 és 1660 közötti
angol forradalom alatt, amikor az ország köztársaságként (Commonwealth of
England) rendezkedett be. Oliver Cromwell (1599. április 25. – 1658. szeptember
3., uralkodott: 1649–1658), a polgárháború vezére vette kezébe az ország
irányítását, Lord Protector címmel az ország államfője lett és beköltözött a
királyi palotába. Noha a kortársak koronázat­lan királynak tekintették, és a
Humble Petition and Advice című dokumentum­mal fel is ajánlották neki a koronát,
elveszítette a köztársaságiak rokonszenvét. Halála után fia, Richard Cromwell
(1626. október 4. – 1712. július 12., uralkodott: 1658–1659) lépett a helyére,
aki már nem volt olyan erős kezű, mint elődje.

A legfőbb törvényhozó szerv a parlament (Houses of Parliament), mely a Lordok
Házából (House of Lords) és az Alsóházból (House of Commons, szó szerint
„közösségek háza”, képviselőház) áll. Az Alsóház 650 képviselőjét egyidőben,
egyéni választókerületi rendszerben, általános, egyenlő és titkos szavazással,
egyszerű többséggel választják (az elhunyt vagy lemondott képviselők helyét
időközi pótválasztásokon töltik be). Általában ötévenként tartanak alsóházi
választásokat, de a miniszterelnök bármikor kérheti új választások kiírását, ha
jónak látja.

Az uralkodó jogilag ugyanolyan nélkülözhetetlen része a törvényalkotás
folyamatának, mint a parlament. A törvények a királynő szentesítésével (Royal
Assent) lépnek életbe, ezt a jóváhagyást azonban évszázadok óta nem tagadták
meg. Hasonlóképpen számos, az uralkodót érintő döntéshez (például királyi család
tagjainak házassága) a Parlament jóváhagyása kell. Egy extrém példa VIII. Eduárd
1936-os lemondása: a király elküldte lemondási szándékát (lemondónyilatkozatát)
a parlamentnek, az erről törvényt hozott, amit megküldött a királynak, az
aláírta, és ezzel szűnt meg királynak lenni.

A végrehajtó hatalom a parlamentben többséggel bíró párt által adott szűkebb
kormány (kabinet) és elsősorban a miniszterelnök (a kormánypárt vezére, Leader)
kezében van. A kormány a minisztériumok, az állami szintű közigazgatási szervek
és más állami intézmények, az erőszakszervezetek, állami tulajdonban lévő
vállalatok irányításáért felel.

Az anglikán egyház névleg az állam vallása, feje az uralkodó, legmagasabb rangú
főpapja a canterbury érsek. Az 1707-es trónöröklési törvény (Act of Settlement)
a katolikusokat és katolikussal házasságot kötőket kizárja az utódlásból.

A köztisztviselők (civil servants) a Korona szolgálói, a minisztereknek
tartoznak felelősséggel. Ha a miniszter megy, a köztisztviselő marad. Számuk
1990-ben félmillió körül volt.

1. A common law az emberi jogok íratlan szabályai. Egyes bűncselekmények
(például az offense) még ma is ide tartoznak, mert soha nem határozták meg vagy
kodifikálták (például a gyilkosság, murder).

2. A civil law tartalma a kodifikált (azaz a parlamenti jogalkotók által
hozott), kötelező erejű törvények és más jogszabályok (statutory acts, statutory
law). Az állampolgári jogok témakörével a Civil Rights Act foglalkozik.

3. A criminal law az előbbi jogforrásnak a bűncselekményekkel foglalkozó része
(Criminal Law Act).

A bíróságok (court of law) szerveződése is eltér a magyarországitól, az
egyszerűbb ügyek a Magistrate's Court-hoz tartoznak, a bonyolultabbak a Crown's
Court-hoz.

Az ügyvédek közt is különbség van aszerint, hogy képviselhetnek-e valakit a
bíróságon peres ügyben, vagy sem. A solicitor kapja az ügyféltől a megbízást,
dolgozza ki az ügyet (védekezés stb.), majd a munkáját felhasználva a barrister
jár el a bíróságon, és számára kell a végén komoly összeget fizetni, amiből az
kifizeti a solicitort.

Az Egyesült Királyság négy alkotó nemzetből vagy alkotó országból áll. Skócia,
Wales és Észak-Írország rendelkeznek saját nemzeti parlamenttel vagy gyűléssel,
és végrehajtó szervekkel, bár Észak-Írországban ezeket felfüggesztették. A
negyedik alkotó nemzet, Anglia, nem rendelkezik önálló parlamenttel vagy
kormányzattal, mivel itt van az Egyesült Királyság parlamentjének és kormányának
székhelye, amely közvetlenül irányítja Angliát.

A lord lieutanancy-k (kb. helytartóság) egy vagy több megyére (county) kiterjedő
jogkörű helyhatósági régió, élén a jogilag a királynő személyes képviselőjeként
kinevezett (a régi magyar főispánhoz hasonló) Lord Lieutenant-okkal. E
történelmi (katonai-közigazgatási) eredetű tisztség ma már jobbára ceremoniális,
de az 1990-es évek óta zajló közigazgatási reform során több alkalommal is
jelentős hatáskörrel bíró Lord Lieutenant-ot neveztek ki egyes, átszervezés
alatt álló megyék élére, átmeneti jelleggel.

Történelmileg a négy ország területét - a helyi közigazgatás céljainak
megfelelően - megyékre (county, grófság) osztották. A megyék bizonyos mértékben
még mindig léteznek közigazgatási és földrajzi egységként, de már nem képezik a
helyi közigazgatás egyedüli alapját.

Angliát például a közelmúltban kilenc középszintű kormányzati régióra osztották.

A brit politikai rendszert hagyományosan két nagy párt, a Konzervatív Párt és a
Munkáspárt dominálja, jóllehet együttes szavazati arányuk az 1951-es 97%-ról
mára 66% körülire olvadt. Mivel azonban a brit választási rendszer egyéni
választókerületekre épül, a szavazatok relatív többségével (akár egyharmadával)
is kormányzóképes többséget kaphat egy párt. Ugyancsak ebből adódik, hogy az
egy-egy régióban erős pártok (például a Skót Nemzeti Párt) országos szinten
alacsony szavazataránnyal is jelentősen több mandátumhoz juthatnak, mint az
országos szinten közepesnek számító pártok (pl. a hagyományosan harmadik erőnek
számító Liberális Demokraták, vagy a 2010-es években megerősödött Egyesült
Királyság Függetlenségi Pártja).

A legjelentősebb politikai pártok a 2015. május 7-i választások előzetes
eredményei alapján:

Bányászat: A Pennine-hegységben lévő kőszénbányák nagy részét az utóbbi időkben
megszüntették, főként a környezetszennyezés, és a hatástalan felhasználás miatt.
Kőolajat és földgázt jelenleg is az Északi-tengeren termelnek ki, ebből exportra
is jut. Emellett egyre nagyobb szerepe van az atomenergiának, és a megújuló
környezetkímélő energiák felhasználásának.

Ipar: A vas- és színesfémkohászat a kikötővárosokban jelentős. A feldolgozóipar
jelentős ágazatai: autógyártás, repülőgyártás, elektronika, számítástechnikai
ipar, háztartási gépek gyártása, textil- és ruhaipar, vegyipar. A feldolgozóipar
termékeit a főváros környékén, az egyetemi városokban és a kikötővárosokban
állítják elő. Az ország legnagyobb ipari városa Birmingham. A feldolgozóipart
korszerű technológiai eljárások, és kiváló minőségű termékek jellemzik.

Mezőgazdaság: Az angol farmok korszerű termelési eszközöket alkalmaznak. A
zöldség- és a gyümölcstermesztéssel főként a városokat látják el. Hatékony és
belterjes termelés folyik a szántóföldeken is. Az állattenyésztésben a
juhtenyésztés a legjellemzőbb.

Az idegenforgalom jelentős. 2011-ben 29 millió turista érkezett az Egyesült
Királyságba. London az idegenforgalomban a leglátogatottabb város a világon.

A mostani labdarúgás jeles képviselői: David Beckham, Michael Owen, John Terry,
Frank Lampard, Ashley Cole, Joe Cole, Steven Gerrard, stb.

Az angol futballszövetséget 1863-ban alapították. FIFA-tag folyamatosan
1946-tól. UEFA-tag 1954-től. A klubok száma körülbelül 41 000, az igazolt
játékosok pedig meghaladják a 2 000 000 főt is. Az „A” válogatott szövetségi
kapitánya Roy Hodgson.

Az első osztályban 20 csapat szerepel: West Ham United FC, Chelsea FC, Arsenal
FC, Tottenham Hotspur FC, Fulham FC, Reading FC, Portsmouth FC, West Bromwich
Albion FC, Aston Villa FC, Hull City AFC, Manchester City FC, Manchester United
FC, Liverpool FC, Everton FC, Blackburn Rovers FC, Stoke City, Bolton Wanderers
FC, Middlesbrough FC, Sunderland AFC és a Newcastle United FC.

Nagy-Britannia a Formula–1 történetének legsikeresebb nemzete, ugyanis ők adták
a sportág 10 világbajnokát is a 32-ből, olyanokat, mint például Jackie Stewart,
Jim Clark, Mike Hawthorn, John Surtees, James Hunt, Graham Hill, Damon Hill,
Nigel Mansell. Jelenleg kiemelkedő tehetségű versenyzőjük a modern kategóriában
Lewis Hamilton, az eddigi második legfiatalabb világbajnok és az első színesbőrű
pilóta a sportágban 2007-től. A 2009-es Formula–1-es bajnok is brit, Jenson
Button személyében, akik 2010-ben nemzeti csapatot alkottak pilótatársakként a
McLaren autóiban. A Ferrari után a második legsikeresebb csapat, a McLaren-Honda
is brit színekben versenyez. A csapat székhelye az angliai Woking, a csapat
tulajdonosa a szintén brit Ron Dennis, aki sokáig csapatfőnökként is
tevékenykedett a gárdánál, helyét 2009-től Martin Whitmarsh vette át. Szintén
hasonlóan sikeres az angliai Williams F1-es csapat, melynek csapatfőnöke Frank
Williams. 1950-ben Anglia adott otthont a első Formula–1-es nagydíjnak is a
legendás silverstone-i versenypályán, mely egy második világháborús katonai
repülőtérből lett kialakítva. A mai napig kisebb-nagyobb megszakításokkal ezen a
helyszínen vagy Doningtonban rendezik a versenyeket. A 2009-es konstruktőri
világbajnokságot a brit Brawn GP nyerte meg, amit a szintén angol Ross Brawn
irányít, köztudott róla a paddockban, hogy egy technikai-taktikai zseni, többek
között Michael Schumacher is sokat köszönhet neki. A F1 első embere, Bernie
Ecclestone is brit, csakúgy, mint a 2009-ben leköszönt volt FIA (Nemzetközi
Automobil Szövetség)-elnök, Max Mosley.

A WRC (World Rally Championship) eddigi brit világbajnokai: Colin McRae (1995)
és Richard Burns (2001). A WRC rali brit futamát Walesben bonyolítják le.

Az IRC (Interkontinentális Ralibajnokság), a 2. legnevesebb rali-versenysorozat
2009-ben brit bajnokot avatott Kris Meeke személyében, IRC-raliszakaszokat
Skóciában is rendeznek.

Eddig három olimpiát, az 1908-as, az 1948-as és a 2012-es játékokat rendezték
Londonban. Nagy-Britannia eddig 246 aranyérmet szerzett az olimpiák során. A
nyári sportokban az atlétika, a téli sportokban a műkorcsolya a legnépszerűbb a
brit sportolók körében.



https://hu.wikipedia.org/wiki/Soros_Gy%C3%B6rgy

Soros György - születési nevén Schwartz György - (Budapest, 1930. augusztus 12.
–) magyar származású amerikai üzletember, közismert filantróp, közgazdász, író,
a reflexivitás elméletének kidolgozója. A Közép-európai Egyetem (CEU) örökös
kurátora és a kuratórium tiszteletbeli elnöke. A több mint 50 országban működő
társadalmi szervezeteket támogató nemzetközi alapítványáról is ismert.
Magyarországon a Magyar Soros Alapítványt támogatja adományaival.

A Forbes magazin 2014. májusi listája szerint az Amerikai Egyesült Államok 17.,
a világ 29. leggazdagabb embere. Vagyona, amelyet önerejéből, felsőfokú
végzettségének, pénzügyi tehetségének köszönhetően a sikeres tőzsdei
befektetéseinek hasznából, illetve egyes valuták árfolyamváltozását jól
kihasználó pénzügyi tranzakciók segítségével gyűjtötte össze, 23 milliárd
dollárt tesz ki. 2008. október 9-én a tőkepiaci tevékenysége során egy egyszeri
spekulatív szándék alkalmával, a Soros Fund Management LLC megsértette a
piacbefolyásolás tilalmára vonatkozó jogszabályi előírásokat, amely miatt a
Pénzügyi Szervezetek Állami Felügyelete bírságot szabott ki.

Magyar zsidó családban született, édesapja Schwartz Tivadar (Soros Tivadar) író,
újságíró, eszperantista volt, aki az első világháború idején orosz fogságba
esett és ott tanult meg eszperantóul. 1922-ben egyik alapítója volt a Literatura
Mondo című eszperantó irodalmi folyóiratnak. Nevét 1936-ban változtatta meg
Sorosra. 1944-ben a 13 éves fiát, az ifjú Györgyöt egy minisztériumi tisztviselő
rejtegette Budapesten, így sikerült túlélnie a holokausztot. Fiatalemberként
megtapasztalta, hogy Magyarország német megszállásával bekövetkezett az, ami
addig a legtöbb magyar-zsidó identitású ember számára elképzelhetetlen volt
Magyarországon: a zsidók tömeges üldözése és deportálása.

1947-ben kivándorolt az Egyesült Királyságba, ahol 1956-ig élt. 1952-ben
diplomázott a London School of Economics-on. 1956-ban költözött az Amerikai
Egyesült Államokba.

1962-1965 között filozófiával foglalkozott. Egy évtizeden keresztül egy tőzsdei
cégnél alkuszként és értékpapír-elemzőként dolgozott. 1969-ben megalapította a
Quantum Befektetési Alap nevű hedge fundot, 1983-ban pedig a Soros Alapítványt,
amit a következő évben Magyarországra is kiterjesztett. Sikeres tőzsdei
tapasztalatai alapján vitatta azt, hogy a pénzpiacok az egyensúly felé
tartanának, és hogy az erre alapított gazdaságpolitikák sikeresek lehetnének.
Kidolgozta és 1987-ben megjelent munkájában (A pénz alkímiája) közzétette
közgazdasági elméletét a reflexivitásról. 1994-ben elindította a Global Power
Investments-et. 1989-ben a Magyar Kulturális Kamara tiszteletbeli elnökének
választották. 1988-ban Franciaországban, 1992-ben Angliában és 1993-ban
Németországban hajtott végre nagy feltűnést keltő pénzügyi spekulációs
műveleteket.

A Soros Fund Management befektetési alapkezelő társaság és a Nyitott Társadalom
Intézet elnöke. A lengyel Szolidaritás és a csehszlovák Charta ’77 mozgalomnak
nyújtott segítsége hozzájárult a Szovjetunió befolyásának gyengüléséhez, végül
megszűnéséhez.

Orosz és nyugati elemzők szerint a 2003-as grúz rózsás forradalom sikere az ő
finanszírozása és szervezése nélkül aligha lett volna elképzelhető, bár szerinte
ezek a vélemények messzemenőkig túlzóak.

Az Egyesült Államok belpolitikájának alakításában is tevékenyen részt vett a
2004-es elnökválasztás során, a George W. Bush megbuktatására tett erőfeszítések
nagy összegű támogatásával.

A 2006. évi ukrán narancsos forradalom sikeres támogatásával elérte Ukrajna
politikai irányultságának megváltozását. Fehéroroszországban az ellenzéki erők
támogatása miatt persona non gratának nyilvánították.

Az amerikai jelzáloghitel-válságot a második világháború előtti nagy gazdasági
világválsághoz hasonlította. Ennek ellenére, bár Soros vetélytársai óriási
összegeket veszítettek a válságon, Soros György tovább gyarapította vagyonát.

2008. október 9-én a Soros Fund Management állt az OTP Bank megtámadása mögött.
A Pénzügyi Szervezetek Állami Felügyelete (PSZÁF) bírságot rótt ki rá. Ezen a
napon belül az OTP részvényei 22%-ot estek egy a kereskedés végén érkezett order
következtében. Soros közleményében kijelentette, hogy nem ő adott megbízást az
ügyletre, és sajnálja a történteket.

2010-ben egy szervezeti leépítés után tervszerűen visszavonult és beszüntette a
magyarországi adományozó tevékenységének rendszerét.

2010 júniusában a bécsi Institute of International Finance nemzetközi pénzügyi
intézet rendezvényén a pénzügyi válságról így nyilatkozott: „Nem zárható ki a
kettős recesszió kialakulása. Tulajdonképpen a második felvonás csak most
kezdődik, amikor a pénzpiacok kezdik elveszíteni bizalmukat az
adósságlevelekben. A reflektorfény ugyan Görögországra és az euróra vetül, de a
hatás világszerte érezhető lesz”

2010 októberében a Nyílt Társadalom Alapítványon keresztül egymillió amerikai
dollárt adományozott az október 4-én bekövetkezett magyarországi Ajkai
vörösiszap-katasztrófa károsultjainak megsegítésére.

A Spiegel című német újságban 2017-ben megjelent cikk szerint, Soros György
magyar zsidóként, holokauszt-túlélőként, kivándorlóként és gazdag milliárdosként
súlyos, antiszemita támadásnak a szereplőjévé vált Kelet-Európában.



https://hu.wikipedia.org/wiki/Tour_de_France

A Tour de France (ejtsd: túr dö fransz)vagy más néven Le Tour vagy La Grande
Boucle a világ legismertebb országúti kerékpárversenye, amelyet 1908 óta évente
megrendeznek. A háromhetes verseny Franciaországban és a szomszédos országokban
zajlik. A táv szakaszokra bomlik – egyik településtől a másikig – mindegyik
egy-egy külön verseny. Az időeredményeket versenyzőnként összesítve állapítják
meg a végső sorrendet, ami alapján kiderül, hogy ki nyeri a Tourt.

A Giro d’Italiával (Olasz körverseny) és a Vuelta a Españával (Spanyol
körverseny) együtt a Tour de France egyike a három nagy körversenynek (Grand
Tour, GT), amelyek 2005 és 2007 között a Nemzetközi Kerékpáros-szövetség (UCI)
versenynaptárában szerepeltek. A rendezők és a szövetség között folyó vita miatt
2008-ban mindhárom verseny kilépett a ProTour sorozatból. Míg a másik két
verseny Európában jól ismert, a világ más részein viszonylag ismeretlenek. Ezzel
szemben a Tourt általában azok is ismerik, akik nem érdeklődnek a kerékpársport
iránt. A Tour rendezője az A.S.O. (Amaury Sport Organisation), amely többek
között olyan híres rendezvények szervezője is, mint például a Dakar-rali vagy a
Párizsi maraton.

A Tour az első kiíráskor 6 szakaszból állt, a táv 2428 km volt. Az évek folyamán
a szakaszok száma és a táv is folyamatosan nőtt, nagyjából az 50-es évek óta
bonyolítják le a versenyt a maihoz hasonlóan kb. 20 szakasszal és 2-3
pihenőnappal. A verseny távja napjainkban nagyjából 3500 km, páratlan években az
óramutató járásának megfelelően, páros években az óramutató járásával
ellenkezőleg halad a mezőny. Minden évben Párizsban van vége.

Mint a legtöbb kerékpárversenyen, a versenyzők csapatokban küzdenek. Általában
20-22 csapat van jelen, csapatonként 9 versenyzővel. Hagyományosan a Touron csak
meghívással indulhatnak a csapatok, ami garantálja, hogy csak a világ legjobb
csapatai vesznek részt. A rendezőség szerint a Tourhoz nem méltó csapatok vagy
versenyzők nem kapnak meghívást (pl. 2006-ban a doppingbotrányban érintett Jan
Ullrich és Ivan Basso, 2008-ban pedig a teljes Astana csapat, hiába versenyzett
náluk a címvédő Alberto Contador). Mindegyik csapat a nevében viseli főszponzora
nevét, az egyes csapatok egységes mezben indulnak. Ettől eltérő
megkülönböztetett mezt viselnek az egyes országok nemzeti bajnokai és a
világbajnok, valamint a Touron vezető versenyzők. Mivel az országúti verseny és
az időfutam külön versenyszám, így az időfutamversenyek nemzeti bajnokai csak az
időfutamokon viselhetik bajnoki mezüket. A korábbi bajnokok mezük ujjának szélén
és a nyakánál viselnek bajnoki csíkokat.

Két időszakban nem profi, hanem nemzeti csapatok indultak a Touron: 1930-1961-ig
és 1967-1968-ban.

A kapitány az a versenyző, akitől a legjobb helyezést várja a csapat az
összetett versenyben, ő viseli a csapaton belül az 1-es rajtszámot. A többiek
2-9-ig névsor szerint kapják meg a számokat. A hegyimenő általában vékony,
alacsonyabb versenyző, aki elsősorban a hegyeken jeleskedik, jól bírja a gyakran
2000 méternél is magasabb hegyek emelkedőit, viszont a sprintekben és az
időfutamon általában lassabb. A sprinterek az atlétákhoz hasonlóan általában
erősebb felépítésű versenyzők, akik a sík szakaszok sprintbefutóiban akár
70 km/h sebességgel is képesek száguldani. Izomzatuk nem alkalmas a meredek
hegyek megmászására, az ilyen szakaszokon általában lemaradnak és a mezőny végén
külön csoportban (gruppetto) érkeznek meg. Az időfutammenő az egyéni indítású
időfutamok specialistája. Itt a csapat segítsége nélkül kell megtenni a távot
egy speciális időfutam-kerékpáron. A segítők elsősorban a csapatkapitányért vagy
a csapat hegyimenőjéért vagy sprinteréért dolgoznak. A mezőnyben próbálják
megvédeni a bukásoktól, a hegyen ők mennek elöl, a sprintekben pedig az ő
feladatuk felvezetni a hajrát. Azért is nevezik őket vízhordóknak, mert
általában ők maradnak hátra a kísérő kocsikhoz, ahonnan ők hozzák föl a
csapattársaknak a kulacsokat. A különböző szakaszokon felcserélődhetnek a
szerepek, például egy hegyi szakaszon lehet a sprinterből is segítő. Vannak
természetesen univerzális versenyzők is, akik nem csak egy területen erősek.
Erre a legjobb példa a sport legendás alakja, Eddy Merckx, aki az 1969-es Touron
a sárga trikó mellett megszerezte a pöttyös és a zöld trikót is. Általában az
univerzális versenyzők a csapatok kapitányai.

A szakaszok elején a virtuális vagy tiszteletbeli rajt általában a település
központjában van, ahol rengeteg néző között lassan kanyarog a mezőny. A valódi
rajt már mindig nyílt útszakaszokon van, innen indul az igazi verseny. Az
útvonal összeállításánál a rendezők próbálnak arra is figyelni, hogy az egyes
szakaszok közötti transzferek ne legyenek túl hosszúak, mert az a megerőltető
szakaszok után feleslegesen fárasztaná a versenyzőket. Minden településnek
óriási megtiszteltetés, ha rákerülhet a Tour térképére. Természetesen vannak
tradicionális rajt- és célhelyek is, ahol a Tour nagyon gyakran megfordul,
például Pau, ami 2008-ban már 61. alkalommal volt a verseny házigazdája.
Emellett a Tour minden évben ellátogat új helyekre is. A tervezésnél figyelni
kell arra is, hogy a 3 hét során maximum 2 szakasz lépheti túl a 225 km-t és a
teljes táv nem lehet sokkal több 3500 km-nél.

A hegyi időfutam abban különbözik a normál időfutamtól, hogy itt valamelyik
nagyobb hegyre (pl. Alpe d’Huez) kell feljutni.

Már a kezdetektől szerepeltek hegyek a Tour útvonalában, viszont a versenyzők
akkoriban még murvás hegyi utakon tekertek váltó nélküli kerékpárokon, ami nem
volt veszélytelen vállalkozás sem fölfelé, sem pedig lefelé. Az első meghódított
hegy a Ballon d’Alsace (Vogézek, 1171 m) volt 1905-ben, 1910-ben már a
Pireneusok csúcsait is megmászták (Col de Peyresourde, Col d’Aspin, Col du
Tourmalet, Col d'Aubisque), igaz, a Tourmalet-ra egyedül a francia Gustave
Garrigou jutott fel úgy, hogy nem kellett leszállnia a kerékpárjáról. Ebben az
évben debütált a seprűs kocsi is, ami a versenyt föladó lemaradt kerékpárosokat
gyűjtötte be. Egy évvel később, 1911-ben már az Alpokat is meghódították (Col du
Télégraphe, Col du Galibier, Col d'Allos). Az évek folyamán egyre újabb, egyre
magasabb hegyek kerültek a Tour útvonalába, a négy leghíresebb a Col du
Tourmalet (Pireneusok, 2114 m), a Col du Galibier (Alpok, 2645 m), a Mont
Ventoux (a „kopasz hegy”, Provence, 1909 m) és a L’Alpe d’Huez (Alpok, 1850 m).

Számos legenda és dráma fűződik a hegyekhez, amelyek közül talán az Alpe
d’Huez-i befutó a hegyimenők legbecsesebb trófeája. A híres-hírhedt 21
hajtűkanyarban táblák őrzik minden egyes győztes nevét, köztük a gyorsasági
rekordot 37 perc 35 másodperccel tartó Marco Pantaniét is.

A hegyeket az emelkedő hossza és meredeksége szerint 5 kategóriába sorolják a 4.
kategóriától a HC (hors catégorie) kiemelt kategóriáig. Hegyi szakaszokon hegyi
befutó esetén (HC, 1. vagy 2. kategória) megduplázzák a szerezhető pontokat.

A Tourt a teljes távot legrövidebb idő alatt teljesítő versenyző nyeri. Az egyes
szakaszokon az időt a hivatalos rajttól a célig számítják, de a szakaszok
lerövidítéséről, törléséről, esetleg az eredmények utólagos törléséről is
határozhat a versenyigazgató. Szakaszt törölhetnek például a kedvezőtlen
időjárás miatt. Teljes szakasz eredményét törölték például 1995-ben, a Fabio
Casartelli halálát követő napon, amikor a gyászoló mezőny nem versenyzett, hanem
a célban az elhunyt versenyző csapatát előreengedve egyszerre haladt át a
célvonalon.

A szökevények üldözése mindig annak a csapatnak az érdeke, amelyik pozícióját
veszélyeztetik. Ha például hegyen mennek el, akkor a pöttyös trikós csapata fog
küzdeni a pontokért, sík szakaszokon a sprinterek csapatai dolgoznak azon, hogy
mezőnyhajrával érjen véget a szakasz. Ha a csapatok egymásra várnak, ahelyett,
hogy összefognának, a szökevények meglephetik őket. Erre volt példa a 2006-os
Tour, amikor a 13. szakaszon a sárga trikós Floyd Landis és csapata alábecsülte
Óscar Pereiro Siot, aki élt a lehetőséggel és behozta félórás lemaradását. Az
akció megérte a sok munkát, Pereiro Sio végül a második helyen végzett, ám
Landis kizárásával utólag övé lett a sárga trikó.



https://hu.wikipedia.org/wiki/N%C3%A9met_labdar%C3%BAg%C3%B3-v%C3%A1logatott

A német labdarúgó-válogatott (németül: Die deutsche Fußballnationalmannschaft)
Németország nemzeti csapata, amelyet a Német labdarúgó-szövetség (németül:
Deutscher Fußball-Bund, DFB) irányít. A szövetséget 1900. január 28-án
alapították. A FIFA-nak 1904 óta tagja, míg az UEFA tagjai közé 1954-ben került
be. 1950-től 1990-ig nyugatnémet labdarúgó-válogatottnak vagy NSZK
labdarúgó-válogatottnak hívták. A második világháború után a DFB-nek a Német
Szövetségi Köztársaságban volt a székhelye, ezért egyszerűen
Nyugat-Németországként utaltak rá. A szövetség folytatta a munkáját, így a FIFA
teljes körűen visszavette a tagjai közé az 1950-es labdarúgó-világbajnokságot
követően, ennek köszönhetően a nemzeti csapat indulhatott a nemzetközi tornákon,
valamint megtarthatta az összes korábbi eredményét. A megosztottság alatt két
másik „nemzeti” válogatottat is elismert a FIFA: a Saar-vidéki
labdarúgó-válogatottat (1950–1956) és az NDK labdarúgó-válogatottat (1952–1990).
Mára mindkettő beolvadt a mai német válogatottba az eredményeikkel
(válogatottság, gólszerzők) együtt. A hivatalos FIFA-kód 1990-ben FRG-ről GER-re
változott.

Németország egyike a világ legsikeresebb válogatottjainak. Négy alkalommal
nyerték meg a világbajnokságot és három alkalommal az Európa-bajnokságot.
Emellett a világ egyik legkiegyensúlyozottabb válogatottja is, a három világ- és
kontinensbajnoki cím mellett négyszer voltak vb ezüstérmesek, háromszor Eb
ezüstérmesek, valamint négy alkalommal szereztek bronzérmet a világbajnokságon,
háromszor pedig az Európa-bajnokságon.

A német válogatott az 1976-os labdarúgó-Európa-bajnokságon a Csehszlovákia ellen
elveszített büntetőpárbaj óta nem kapott ki nemzetközi tornán a büntetőpárbaj
során. Az utolsó német játékos által kihagyott tizenegyes az 1982-es
labdarúgó-világbajnokságon volt, amikor a francia Jean-Luc Ettori kivédte Uli
Stielike lövését.

A német válogatott különös kapcsolatban áll Svájccal: ellenük játszotta az első
hivatalos mérkőzését, az első mérkőzését az első világháború után 1920-ban, az
első mérkőzését a második világháborút követően 1950-ben, amikor a németek még
el voltak tiltva a legtöbb nemzetközi tornáról, valamint az 1990-es
újraegyesülés után is a svájciakkal mérkőztek meg először. A válogatott első
győzelmét is Svájc ellen aratta, 1909. április 4-én 1–0 arányban bizonyultak
jobbnak. A Nationalelf Svájcban nyerte meg az első nemzetközi tornáját is, az
1954-es labdarúgó-világbajnokságot.

Németország azzal büszkélkedhet, hogy az első, és egyetlen csapat, amelynek a
kapusa megkapta a világbajnoki aranylabdát. A 2002-es világbajnokságon a torna
legjobb játékosának Oliver Kahnt választották. Ezen kívül Harald „Toni”
Schumacher 1986-ban a szavazáson a második helyen végzett.

A német az egyetlen olyan nemzet a világon, amely a férfi- és a női
világbajnokságot is meg tudta nyerni. A férfiak 1954-ben, 1974-ben, 1990-ben és
2014-ben lettek világbajnokok, míg a női csapat 2003-ban és 2007-ben szerzett
aranyérmet.

Németországban a válogatottat Nationalmannschaftnak (nemzeti csapat) vagy
Nationalelfnek (nemzeti tizenegy) nevezik, a külföldi médiában viszont
Mannschaftként utalnak rá (aminek szó szerinti jelentése: csapat).

1898 és 1901 között a csapat csak nem hivatalos mérkőzéseket játszott. Leginkább
az Angol amatőr válogatottal mérkőztek meg. Az első ilyen nem hivatalos
találkozóra 1898. december 12-én került sor Franciaország ellen Párizsban. Az
alakuló német csapat 7–0-s győzelmet aratott. Az angol amatőrök ellen lejátszott
találkozók rendszerint hatalmas különbségű német vereségekkel végződtek. A Német
labdarúgó-szövetség (DFB) megalakulását követően nyolc évvel később játszotta a
válogatott az első hivatalos mérkőzését. 1908. április 5-én Bázelben Svájc ellen
5–3-as vereséget szenvedtek. A németek a Baumgarten – Jordan, Hempel – Ludwig,
Hiller, Weymar – Hensel, Förderer, Kipp, Becker, Baumgärtner összeállításban
léptek pályára a 3500 néző előtt megrendezett mérkőzésen. Akkoriban még nem volt
szövetségi kapitány a csapat élén, a DFB válogatta össze a játékosokat.

Az első sikereiket 1909. április 4-én érték el, amikor Budapesten a magyarok
ellen 3–3-as döntetlent értek el. Ugyanezen a napon az első győzelmüket is
megszerezték: Karlsruheban 1–0 arányú győzelmet arattak Svájc ellen.

Az 1912. évi nyári olimpiai játékok keretén belül játszotta le a nemzeti csapat
az első tétmérkőzését: az 1912. június 6-i, Stockholmban rendezett mérkőzést
5–1-re veszítette el Ausztria ellen. A vereség a vigaszági tornán való
szereplést jelentette, ahol az orosz válogatottat kapta ellenfélül. A 2000 néző
előtt megrendezett stockholmi mérkőzés hatalmas mértékű német fölényt hozott, a
8–0-s első félidőt követően 16–0-s győzelmet aratott a Mannschaft. A mérkőzésen
Gottfried Fuchs egymaga tíz gólt szerzett, Fritz Förderer négy találatig jutott,
míg Karl Burger és Emil Oberle is betalált egy-egy alkalommal az oroszok
kapujába. A nagyarányú győzelem a mai napig a válogatott történetének legnagyobb
különbségű diadala, míg az oroszoknak ez történetük legnagyobb veresége. A
vigaszági elődöntőben a magyar válogatottal játszottak, ahol a mesterhármast
szerző Schlosser Imre góljaira csak Förderer tudott válaszolni, így alakult ki a
3–1-es magyar siker. A németeknek tovább kellett várniuk az első kiugró sikerre.
Azonban az első világháború miatt 1914 és 1920 között nem rendeztek nemzetközi
mérkőzéseket.

Hat év kihagyás után 1920. június 27-én Zürichben lépett pályára először a
háború után a csapat, ahol Svájc 4–1-es győzelmet aratott felettük. A
Nationalelf élén az első szövetségi kapitány egy mannheimi iskolai tanár, Otto
Nerz volt, aki 1923 és 1936 között töltötte be a posztot.

A nemzeti csapat a világháború után majdnem nyolc évig, 1920. június 27. és
1928. április 15. között csak barátságos mérkőzéseket játszott. 1928. május
28-án első alkalommal vívtak tétmérkőzést, melyet az 1928. évi nyári olimpiai
játékok labdarúgótornájának keretében rendeztek. A nyolcaddöntőben többek között
Richard Hofmann mesterhármasának köszönhetően 4–0-s győzelemmel jutottak tovább.
Érdekesség, hogy a válogatott történetének ezen jelentős eseményén az ellenfél
ezúttal is éppen Svájc volt. Az olimpiai torna amszterdami negyeddöntőjében
Uruguay csapatával kerültek össze. A mérkőzés érdekessége, hogy a Nationalelf
először játszott Európán kívüli ország válogatottjával. A találkozó 4–1-es
uruguayi győzelemmel ért véget, Hofmann gólja csak a szépítésre volt elegendő a
későbbi olimpiai bajnok ellen. Az olimpia után több mint öt évig (1928.
szeptember 16. és 1934. január 14. között) ismételten csak barátságos
találkozókon lépett pályára a német nemzeti tizenegy. Ennek az volt az oka, hogy
az akkori gazdasági helyzet nem tette lehetővé a költséges utaztatást. A Német
Labdarúgó-szövetség a nagy gazdasági világválság miatt anyagilag nem tudta
megengedni magának, hogy a válogatott elutazzon az Uruguayban rendezett első,
1930-as labdarúgó-világbajnokságra.

Az 1934-es világbajnokságon már részt vett az együttes. A vb-re való kijutáshoz
Luxemburgot kellett legyőzni, az akadályt könnyedén vették, 9–1-es győzelmükkel
biztosították a vb-szereplést. A selejtező a német együttes fennállása során
lejátszott 100. mérkőzése volt. A sikeresen megvívott selejtezőt követően a 8000
néző előtt megrendezett firenzei nyolcaddöntőben 5–2-re győzték le a belgákat. A
négy nappal későbbi negyeddöntőben Karl Hohmann két találatával arattak 2–1-es
diadalt Svédország ellen. A június 3-i Csehszlovákia elleni 3–1-re elveszített
elődöntőben nem sikerült kiharcolni a döntőbe jutást, az ellenfélnél Oldřich
Nejedlý háromszor talált be a német kapuba. A bronzmérkőzésen Ausztria ellen
3–2-re nyertek a németek, így az első világbajnoki részvételük során rögtön
érmesként zártak a tornán. A vb-n elért harmadik hely az első jelentős sikere
volt a német válogatottnak.

A következő nemzetközi torna idejéig, két évig ismételten barátságos
felkészülési mérkőzéseket játszottak. A gyenge szereplés miatt Otto Nerzet
menesztették, helyére Sepp Herbergert nevezték ki szövetségi kapitánynak az
1936. évi hazai rendezésű nyári olimpiai játékok előtt. Az első mérkőzésen
könnyedén nyertek, Luxemburg ellen – az 1934-es vb-selejtezőhöz hasonlóan ismét
– kilenc gólt rúgtak, míg az ellenfél nem tudott betalálni. A negyeddöntőben
azonban véget ért számukra a torna, Norvégia ellen 2–0-s vereséget szenvedtek.

1937-ben Herberger jól összeállított keretet alakított ki a válogatottnál, amely
nem sokkal később a Breslau Elf (a breslaui tizenegy) becenevet kapta annak
okán, hogy 8–0-ra verték a dán labdarúgó-válogatottat az akkoriban német
városnak számító Breslauban (ma Wrocław, Lengyelország). Az 1938-as
világbajnokság selejtezőit sikerrel vívta meg a Mannschaft, Finnország ellen
2–0-ra, Észtország ellen 4–1-re, Svédország ellen pedig 5–0-ra nyertek. Miután
1938 márciusában az Anschluss értelmében Ausztria beolvadt a Harmadik
Birodalomba, az osztrák válogatottat (amely Európában az egyik legjobbnak
számított akkoriban a profizmus miatt) feloszlatták annak ellenére, hogy
kvalifikálta magát az 1938-as vb-re. Ugyanakkor a német politikusok elvárták
azt, hogy öt vagy hat „ex-osztrák” labdarúgó csatlakozzon az „egyesített német
csapathoz” a politikai egység látszatának érdekében. A selejtezőkhöz képest a
torna már nem sikerült ennyire jól: az „egyesített” német válogatott már a
nyolcaddöntőben mindössze 1–1-es döntetlent tudott elérni Svájc ellen, így az
akkori szabályok értelmében pár nappal később újrajátszás következett a csapatok
számára. A megismételt mérkőzésen a svájciak 4–2-es győzelmükkel továbbjutottak,
kiejtve ezzel a német csapatot. A korai kiesés máig Németország történetének
legrosszabb világbajnoki szereplése.

Az 1942-es világbajnokságot (amelynek a rendezési jogára Brazília mellett
Németország pályázott) a FIFA törölte a második világháború miatt, így az 1938.
szeptember 18. és 1942. november 22. közötti időszakban csak barátságos
mérkőzéseken léptek pályára a játékosok. A német válogatott számára az 1942.
november 22-i, Szlovákia ellen 5–2-re megnyert mérkőzés sokáig az utolsó volt. A
második világháború miatt Németországot a FIFA kizárta a tagjai közül, és
eltiltotta 1950-ig a rendezvényein való részvételtől.

Az 1950-es labdarúgó-világbajnokságot követően a Nemzetközi Labdarúgó-szövetség
(FIFA) visszavette a tagjai közé a Német labdarúgó-szövetséget (DFB), azonban
Németország három részre bomlott. A korábbi német válogatott „jogutódja” az NSZK
lett, mellette létrejött az NDK labdarúgó-válogatott és a Saar-vidéki
labdarúgó-válogatott. A DFB a központját Frankfurt am Mainba tette, szövetségi
kapitánynak még mindig Sepp Herbergert alkalmazta.

Az NSZK pontosan nyolc évvel az után, hogy Németország lejátszotta utolsó
hivatalos mérkőzését az eltiltása előtt, 1950. november 22-én Stuttgartban
barátságos mérkőzésen játszott Svájc ellen, amely 1–0-s nyugatnémet győzelemmel
fejeződött be. A következő találkozóját 1951 tavaszán ismét Svájccal játszotta,
ami a válogatott fennállásának 200. mérkőzése volt. A jubileum 3–2-es
nyugatnémet sikert hozott. Mindössze 19 mérkőzéssel a második világháborút
követően az NSZK kvalifikálta magát az 1954-es labdarúgó-világbajnokságra, a
selejtezőcsoportjában megelőzve a Saar-vidéket és Norvégiát.

A sikeres vb-selejtezők megvívása után a Fritz Walter vezette NSZK az 1954-es
világbajnokságon Törökországgal, Dél-Koreával és a torna legnagyobb esélyesének
tartott Magyarországgal került egy csoportba. A törökök ellen 4–1-es győzelmet
arattak, míg az Aranycsapattól 8–3-as vereséget szenvedtek a tartalékosan
felálló nyugatnémetek. Mivel Törökország 7–0-ra legyőzte Dél-Koreát, így a
csoportban a második és harmadik helyezett között pontegyenlőség alakult ki,
azaz megismételt mérkőzést rendeztek Nyugat-Németország és Törökország között. A
találkozó az NSZK 7–2-es győzelmével ért véget, így a magyarok mellett a
nyugatnémetek jutottak tovább a csoportból a negyeddöntőbe.

A Genfben rendezett Jugoszlávia elleni negyeddöntőben 2–0-s győzelmet arattak, a
vezetést Ivica Horvat öngóljával szerezték meg a 9. percben, majd Helmut Rahn a
85. percben bebiztosította csapata győzelmét. Érdekesség, hogy a mérkőzésnek
Zsolt István személyében magyar játékvezetője volt. A világbajnokság
elődöntőjében Ausztria ellen lépett pályára a nyugatnémet nemzeti tizenegy, a
találkozón sima 6–1 arányú NSZK győzelem született.

A nyugatnémet válogatott hatalmas meglepetésre bejutott a vb-döntőbe, ahol az
ellenfele az a magyar csapat volt, amellyel a csoportkörben már egyszer
találkoztak. Sepp Herberger, az NSZK szövetségi kapitánya a 8–3-as vereséggel
végződött mérkőzéshez képest hat helyen megváltoztatta csapata kezdő tizenegyét.
A finálé esélyese az Aranycsapat volt, a mérkőzés megkezdése után 8 perccel már
2–0-ra vezettek a magyarok. A 10. percben azonban a nyugatnémeteknek Max Morlock
révén sikerült szépíteniük, majd nyolc perccel később egyenlíteniük is Rahn
találatával. A nyugatnémetek egalizálását követően kiegyenlített volt a
találkozó, majd hat perccel a rendes játékidő lefújását megelőzően Rahn
megszerezte a második gólját is (a magyarok ellen ezen a vb-n összesen háromszor
volt eredményes). A hátralévő időben Puskás hiába egyenlített ki, a játékvezető
a gólt érvénytelenítette les miatt, így kialakult a 3–2-es nyugatnémet győzelem.
Ezzel az Aranycsapat négy éven keresztül tartó (1950. május 14. – 1954. július
4.) veretlenségi sorozata megszakadt, amely 32 egymást követő mérkőzésből áll
(ez a rekord a mai napig megdöntetlen). A Nationalelf első alkalommal lett
világbajnok, a döntőt Németországban „A berni csoda” (németül: Das Wunder von
Bern) néven tartják számon. Ez a váratlan győzelem euforikus érzést váltott ki a
háború utáni kettéosztott Németországban. A diadal lényeges szerepet töltött be
az Német Demokratikus Köztársasággal való, a háborút követő ideológiai alap
létrehozásában.

Az 1958-as labdarúgó-világbajnokság selejtezőiben nem kellett játszaniuk, mivel
címvédőként automatikusan résztvevők voltak. A csoportkör során a kvartett élén
végeztek Észak-Írország, Csehszlovákia és Argentína előtt. A torna egyenes
kieséses szakaszában a negyeddöntőben a négy évvel korábbi világbajnoksághoz
hasonlóan Jugoszláviával találkoztak, s jutottak tovább 1–0-s győzelemmel. A
göteborgi elődöntőben a házigazda Svédország ellen 3–1-es vereséget szenvedtek.
A bronzmérkőzésen a Just Fontaine vezette franciák 6–3-as vereséget mértek a
nyugatnémetekre, Fontaine négy gólt szerzett a mérkőzésen.

A csalódást keltő világbajnoki negyedik hely után az első ízben megrendezett,
1960-as labdarúgó-Európa-bajnokságra nem nevezett az NSZK, csakúgy, mint az
1964-es labdarúgó-Európa-bajnokságra sem. A két Európa-bajnokság (az első két
kiírás még Európai Nemzetek Kupája néven futott) közötti 1962-es
labdarúgó-világbajnokságon való részvételt a selejtezőcsoportban Észak-Írország
és Görögország megelőzésével sikerült biztosítani. A csoportmérkőzéseket
akadálytalanul vette a nyugatnémet csapat (Olaszország ellen 0–0, Svájc ellen
2–1, a házigazda Chile ellen 2–0), így csoportelsőként jutott be a
negyeddöntőbe. Az ellenfele az egymást követő harmadik világbajnokságon is
Jugoszlávia volt, azonban ez alkalommal nem sikerült az elődöntőbe jutás, Petar
Radaković 85. percben szerzett gólja kiejtette az NSZK-t.

A sikertelenül végződött nemzetközi tornák miatt a DFB változtatásokat
eszközölt. Bevezették a professzionizmust, a Regionalligák legjobb klubjait
összegyűjtötték az újonnan létrehozott Bundesligába. A szövetségi kapitányi
posztot 28 évig betöltő Herberger helyére Helmut Schönt nevezték ki 1964-ben.

Az 1966-os világbajnokságra a selejtezőcsoportban Svédországot és Ciprust
megelőzve sikerült kijutni. A csoportküzdelmek során a csoport élén végeztek a
svájciak 5–0-s és a spanyolok 2–1-es legyőzésének, illetve az Argentína elleni
0–0-s döntetlennek köszönhetően. A negyeddöntőben Uruguayt 4–0-ra, a
Szovjetuniót 2–1-re verték, így bejutottak a fináléba. A döntőt a házigazda
Anglia ellen vívták. A 93 000 néző előtt rendezett találkozó nagy izgalmakat
hozott, a vezetést az NSZK szerezte meg a 12. percben Helmut Haller találatával,
amit Geoff Hurst hat perccel később kiegyenlített. A második félidőben Martin
Peters megfordította az eredményt, a nyugatnémetek a 89. percben alakították az
eredményt 2–2-es döntetlenre Wolfgang Weber góljával. Weber találata vitatott
körülmények között született, mivel a labda a játékos kezét is érintette,
mielőtt a gólvonalon túlra juttatta volna azt. Németországban Geoff Hurst
hosszabbításban szerzett első gólja Wembley-gól néven vált ismertté, amely máig
a vita tárgyát képezi. A későbbi videó felvételeken az látszik, hogy a labda nem
haladt át a gólvonalon, miután lepattant a keresztlécről. Mivel a svájci
játékvezető, Gottfried Dienst nem látta tisztán az esetet, a szovjet partjelző
Tofik Bahramov véleményére támaszkodva tévesen gólt ítélt. Amíg a nyugatnémetek
erőteljes nyomást gyakoroltak az egyenlítés érdekében, egy néző behatolt a
pályára az utolsó percben, és Hurst újabb vitás találatot szerzett, mellyel
kialakult a 4–2-es angol győzelem.

Az 1970-es világbajnokság selejtezőit vereség nélkül vívta meg (egyedül Skócia
ellen játszott egy 1–1-es döntetlent Glasgowban, Ausztriát és Ciprust oda-vissza
megverte), így bebiztosította a világbajnoki részvételét. A vb-csoportkörében
száz százalékos teljesítménnyel végzett csoportja élén. A negyeddöntőben a
címvédő Angliával játszhattak, ami lehetőséget adott a visszavágóra. Az angolok
a 49. percben már 2–0-ra vezettek Alan Mullery és Martin Peters góljával, így
újabb vereség volt kilátásban. Azonban a nyugatnémetek a 76. percre ledolgozták
kétgólos hátrányukat, előbb Franz Beckenbauer szépített, majd Uwe Seeler
egyenlített. A rendes játékidőben nem született több találat, így hosszabbításra
került sor. A 108. percben Gerd Müller révén újabb nyugatnémet gól esett, amivel
beállította a 3–2-es végeredményt. A negyeddöntőben aratott siker eredményeként
az elődöntőben az olasz labdarúgó-válogatott ellen léphetett pályára a
Mannschaft az Estadio Aztecaban. A Németországban (németül: Jahrhundertspiel) és
Olaszországban (olaszul: Partita del secolo) is Az Évszázad Mérkőzése néven
elhíresült találkozó hatalmas izgalmakat hozott. Az olaszok Roberto Boninsegna
révén már a 8. percben megszerezték a vezetést, amit Karl-Heinz Schnellinger a
mérkőzés rendes játékidejének utolsó, 90. percében egyenlített ki. Emlékezetes
volt, hogy Franz Beckenbauer kificamodott vállal is a pályán maradt, mivel
addigra már mindkét cserelehetőségüket kihasználták. A hosszabbításban négy perc
elteltével Nyugat-Németország Gerd Müller góljával a vezetést is megszerezte,
amit újabb négy perc elteltével Tarcisio Burgnich egalizált. Hat perccel később,
a 104. percben Luigi Riva újra egygólos előnyhöz juttatta az Azúrkékeket.
Ismételten hat perc kellett a következő találathoz: Müller második gólja 3–3-as
döntetlenre alakította az eredményt. Amíg a televízió ismételte a nyugatnémet
gólt, addig Gianni Rivera a 111. percben megszerezte csapatának a győzelmet, és
egyben döntőbe jutást jelentő találatot. A harmadik helyért rendezett mérkőzést
1–0-ra nyerték meg Uruguay ellen, az egyetlen gólt Wolfgang Overath szerezte. A
torna gólkirálya Gerd Müller lett 10 találattal.

Az 1971-ben csapatkapitánnyá kinevezett Beckenbauer vezette Nationalelfnek a
világbajnokságon szerzett bronzérem után első ízben sikerül kijutni az
Európa-bajnokságra (1968-ban nem sikerült kvalifikálni, előtte nem indultak). Az
1972-es belgiumi torna az elődöntőkkel kezdődött, ahol a rendező Belgium
csapatát kapták ellenfélül. Müller két góljával 2–0-ra vezettek, a hazaiak csak
szépíteni tudtak. A fináléban a magyarokat legyőző Szovjetunióval játszottak. A
mérkőzés 3–0-s NSZK győzelmet hozott, Müller ismét duplázott, amivel a vb- után
az Eb-gólkirályi címet is megszerezte. A története első Európa-bajnokságán
szereplő nyugatnémetek rögtön kontinensbajnoki címet szereztek.

Az 1974-es labdarúgó-világbajnokság selejtezőin nem kellett rész venniük, mivel
rendezőként automatikus résztvevőnek számítottak. A torna első csoportkörében az
1. csoportba kapott besorolást az NSZK, a kvartettet mellette az először
vb-résztvevő Ausztrália, Chile és az ugyancsak első világbajnokságát teljesítő
NDK alkotta. A nyugatnémetek első két találkozójukat győzelemmel abszolválták
(Chile ellen 1–0, Ausztrália ellen 3–0), míg az utolsó mérkőzésre a szomszédos
Német Demokratikus Köztársaság ellen került sor. A csatát a keletnémetek nyerték
1–0-ra, így az NSZK a második helyen végzett csoportjában. A második
csoportkörben már nem hibázhattak, mivel csak a csoportelső jutott be a döntőbe.
Nem is tették, Jugoszlávia, Svédország és Lengyelország legyőzésével bejutottak
a döntőbe, ahol az ellenfél a holland labdarúgó-válogatott volt. A Müncheni
Olimpiai Stadionban a mérkőzés első percében Johan Cruijff szólóját követően Uli
Hoeneß a büntetőterületen belül szabálytalanságot követett el. A megítélt
tizenegyest Johan Neeskens értékesítette a 2. percben. A játékvezető a
nyugatnémeteknek is büntetőt ítélt, amit Paul Breitner a 25. percben váltott
gólra, majd a félidő vége előtt a 43. percben Gerd Müller megszerezte a vezetést
is. A második játékrészben nem esett gól (habár Müller a kapuba talált, de azt
les miatt nem adták meg), így a hazai környezetben játszó nyugatnémetek 2–1-es
győzelmükkel másodszorra is világbajnokok lettek. Müllernek ez volt az utolsó
találata a nemzeti csapatban, a vb után visszavonult a válogatottból. A két
világbajnokságon szerzett összesen 14 góljával megdöntötte Just Fontaine 13
gólos rekordját (a francia egyetlen vb-n, 1958-ban szerezte az összest), ami
2006-ig fennállt, és amelyet Ronaldo döntött meg 15 találattal (a brazil három
tornán szerezte góljait). Az NSZK az egyetlen válogatott, amely
Európa-bajnokként lett világbajnok is (Franciaország is birtokolta egy időben a
két címet, de ők előbb vb-győztesek lettek, és utána kontinensbajnokok).

Az 1976-os labdarúgó-Európa-bajnokságra a sikeresen teljesített kvalifikáció
után címvédőként érkeztek. Az elődöntővel kezdődő kontinenstornán a jugoszlávok
ellen a 30. percben már 2–0-s hátrányba kerültek. A 82. minutumra sikerült
ledolgozni a hátrányt, és a hosszabbításban a győzelmet is megszerezték, többek
között Dieter Müller mérkőzésen elért mesterhármasának köszönhetően. A döntőben
a Hollandiát kiejtő Csehszlovákia ellen léptek pályára. A nyugatnémetek számára
ismét rosszul alakult a találkozó, a 25. percben ezúttal is két góllal vezetett
ellenfelük. Dieter Müller szépített három perccel később, míg Bernd Hölzenbein a
rendes játékidő vége előtt egy perccel döntetlenre alakította az eredményt. A
ráadásban nem született gól, így büntetőpárbajra került sor, ahol a
csehszlovákok az első négy büntetőt értékesítették, míg az NSZK részéről Uli
Hoeneß kihagyta a magáét. A csehszlovákok az utolsó lövésüknél sem hibáztak, így
Nyugat-Németország ezüstérmes lett. A torna gólkirálya Dieter Müller lett négy
találattal.

A sikertelen Eb-címvédési kísérlet után az 1978-as labdarúgó-világbajnokságon
lehetőségük volt a világbajnoki cím megvédésére. Regnáló bajnokként automatikus
résztvevők voltak, az eseményre a csoportküzdelmek során csatlakoztak. Az első
csoportkörben kevésbé meggyőző teljesítményt mutattak, Lengyelország mögött a
második helyen végeztek (Lengyelországgal 0–0, Mexikó ellen 6–0, majd Tunézia
ellen ismét egy gólnélküli döntetlen). Az elődöntőnek megfelelő második
csoportkörben Olaszország ellen ezúttal is gólképtelen maradt a csapat. Ezt
követően a hollandok ellen 2–2-es döntetlent játszottak. Az Ausztria elleni
utolsó mérkőzésen meglepetésre 3–2-re kikaptak, s ennek következtében a harmadik
helyen végeztek a csoportban, mindössze az őket legyőző osztrákokat előzték meg.
A világbajnokságot követően Helmut Schön visszavonult a szövetségi kapitányi
poszttól, helyére az addigi segédjét, Jupp Derwallt nevezték ki.

Derwall első tornája sikeres volt, mivel az 1980-as Európa-bajnokságot megnyerte
a nyugatnémet válogatott. A csoportmérkőzések során Csehszlovákia, Hollandia és
Görögország csapatával játszottak. Az első találkozón a csehszlovákok ellen
Karl-Heinz Rummenigge góljával arattak 1–0-s győzelmet, majd a Hollandia elleni
mérkőzésen Klaus Allofs szerzett három gólt, amivel a Nationalelf a 65. percben
már 3–0-ra vezetett. Az Oranje a hajrára egygólosra csökkentette a hátrányát, ám
végül nem esett több gól, így az NSZK nyert 3–2-re. Az utolsó csoportmérkőzésen
a görögök ellen 0–0-s döntetlen született, ami a csoportelsőséget, és ezáltal a
döntőbe jutást eredményezte a nyugatnémeteknek. A döntőt a belgákkal játszották,
ahol a gól nélküli első félidőt követően 2–1-re nyertek Horst Hrubesch
duplájával, így megszerezték második Európa-bajnoki címüket. Az esemény
gólkirálya Allofs lett a Hollandia elleni mesterhármasának köszönhetően.

Az 1982-es labdarúgó-világbajnokság selejtezőin meggyőző teljesítménnyel
szerepeltek: mind a nyolc mérkőzésüket megnyerték, Ausztriát, Bulgáriát,
Albániát és Finnországot hazai pályán és idegenben egyaránt legyőzték, ráadásul
kétszer is gólzáporos mérkőzésen diadalmaskodtak, mivel a finnek ellen 7–1-re,
az albánok ellen pedig 8–0-ra nyertek otthon. A torna első csoportkörében
Rummenigge nagyszerű teljesítményt mutatott, az Algéria elleni 2–1-re
elveszített találkozón ő szerezte az NSZK egyetlen találatát, a Chile elleni
4–1-es siker során pedig háromszor talált az ellenfél kapujába. Az osztrákok
elleni mérkőzés a csoportelsőségről döntött. A nyugatnémetek 1–0-ra nyertek, s
mivel még az előző napon Algéria 3–2-re verte Chilét, így hármas holtverseny
alakult ki a csoportban. Az első helyet az NSZK szerezte meg jobb
gólkülönbségének köszönhetően, mellette még Ausztria jutott tovább. A második
csoportkörben már csak három csapat szerepelt egy csoportban. Az NSZK Angliával
és Spanyolországgal együtt alkotta a B csoportot. Az angolok ellen gólnélküli
döntetlen lett a találkozó végeredménye, míg a hazai pályán játszó spanyolokat
90 089 néző előtt a Santiago Bernabéu stadionban verték meg 2–1-re. Ismételten
csoportelsőként jutottak tovább, az elődöntőben Franciaország ellen 3–3-as
döntetlent követően 5–4-re nyertek a büntetőpárbajban. A döntőben Olaszországgal
mérkőztek, ahol az Azzurri már háromgólos előnyre tett szert, a nyugatnémetek
számára végül csak a szépítés sikerült. Jupp Derwall kapitánykodása során a
második nemzetközi tornáján vezette döntőbe az NSZK csapatát, ezúttal azonban
ezüstérmesek lettek.

A sikeresen megvívott Eb-selejtezőket követően az 1984-es kontinenstornára
címvédőként érkeztek, ám maga a torna már nem sikerült ennyire jól. A
csoportkörben a Portugália elleni nyitómérkőzésükön 0–0-s eredmény született,
amit a Románia elleni 2–1-es győzelem követett, ahol Rudi Völler szerezte
mindkét nyugatnémet gólt. A spanyolok ellen 1–0-ra kikaptak, ami a korai kiesést
eredményezte.

Az Eb-kudarc után Franz Beckenbauert nevezték ki szövetségi kapitánynak a
válogatott élére. A játékosként 1974-ben világbajnok edző sikeresen kijuttatta
az 1986-os világbajnokságra a válogatottat. Ott a csoportkörben némi
meglepetésre a dánok mögött csak a második helyen jutottak be a nyolcaddöntőbe.
Az ellenfelük a marokkói labdarúgó-válogatott volt, akiket Lothar Matthäus 87.
percben szerzett góljával vertek meg, s jutottak tovább. A Mexikó elleni
negyeddöntőben gólnélküli döntetlent értek el, a tizenegyesrúgások során azonban
nem rontottak a nyugatnémet játékosok a 4–1-re megnyert büntetőpárbaj során, így
az utolsó rúgásokra nem kellett sort keríteni. Érdekesség, hogy Toni Schumacher
Sergio Goycocheaval együtt tartja a rekordot a világbajnokságok büntetőpárbajai
során a legtöbb hárított tizenegyes tekintetében, négy védéssel. Az 1982-es
vb-hez hasonlóan az elődöntőben itt is a franciák ellen kellett pályára lépni,
ezúttal azonban kétgólos győzelmükkel biztosították a döntőbe jutást. Az
Argentínával vívott finálé az NSZK szempontjából rosszul alakult, mivel 55 perc
elteltével 2–0-s hátrányba kerültek. A 74. percben Rummenigge szépített, majd
hat perccel később Völler egyenlített. Újabb három perc elteltével az argentinok
ismét előnyhöz jutottak, ám ezt követően a nyugatnémetek már nem tudtak
egalizálni. A Mannschaft az egymást követő második világbajnokságán lett
ezüstérmes.

A nyugatnémetek abban bíztak, hogy hazai pályán sikerül megnyerniük az 1988-as
labdarúgó-Európa-bajnokságot. Rendezőként nem kellett részt venniük a
selejtezőkben. A csoportkör során Olaszország ellen egy 1–1-es döntetlennel
kezdték a tornát, amit a Dánia és a Spanyolország elleni győzelmek követtek,
mindkét alkalommal 2–0 arányban diadalmaskodtak. Az elődöntőben Hollandia ellen
játszottak, ahol az 55. percben Matthäus büntetőjével megszerezték a vezetést,
végül mégis a hollandok jutottak be a döntőbe Ronald Koeman tizenegyes-góljának
és Marco van Basten találatának köszönhetően.

A csalódást keltő Eb után az 1990-es világbajnokságra Hollandia mögött a második
helyen kvalifikálta magát a nyugatnémet csapat. Ez volt az utolsó olyan
labdarúgótorna, amelyen Nyugat-Németország (NSZK) néven szerepeltek, ugyanis a
finálé után három hónappal Németországot újraegyesítették. A tornán
csoportelsőként biztosította a helyét a nyolcaddöntőbe, két alkalommal is
gólgazdag mérkőzést játszott a csapatkapitánynak kinevezett Lothar Matthäus
vezette csapat: Jugoszlávia ellen 4–1-re, az Egyesült Arab Emírségek ellen pedig
5–1-re nyertek. Matthäus, Klinsmann és Völler mindkét találkozón eredményes
tudott lenni. Az utolsó találkozójukon Kolumbia ellen Pierre Littbarski révén
ugyan a 89. percben megszerezték a vezetést, de az egy perccel később Freddy
Rincón kiegyenlítette. A legjobb tizenhat között Hollandia ellen 2–1-re nyertek,
majd a negyeddöntőben Csehszlovákiát verték meg 1–0-ra. Az Anglia elleni
elődöntőben a rendes játékidőben 1–1-es döntetlen született, és mivel a
hosszabbításban nem esett újabb gól, így a tizenegyespárbaj következett. A
nyugatnémetek mind a négy büntetőjüket értékesítették, míg az angol játékosok
közül az utolsó két lövő hibázott, ennek köszönhetően az NSZK jutott tovább
4–3-as sikerével. A döntőbeli ellenfele az ugyancsak büntetőkkel továbbjutott
Argentína volt. A mérkőzés az előző világbajnokság fináléjának „visszavágója”
volt, a találkozó egészen a 85. percig gól nélkül zajlott, amikor Andreas Brehme
értékesítette az NSZK javára megítélt tizenegyest. A Nationalelf egymást követő
harmadik alkalommal jutott be a világbajnokság döntőjébe, a két ezüstérem után
most nyerniük sikerült, így harmadik alkalommal lettek világbajnok. Beckenbauer
Mário Zagallo után a második ember lett, aki világbajnokságot nyert játékosként
és edzőként egyaránt, azonban az első olyan, aki csapatkapitányként és
szövetségi kapitánykánt is megtette ezt.

1990. februárjában az 1992-es Európa-bajnokság selejtezőtornájának sorsolásakor
az NDK és az NSZK egyaránt az 5. csoportba került. Azonban az újraegyesítésének
folyamata már 1989-ben megkezdődött. A „két Németország” egyesítése már
augusztusban megtörtént, noha a politikai értelemben vett egyesítést csak 1990.
október 3-án deklarálták. A klubok és a játékosok korábban csatlakoztak a
DFB-hez, és a bajnokság új idénye ez alatt már elkezdődött. Nyugat-Németország
augusztus 29-én Portugália ellen egy barátságos mérkőzés keretein belül lépett
pályára, amelyen a FIFA szabályainak értelmében nem léphettek pályára azok a
játékosok, akik korábban az NDK színeiben voltak válogatottak. A Svédország
elleni barátságos találkozón és a Luxemburg elleni Európa-bajnoki selejtezőn
ugyanez volt a helyzet. Tervbe volt véve, hogy a korábban kiírt Kelet- és
Nyugat-Németország közötti selejtezőt megrendezik barátságos mérkőzésként az
újraegyesítést ünnepelve, azonban ezt a tervet törölték. Az első mérkőzés,
amelyen az egységes Németország pályára lépett, és a korábbi NDK válogatott
labdarúgók is szerepelhettek (úgy mint Matthias Sammer és Ulf Kirsten), a
december 19-i Svájc ellen 4–0-ra megnyert találkozó volt, ahol Rudi Völler már
az 1. percben vezetéshez juttatta a németeket.

A világbajnoki cím megnyerése után Beckenbauer leköszönt a kapitányi posztról,
utódja az addigi segítője, Berti Vogts lett. A csapat a várakozásoknak
megfelelően kijutott az 1992-es Európa-bajnokságra. A tornán csoportmásodikként
jutottak be az elődöntőbe, ahol a házigazda svédeket ejtették ki 3–2-es
győzelmüknek köszönhetően. A döntőben az Eb meglepetéscsapatával, Dániával
találkoztak, akik az eredetileg résztvevő, de a Délszláv háború miatt kizárt
Jugoszlávia helyett szerepeltek az eseményen. A fináléban a németek végül 2–0-s
vereséget szenvedtek. Karl-Heinz Riedle a kontinenstorna társgólkirálya lett
negyedmagával.

Az 1994-es világbajnokságra címvédőként érkeztek (a selejtezőkön nem kellett
szerepelniük). A csoportból többek között Jürgen Klinsmann remeklésével sikerült
továbbjutni, aki négy gól szerzett (csapata a csoportmérkőzések alatt összesen
ötöt). A nyolcaddöntőben Belgiumnál 3–2 arányban bizonyultak jobbnak, a
negyeddöntőben Bulgária ellen mérkőztek. A világbajnoki negyeddöntőben a második
félidő elején Matthäus tizenegyesgóljával ugyan megszerezték a vezetést, de
Bulgária megfordította a mérkőzés eredményét, kiejtve ezzel Németországot.

Az első alkalommal 16 csapat részvételével megrendezett 1996-os
labdarúgó-Európa-bajnokságon jól szerepelt a Nationalelf. Csehország ellen
2–0-ra, Oroszország ellen 3–0-ra nyertek, míg Olaszországgal gólnélküli
döntetlent játszottak a csoportkörben, amivel csoportelsőként biztosították a
továbbjutásukat. A negyeddöntőben a horvátoknál bizonyultak jobbnak (2–1), az
elődöntőben a rendező Anglia ellen 1–1-es döntetlent játszottak. A Puhl Sándor
vezette mérkőzés 3. percében Alan Shearer szerezte meg a vezetést az angoloknak,
amit Stefan Kuntz egyenlített ki, és alakította ki a végeredményt a 16. percben.
A hosszabbítás sem hozott újabb gólt, így büntetőpárbaj döntötte el a finalista
kilétét. Mindkét csapatból az első öt rúgó egyaránt értékesítette a büntetőt, a
hatodik párosból Gareth Southgate lövését azonban Andreas Köpke kivédte, Andreas
Möller a sajátját viszont belőtte, bejuttatva a németeket a döntőbe. Az
Eb-finálé másik csapata az a Csehország volt, akikkel a csoportmérkőzések során
egyszer már megmérkőztek. A találkozón a csehek jutottak előnyhöz Patrik Berger
59. percben szerzett tizenegyesgóljával. A mérkőzés hőse Oliver Bierhoff volt,
aki a 73. percben kiegyenlített, majd a hosszabbításban a 95. percben szerzett
aranygóljával meg is nyerték a mérkőzést, és ezáltal harmadik alkalommal az
Európa-bajnokságot is. Németország ezzel az újraegyesítést követő első jelentős
diadalát aratta. A torna legjobb játékosának Matthias Sammert választotta meg az
UEFA.

Az 1998-as világbajnokság kvalifikációs tornáján Ukrajna és Portugália, valamint
Örményország, Észak-Írország és Albánia előtt sorozatban a 12. világbajnoki
szereplésüket biztosították be. Magán a tornán Eb-címvédőként már nem
szerepeltek ennyire jól. A csoportjukból elsőként jutottak tovább, a
nyolcaddöntőben Mexikót verték meg 2–1-re. A negyeddöntőben a horvátoktól sima,
3–0-s vereséget szenvedtek, így az egymást követő második alkalommal estek ki a
torna ezen szakaszában. A világbajnokságot követően Vogts lemondott, helyére a
szövetségi kapitányi posztra Erich Ribbecket nevezték ki.

Az új szakvezetővel felemás formát mutatott a német válogatott. Máltát mindössze
2–1-re verték meg az első mérkőzésükön, amit a Románia elleni 1–1-es döntetlen
követett, így az első Eb-selejtezőt nem túl biztató körülmények között várták. A
törökök elleni idegenbeli selejtezőn 1–0-s vereséget szenvedtek, így igazolódni
látszottak a kételyek. Noha a soron következő, Moldova elleni, ugyancsak
idegenbeli tétmérkőzésen 3–1-re nyertek, az ezt követő barátságos találkozókon
nyeretlenek maradtak Hollandia (1–1), az Egyesült Államok és Kolumbia (3–3)
ellen. Az újabb selejtezőkön azonban legyőzték Észak-Írországot és Finnországot
is, de a skótok elleni hazai környezetben rendezett felkészülési mérkőzésüket
1–0-ra elbukták, ugyanakkor Moldova ellen kiütéses, 6–1-es győzelmet arattak az
Eb-selejtezőn.

Az Európa-bajnoki cím birtokosaként meghívást kaptak az 1999-es konföderációs
kupára, melyen első alkalommal vettek részt (noha az 1997-es tornán is indulási
jogot szereztek ugyanezen a jogcímen, de akkor visszaléptek). A kupán egy nem
túl erős kerettel vettek részt, aminek eredményeként már a csoportkör után
búcsúzni kényszerültek. A nyitómérkőzésükön Brazíliától 4–0-s vereséget
szenvedtek, majd Új-Zéland ellen 2–0-ra nyertek. Az utolsó találkozójukon az
Egyesült Államok ellen 2–0 arányban maradtak alul, így kiestek.

Ezt követően ismét Európa-bajnoki selejtezőket játszottak, melyeken veretlenek
maradtak, így kijutottak a kontinenstornára. Ezután Norvégia ellen újra sikerült
barátságos mérkőzést nyerniük, amit egy 2–1-es vereség és két 1–1-es döntetlen
követett. Az Eb előtti utolsó két felkészülési találkozójukat azonban
megnyerték, először a csehek ellen bizonyultak jobbnak 3–2-re, majd
Liechtenstein válogatottját győzték le 8–2-re. A 2000-es
labdarúgó-Európa-bajnokságon egy magas átlagéletkorú csapattal szerepeltek. Az
első csoportmérkőzésükön Románia ellen csak 1–1-es végeredmény született,
Angliától 1–0-ra, Portugáliától pedig (amely már két forduló után bebiztosította
a továbbjutását) 3–0-ra kaptak ki. A csoport legutolsó helyén végeztek egyetlen
rúgott góllal. A német válogatott történetében Ribbeck az egyetlen olyan
szövetségi kapitány, aki semmilyen sikert sem tudott elérni. A kiábrándító
Eb-szereplést követően Ribbecket menesztették, helyére Rudi Völlert nevezték ki
eleinte átmeneti jelleggel, később azonban állandósítva a posztján, mivel az
utódnak szánt Christoph Daum kábítószer botrányba keveredett.

Völler első mérkőzésén Spanyolország ellen játszottak, ami az egyetlen
felkészülési találkozó volt a világbajnoki-selejtezőket megelőzően. A debütálás
jól sikerült, mivel Mehmet Scholl és Alexander Zickler két-két góljával 4–1-es
győzelmet arattak. A selejtezőket jól kezdték, a görögöket 2–0-ra, az angolokat
Londonban 1–0-ra verték meg. A dánok és a franciák elleni felkészülési
mérkőzéseiken vereséget szenvedtek, a vb-selejtezőkön viszont négyszer is
veretlenek maradtak (a finnekkel játszottak 2–2-es döntetlent), és a
közbeékelődött Szlovákia elleni barátságos mérkőzésen is 2–0-ra győztek. Az
Anglia elleni hazai visszavágót megelőzően Magyarországgal játszottak
Budapesten, ahol 5–2-es győzelmet arattak. Az angolok elleni selejtező azonban
rosszul sikerült, 5–1-es vereséget szenvedtek. Az utolsó játéknapot megelőzően
az angolok és a németek azonos pontszámmal álltak a csoport élén, és habár az
angolok hazai pályán csak 2–2-es döntetlent játszottak a görögökkel, a németek
nem tudták kihasználni a lehetőséget a csoportelsőség kivívására, mivel otthon
0–0-s döntetlent játszottak Finnországgal. A német nemzeti csapat története
során először kényszerült arra, hogy pótselejtezőt játsszon, ahol ellenfele
Ukrajna volt. Az első mérkőzésen Kijevben 1–1-es döntetlen született, ám a
visszavágón 4–1-re nyertek a németek (az első mérkőzésen is eredményes Michael
Ballack kétszer is eredményes volt), így bebiztosították a részvételüket a
világbajnokságon.

A 2002-es világbajnokság közeledtével alacsonyak voltak a német csapattal
kapcsolatos elvárások a nehézkesen megvívott selejtezőket követően (habár a
kijutás utáni felkészülési mérkőzéseken jól szerepeltek: Izrael ellen 7–1, az
Egyesül Államok ellen 4–2, Kuvait ellen 7–0, Ausztria ellen 6–2, és két 1–0-s
vereség Argentínától és Walestől). A tornán viszont roppantul erősen kezdtek,
Szaúd-Arábiát 8–0-ra verték meg az első mérkőzésükön, ahol a nyolc gólt hat
játékos szerezte (érdekesség, hogy a mesterhármast elérő Miroslav Klose az
összes találatát fejjel szerezte). Az írek ellen egészen a 92. percig vezettek,
amikor Robbie Keane egyenlített, kialakítva az 1–1-es végeredményt, Kamerunt
pedig 2–0-ra verték (Klose további két gólt fejelt, mindkét mérkőzésen egy-egy
találatot szerzett). Az egyenes kieséses szakaszban Paraguay ellen a 88. percben
szerezték meg a vezetést és egyben a győzelmet Oliver Neuville találatával. Az
Egyesült Államokat ugyancsak 1–0-ra verték meg, míg az elődöntőben a házigazda
dél-koreaiakat verték Ballack góljával, aki a mérkőzésen kapott sárga lapja
miatt nem szerepelhetett a döntőben. A finálé brazil fölényt hozott, melyet
Ronaldo két góljával Brazília nyert meg. A torna legjobb játékosának Oliver
Kahnt választották meg, aki az egyetlen olyan kapus, aki Világbajnoki
aranylabdát kapott. Kahn emellett a Jasin-díjat is megkapta, ami a
világbajnokság legjobb kapusának járó elismerés. A 2003-as konföderációs kupán
világbajnoki ezüstérmesként részvételi jogot szerzett, de a tornán nem kívántak
részt venni.

A soron következő Eb-selejtezőket sikerrel teljesítették, így a 2004-es
labdarúgó-Európa-bajnokságon indulási jogot szereztek. Ott azonban győzelem
nélkül már a csoportkör után kiestek. A torna után Völler lemondott, mivel a
média folyamatosan bírálta. Ennek következtében a válogatott élére hat éven
belül már a harmadik szövetségi kapitányt kellett megtalálnia a szövetségnek,
holott azelőtt 75 évig mindössze hat szakvezető irányította a nemzeti csapatot.
A lehetséges jelöltek között szerepelt Ottmar Hitzfeld és Otto Rehhagel is,
valamint a korábbi válogatott Jürgen Klinsmann, aki ezt megelőzően soha sem
töltött be vezetőedzői posztot. Az edzői tapasztalatok és a licenc hiánya miatt
Joachim Löwöt nevezték ki mellé segítőnek. Klinsmann fő feladata az volt, hogy a
hazai rendezésű 2006-os világbajnokságon jó eredményt érjen el a válogatottal.
Klinsmannék első tornája a világbajnokságot felkonferáló 2005-ös konföderációs
kupa volt, melyen rendezőként szerepeltek. A csoportmérkőzések során Ausztrália
ellen 4–3-ra nyertek, Tunéziát 3–0-ra győzték le, Argentína ellen 2–2-es
végeredmény született, így csoportgyőztesként jutottak be az elődöntőbe. Ott a
brazilok ellen kétszer is hátrányba kerültek, amiket mindkétszer két perc alatt
ledolgoztak, azonban a 76. percben esett brazil gólra már nem tudtak válaszolni.
A bronzmérkőzésen Mexikóval találkoztak, és nyertek a hosszabbításban 4–3-ra.
Németország Klinsmann vezetésével története első érmét szerezte meg a
konföderációs kupán.

A 2006-os vb-n való automatikus részvétel miatt csak barátságos mérkőzéseket
játszottak a torna kezdetéig. A válogatott és egyben a világbajnokság
nyitómérkőzése a Costa Rica elleni 4–2-re megnyert, eseménydús találkozó volt. A
lengyelek ellen a 91. percben szerzett góllal nyertek 1–0-ra, az utolsó
csoportmérkőzésükön Ecuadornál bizonyultak jobbnak 3–0-ra. A nyolcaddöntőben
Svédország ellen Lukas Podolski 4. és 12. percben szerzett góljával 2–0-ra
nyertek, majd a negyeddöntőben az argentinokkal ugyan 1–1-es döntetlent
játszottak, de a büntetőpárbajban 4–2-re győztek. Az elődöntőben az olasz
válogatott ellen léptek pályára, a rendes játékidőben nem esett gól. Már a
kétszer 15 perces hosszabbításból is csak egy perc volt hátra, amikor előbb
Fabio Grosso talált be a 119. percben, majd két minutummal később Alessandro Del
Piero is gólt szerzett, megfosztva ezzel a németeket attól, hogy hazai pályán
1974 után ismét világbajnoki-döntőt játszanak. A harmadik helyért rendezett
találkozón Bastian Schweinsteiger remeklésének köszönhetően 3–1-es győzelmet
arattak Portugália ellen. A Világbajnoki aranycipőt Miroslav Klose kapta meg, a
legjobb fiatal játékosnak járó díjat Lukas Podolskinak adták. A vb után
Klinsmann leköszönt a posztjáról.

A 2008-as Európa-bajnokság selejtezőinek az addigi segédedző Joachim Löw
vezetésével vágtak neki, ahol a csoportbeli ellenfelei Ciprus, Csehország,
Írország, San Marino, Szlovákia és Wales voltak. A Nationalelf jól kezdte a
selejtezősorozatot, San Marino ellen 13–0-s, kiütéses győzelmet aratott
(jelenleg ez San Marino legnagyobb arányú veresége), a találkozón Podolski négy
gólt lőtt, Schweinsteiger, Klose és Thomas Hitzlsperger pedig kétszer talált be
az ellenfél kapujába. 2007. október 13-án az írek elleni 0–0-s döntetlennel első
csapatként kvalifikálták magukat a 2008-as Eb-re. Az Allianz Arenaban rendezett
Csehország elleni "tét nélküli" mérkőzésen 3–0-s vereséget szenvedtek, amivel a
csoport második helyére csúsztak vissza, ahonnan a selejtezőtorna végéig nem is
mozdultak el. A D jelű selejtezőcsoport legeredményesebb játékosa a nyolcgólos
Lukas Podolski volt. Az Európa-bajnokság csoportmérkőzései során Lengyelország
2–0-s legyőzésével kezdtek (Podolski duplázott), majd a horvátoktól szenvedtek
meglepő, 2–1-es vereséget, ráadásul Bastian Schweinsteigert Frank de Bleeckere
játékvezető ki is állította a mérkőzés 92. percében. Az Ausztria elleni feszült
hangulatú (Manuel Mejuto González mindkét szövetségi kapitányt, Josef
Hickersbergert és Joachim Löwöt is elküldte a kispadtól a 41. percben), és a
továbbjutást eldöntő találkozót Michael Ballack szabadrúgásgóljával megnyerték,
így bejutottak a negyeddöntőbe. Ott az A csoport győztesével, Portugáliával
mérkőztek meg az eltiltott Löwöt helyettesítő Hans-Dieter Flick segédedző
vezetésével. A 26. percre már 2–0-s vezetésre tettek szert Schweinsteiger és
Klose találataival, a félidő előtt Nuno Gomes szépített, a 61. percben Ballack
góljával 3–1-re vezettek, végül Hélder Postiga állította be a 87. percben a
végeredményt. Az elődöntőben a torna meglepetéscsapa, Törökország ellen léptek
pályára, ahol egy izgalmas találkozón nyertek 3–2-re Philipp Lahm 90. percben
szerzett góljával. Június 29-én a döntőben Spanyolország 1–0-ra nyert ellenük
Fernando Torres góljával, így ezüstérmesként zárták a tornát.

Az Európa-bajnokság után Joachim Löw a játékoskeret megfiatalításába kezdett,
így olyan játékosokat válogatott be, mint René Adler, Serdar Tasci vagy Mesut
Özil, tette mindezt azért hogy versenyhelyzetet alakítson ki, ám a keret tagjai
között ez feszültség kialakulásához vezetett. A 2010-es
labdarúgó-világbajnokság-selejtezőjében Németország azonos csoportba került
Azerbajdzsán (melyet Berti Vogts korábbi német kapitány irányít), Finnország,
Liechtenstein, Oroszország és Wales csapatával.

A nehéz selejtezőcsoport ellenére – melyben szerepelt a legutóbbi
Európa-bajnokságon elődöntős Oroszország – Németország jól kezdte a szereplését,
és Dortmundban 2–1-re legyőzte az oroszokat, ahol az első játékrészben dominált
a németek játéka, és erős nyomás alatt tartották ellenfelüket. Azonban a
Szbornaja a selejtezők hátralévő részében jó teljesítményt mutatott, s így
egészen az utolsó előtti mérkőzésig életben tartotta a csoportgyőzelemre való
esélyét. A moszkvai találkozót műfüves borítású pályán rendezték meg, ezért
Németország nehéz küzdelmet várt. Mindezek ellenére a németek stabilan
védekeztek, és megakadályozták az összes orosz támadást, majd Mesut Özil betört
az orosz büntetőterületen belülre, és Miroslav Klosehoz passzolta a labdát, aki
így megszerezte a győztes gólt. Németország veretlenül nyerte meg a
selejtezőcsoportját, és jutott ki a 2010-es Dél-afrikai világbajnokságra.

A 2009. november 14-i Chile elleni barátságos mérkőzést Robert Enke halálesete
miatt lemondták. A Hannover 96 kapusa tagja volt a bővebb keretnek, azonban
sérülés miatt nem került be. Enke esélyes lett volna a 2010-es vb-csapat első
számú kapus posztjára. Az eset megrázta az egész válogatottat.

A vb-re való felkészülés jegyében négy mérkőzést játszottak. Elefántcsontparttal
szemben 2–2-es döntetlen született, Argentínától hazai pályán 1–0-ra kaptak ki,
Máltát 3–0-ra verték. Az egyetlen idegenbeli barátságos mérkőzésüket
Magyarország ellen játszották, amely a vendég német csapat 3–0-s sikerét hozta.
Az utolsó felkészülési találkozón a bosnyákokkal mérkőztek meg, ami a
Nationalelf 3–1-es győzelmével végződött.

A 2010-es világbajnokság sorsolását 2009. december 4-én tartották. A németek a D
csoportba kerültek Ausztrália, Szerbia és Ghána társaságában. A torna során
Németország meggyőző, támadó szellemű, látványos játékot mutatott. Az Ausztrália
elleni első csoportmérkőzésüket 4–0-ra nyerték meg, míg a második találkozón
kikaptak 1–0-ra a szerbektől. Az utolsó mérkőzésen a továbbjutásért léptek
pályára Ghána ellen, végül Mesut Özil góljával 1–0 arányban legyőzték az
afrikaiakat.

A legjobb 16 között Angliát 4–1-re verték (ahol Frank Lampard szabályos gólját
nem adták meg). A negyeddöntőben Argentínát ütötték ki 4–0-ra. A mérkőzésen
Miroslav Klose a 100. válogatottságát ünnepelte, és két góljának köszönhetően
beérte az örökranglistán Gerd Müllert, aki 14 világbajnoki góljával a
legeredményesebb német játékos volt. A július 7-i elődöntőben Spanyolországtól
1–0-s vereséget szenvedtek. A harmadik helyért rendezett mérkőzésen 3–2-re
nyertek Uruguay ellen, így a csapat bronzérmesként zárta a tornát.

A torna alatt összesen 16 gólt szereztek, míg a győztes spanyolok mindössze
nyolcat. Az 1982-es világbajnokságon szereplő brazil csapat óta a német az első,
amely a legtöbb szerzett találat ellenére nem tudta megnyerni a
világbajnokságot.

A csapat vb-kerete igencsak nemzetközivé vált, mivel a 23 fős játékosállományból
11 labdarúgó származása okán szerepelhetett volna másik válogatottban is.
További érdekesség, hogy az 1934-es torna óta ez volt a legfiatalabb
átlagéletkorral (24,96 év) rendelkező német válogatott keret, amely részt vett a
világbajnokságon.

A német válogatott a 2012-es labdarúgó-Európa-bajnokság selejtezőjében egymás
után tízszer nyert, így történelmet írt, mert eddig még sosem sikerült az
Eb-selejtezők történetében egymás után tízszer győzniük. Az Európa-bajnokságon
négy győzelemet szereztek, a 2010-es világbajnokság bronzmérkőzését is
beleszámítva egymás után 15-ször győztek tétmérkőzésen, ezzel új rekordot
állítottak fel.

Németország az Európa-bajnokságot a „halálcsoport” kifejezéssel illetett B
csoportban kezdte, melynek tagja volt a 2010-es világbajnokság ezüstérmese,
Hollandia, valamint Dánia és Portugália. A németek történetük során először
magabiztosan három győzelemmel kezdtek: az első mérkőzésen Portugália csapatát
Mario Gómez 72. percben szerzett találata révén 1–0 arányban győzték le a
németek, ezt követően a torna esélyesét, Hollandiát Mario Gómez két első félidei
találatával 2–1-re győzték le németek, majd a csoportelsőséget Dánia 2–1-re való
legyőzésével biztosította be Németország. A negyeddöntőben Görögországgal
küzdhettek meg a németek. A mérkőzést 4–2-re a németek nyerték meg. Azonban az
elődöntőben megszakadt a győzelmi sorozat: az olasz Mario Balotelli kihasználva
fizikai előnyét az negyeddöntőben gólt szerző Philipp Lahmmal szemben gólt lőtt
Manuel Neuer hálójába, majd az első félidő során még megduplázta az olaszok
előnyét, amire a németek válaszolni már csak Mesut Özil révén tudtak a rendes
játékidő hosszabbításában, így Németország Olaszország ellen 1–2-re kikapva
kiesett az elődöntőben.

Németország az európai C csoportban szerepelt a selejtezőkben, Svédország,
Ausztria, Írország, Kazahsztán és Feröer mellett. A német csapat 2013. október
11-én, az utolsó előtti fordulóban megnyerte a csoportját és kijutott a
világbajnokságra. 9 alkalommal győztek és egy Svédország elleni döntetlenjük
volt, 36 gólt szereztek és 10-et kaptak. Németország a világbajnokság előtt a 2.
volt a FIFA-világranglistán, előttük a világ- és Európa-bajnoki címvédő
Spanyolország volt.

A világbajnokságon a G csoportba kerültek, Portugália, Ghána és az Egyesült
Államok mellé. Az első mérkőzésükön Portugáliát verték 4–0-ra, majd Ghána ellen
2–2-t játszottak egy fordulatos mérkőzésen. A németek vezettek 1–0-ra, Ghána
fordított, végül Németország egyenlített 2–2-re. Az utolsó mérkőzésen az
Egyesült Államokat 1–0-ra győzték le, így csoportelsőként jutottak a
nyolcaddöntőbe.

A nyolcaddöntőben Algéria ellen a rendes játékidőben 0–0 volt az állás, végül a
németek a hosszabbításban 2–1-re nyerni tudtak. A negyeddöntőben Franciaország
volt az ellenfél, Mats Hummels 13. percben szerzett góljával nyertek 1–0-ra, így
megszakítás nélkül rekordnak számító negyedik alkalommal jutottak be az
elődöntőbe. Az elődöntőben a házigazda brazil válogatott elleni mérkőzést
fölényesen 7–1-re nyerték meg, az első félóra után már 5–0-ra vezettek. A csapat
az elődöntőig bezárólag 17 gólt szerzett a világbajnokságon és 4-et kapott.
Thomas Müller volt a legeredményesebb gólszerző, 5 góllal.

A világbajnokság döntőjét Mario Götze a hosszabbítás 113. percében szerzett
találatával 1–0-ra Németország nyerte meg Argentína ellen, és története negyedik
világbajnoki címét szerezte.

A világbajnokságot követően visszavonult a válogatottságtól a világbajnokságok
történetében legtöbb, 16 gólt szerző Miroslav Klose, aki a brazil Ronaldo
rekordját a Brazília–Németország mérkőzésen döntötte meg, Per Mertesacker,
valamint a világbajnok válogatott csapatkapitánya, Philipp Lahm, aki tisztségét
Bastian Schweinsteigernek adta át.

A 2016-os Európa-bajnokság selejtezőjében a csoportjukban az első helyen
végeztek, amelyet 2015. október 11-én biztosítottak be a Grúzia ellen.

2015. november 13.-án barátságos meccset játszottak Franciaország ellen
Párizsban a terrortámadás-sorozat alatt. Négy nappal később a német válogatott
Hollandia ellen játszott volna barátságos meccset Hannoverben, de a meccset
biztonsági okokra hivatkozva nem tartották meg.

Az Európa-bajnokságon az elődöntőig jutottak, ahol a francia válogatottól
kikaptak.

Az olimpiai játékokon nem a felnőtt válogatott játszik, hanem csak 23 évnél
fiatalabb játékosokból állhat a csapat 3 túlkoros játékos kivételével.

A 2018-as világbajnokság-selejtezőjére Csehország és Északírország ellen
nevezett 23 fős keret. (2016. október 2.)

Az alábbi lista a válogatottban a legtöbbször szereplő 20 játékost tartalmazza.
A statisztika 2016. szeptember 4. szerinti. (a *-gal jelölt játékosok jelenleg
is tagjai a válogatottnak)

Az alábbi lista a válogatottban a legtöbb gólt szerző 10 játékost tartalmazza. A
statisztika 2016. szeptember 4. szerinti (a *-gal jelölt játékosok jelenleg is
tagjai a válogatottnak).

A válogatott hivatalos szerelését az adidas AG állítja elő. Az együttműködés
1954-ben kezdődött, a jelenlegi szerződésük 2018-ig tart. A Nike, Inc. 2007
augusztusában megpróbált egy nyolc évre szóló szerződést kötni a DFB-vel,
melynek értelmében 500 millió eurót fizetett volna (ami hatszorosa annak, amit
az adidas jelenleg fizet), de a szövetség amellett döntött, hogy folytatja az
együttműködést a német székhelyű adidasszal. A jelenleg használt szerelést 2013
novemberében mutatták be.

A válogatott hazai szerelése mindig fehér mezből, fekete nadrágból és fehér
sportszárból állt. A színek az északon elhelyezkedő német állam, Poroszország
19. századi zászlajára vezethető vissza. Az idegenben használt szerelés
színösszeállítása számos alkalommal változott. A legtöbbször használt idegenbeli
szerelés eredetileg zöld mezből, fehér nadrágból és zöld sportszárból állt, ami
a DFB színeiből eredt. Más magyarázatok is vannak a zöld mezre. Az egyik szerint
az ír válogatott tiszteletére választották (melynek a hazai meze zöld színű),
amellyel az első barátságos mérkőzésüket játszották a II. világháború után (ez
az adat azonban valótlan, ugyanis a háború utáni első mérkőzésüket Svájc ellen
vívták). Egyéb magyarázatként ismert az is, amely a mérkőzés utáni mezcserével
kapcsolatos. Az írek elleni találkozót követően a csapatok játékosai mezt
cseréltek egymással, s mivel a németek annyira szegények voltak, hogy nem volt
másik idegenbeli mezük, így az írektől kapott mezen a címert lecserélték, és azt
használták ezt követően. A váltómeznél gyakran használt színek voltak a szürke
és a fekete is, majd a feketéről pirosra módosult 2004 novemberében. A váltás
Jürgen Klinsmann kérésére történt meg, aki azt az érvet hozta fel, hogy a
pirosban játszó csapatok statisztikailag kimutathatóan sokkal sikeresebbek, és
észlelhetően nagyobb félelmet keltenek az ellenfélben. A 2012-es EB küzdelmeire
ismét zöld idegenbeli szerelést használt a válogatott az 1972-es EB győzelem 40.
évfordulója alkalmából. A hazai mezeken továbbra is fellelhetőek a német nemzeti
színek motívumai, melyek leglátványosabban a 2014-es labdarúgó-világbajnokság
során kerültek előtérbe. 2014. július 13-a óta világbajnoki címvédőként köteles
a válogatott feltüntetni a mez felületén a világbajnoki jelvényt egészen a
következő 2018-as labdarúgó-világbajnokság döntőjéig. A válogatott története
során most viseli első alkalommal a jelvényt.



https://hu.wikipedia.org/wiki/Magyarorsz%C3%A1g_a_2016._%C3%A9vi_ny%C3%A1ri_olimpiai_j%C3%A1t%C3%A9kokon

Magyarország a brazíliai Rio de Janeiróban megrendezett 2016. évi nyári olimpiai
játékok egyik részt vevő nemzete volt. Az ország a játékokon 20 sportágban 156
sportolóval képviseltette magát, akik összesen 15 érmet szereztek.

Az egyes sportágak eredményessége, illetve az induló versenyzők száma a
következő (zárójelben a magyar indulókkal rendezett versenyszámok száma,
kiemelve az egyes oszlopokban előforduló legmagasabb érték, vagy értékek):

A Magyar Olimpiai Bizottság (MOB) 2014. április 28-ai közgyűlésén elfogadták a
2016. évi olimpiai játékokra való felkészülés programját és irányelveit. Utóbbi
alapján előzetesen úgy kalkuláltak, hogy Magyarországot 211–232 sportoló
képviselheti a világeseményen, ha minden sportágban optimálisan alakul a
kvótaszerzés.

2014 júniusában Szabó Bence, a MOB főtitkára az érintett sportági
szakszövetségekkel folytatott megbeszélésen a 2016-os olimpiát a MOB kiemelt
projektjének nevezte. A sportvezető elmondta, hogy mintegy 150-200 magyarországi
versenyző kvalifikációját tartaná elképzelhetőnek, és célként azt nevezte meg,
hogy Magyarország bekerüljön az első tíz helyezett közé az olimpiai
éremtáblázaton.

Augusztusban Fábián László olimpiai bajnok öttusázó, a bizottság sportigazgatója
azt nyilatkozta, hogy szeretnék, ha minél több sportágban lennének magyar
résztvevők, és elmondta, hogy „20-23 sportág nagyon szép volna, az majdnem 150
sportolót jelentene, ami bizonyítaná Magyarország sporterejét”. Ugyanakkor
megjegyezte, hogy „ha a húsz feletti sportágszámot tudjuk hozni, már az is nagy
siker”. Fábián úgy fogalmazott, hogy nem tartja elérhetetlennek a londoni
olimpián részt vevő magyar sportolók létszámának megismétlését, és a Londonban
megrendezett előző játékokhoz képest akár még több versenyző is kvalifikálhat a
brazíliai olimpiára. A sportvezető elmondta, bízik abban, hogy minél több
csapatsportág képviselői utazhatnak majd Rio de Janeiróba.

2016. július 18-án a Magyar Olimpiai Bizottság elküldte a riói olimpia
szervezőinek a magyar olimpiai csapat sportolóinak nevezését. A lista 21 sportág
157 (+1 tartalék) versenyzőjét tartalmazta, akik közül 65 nő és 92 férfi
versenyző. A tartalék Somfay Péter vívó. Később Horváth Dávid indulását is
engedélyezték, így az utazó keret 159 fős lett. Az előző olimpiára 157 sportoló
utazott Magyarországról, azaz ezen az olimpián két fővel nőtt a létszám. A
versenyzőket kísérő edzőkkel, sportvezetőkkel, technikai személyzettel együtt a
MOB által finanszírozott utazó létszám 294 fő, akikhez a sportági szövetségek
finanszírozásában még mintegy 25-30 fő csatlakozik. A sportolók és a kísérők
jelentős része július 30-án indul el az olimpia színhelyére külön
charter-géppel.

Németh Zsolt atlétaedző, a Magyar Atlétikai Szövetség szakmai alelnöke 2014
májusában elmondta, hogy tanítványa, az előző játékokon bajnoki címet szerző
Pars Krisztián a címvédést tűzte ki céljául, „de már jelentkeznek a komoly
kihívók, akikkel addig is kiélezett versenyeket fog vívni”.

 megjegyzés: Atlétikában egy versenyszámban maximum három fő indulhat
nemzetenként, így nő maratoni futásban és férfi 50 km-es gyaloglásban az adott
szövetség dönt az indulókról.

Női maratonon Erdélyi Zsófia, Papp Krisztina és Szabó Tünde a csapattagok. 1.
tartalék Staicu Simona, 2. tartalék Gyurkó Fanni. Amennyiben Papp 10 000 méteren
is tud olimpiai szintet futni, akkor maratonon az 1. tartalék indulhat helyette.
A két tartalék végül nem került be az utazó keretbe.

Férfi gyaloglásban Helebrandt indul 20 kilométeren. Srp Miklós, Venyercsán Bence
és Rácz Sándor 50 kilométeren.

Kovács Antal olimpiai és világbajnok cselgáncsozó 2014-ben így nyilatkozott a
magyarországi sportolók esélyeiről: „Hosszú évek óta elmondható, hogy rengeteg a
kiemelkedő képességű magyar judós, és a fiatal tehetségek feltűnése is
optimizmusra sarkall. Ebből valami egészen jó sülhet ki, akár már Rióban.”
Csernoviczki Éva, a 2012. évi olimpiai játékok bronzérmese az éremszerzést tűzte
ki céljául a 2016-os játékokra.

2013-ban Kammerer Zoltán háromszoros olimpiai bajnok kajakos az olimpiai
szereplést tűzte ki céljául; a sportoló így fogalmazott: „2016-ig gőzerővel
készülök, addig biztos folytatom, a mindennapjaim nagy része a sporthoz
igazodik. Az olimpiát még meglátjuk, hogy jön össze.” 2014 augusztusában a 2012.
évi olimpiai játékokon két aranyérmet szerző Kozák Danutát a magyar csapat egyik
legnagyobb olimpiai aranyesélyesének nevezték.

A 2015-ös gyorsasági kajak-kenu világbajnokságon 15 kvótát (férfi kajak 6, női
kajak 5, kenu 4) szerzett a magyar válogatott. További kvótaszerzésre 2016-ban
is volt lehetőség.

2012 augusztusában Széles Sándor úszóedző egy tévéműsorban azt mondta, hogy
tehetsége és akarata alapján tanítványa, a 2012. évi londoni olimpiai játékok
bajnoka, Gyurta Dániel mellúszó számára „teljesen reális […] Rióban ismét az
arany”. A szakember Risztov Éva és Gyurta Gergely 2016-os olimpiai szerepléséről
is bizakodóan nyilatkozott. Széles 2014 februárjában azt nyilatkozta, hogy
Gyurta Dániel „képességei adottak az ismétléshez, de akár öccse, Gyurta Gergely
is nyerhet a 10 kilométeres távon, miközben ezerötszázon is döntős lesz, de akár
még érmet is szerezhet.” Az edző a 2016-os olimpia esetleges
meglepetésembereként nevezte meg Gyurinovics Fannit, és így fogalmazott vele
kapcsolatban: „megkockáztatom, hogy 400 vegyesen 2016-ban megelőzi Hosszú
Katinkát”.

Gyurta Dániel 2014 augusztusában azt mondta, hogy ott tart az olimpiai
felkészülésben, ahol tartania kell, és a 2012-es londoni olimpiai bajnoki cím
nem tette jóllakottá, „csupán azt bizonyította, hogy érdemes keményen dolgozni,
mert előbb-utóbb beérik a gyümölcse, és […] aki egyszer már megtapasztalta,
milyen olimpiai bajnoknak lenni, az nem szívesen ad alább az igényeiből.”
Verrasztó Evelyn háromszoros olimpikon úszó utolsó nagy lehetőségének nevezte a
Rio de Janeiró-i olimpiát, míg a szintén háromszoros olimpiai részt vevő Mutina
Ágnes azt mondta, reméli, lesz addig energiája a folytatáshoz.

2016. július 22-én jelentették be, hogy szabadkártyával Horváth Dávid is az
utazó csapat tagja lett. Ugyanakkor vált ismertté az is, hogy Sztankovics Anna a
200 méter mellett 100 méteres mellúszásban is rajthoz állhat.

2016. július 25-én közölték, hogy egy újabb magyar sportoló, Olasz Anna úszó is
indulhat szabadkártyával a riói olimpián. A 2015-ös kazanyi vb-n 11. helyezést
ért el, s ezzel akkor lemaradt a tizedik, kvótaszerző helyről Risztov Éva
mögött. Azonban az akkori 6. helyezett orosz úszónő, Anasztaszja Krapivina
2013-as doppingvétsége miatt nem indulhat az olimpián, s kivéve őt a mezőnyből a
vb-tizenegyedik Olasz Anna a tizedik helyre lépett előre, s ezzel az olimpiai
indulók közé került.

A medencében rendezett versenyszámokban a következő versenyzők teljesítették az
olimpiai kvalifikációs időt. Az olimpián versenyszámonként két ilyen sportolót
lehet nevezni.

2013 novemberében Gergely István kétszeres olimpiai bajnok vízilabdázó, a magyar
férfi válogatott kapusedzője így nyilatkozott: „[b]iztos vagyok benne, hogy a
riói olimpia egy kifejezetten látványos sportesemény lesz. Ugyan mi vízilabdások
szinte csak a képernyőn keresztül követtük eddig is a megnyitót vagy akár [a]
többi sporteseményt, de az eredményesség legtöbbször sok lemondással jár. Rióban
szeretnénk még az utolsó napon is játszani, mert ez azt jelentené, hogy éremért
küzdhetünk majd. Addig még viszont rengeteg megmérettetés vár a csapatra.”
Kemény Dénes, a Magyar Vízilabda-szövetség elnöke 2014 júliusában azt mondta,
hogy a magyar női és a férfi válogatott edzőinek – Benedek Tibor és Merész
András – emberi és szakmai adottságai arra predesztinálják a nemzeti csapatokat,
hogy szép sikereket érjenek el az olimpián. Fábián László, a MOB sportigazgatója
2014 augusztusában a 2016-os olimpiai szereplésre utalva azt nyilatkozta, hogy a
magyar férfi és női vízilabda-válogatottaknak „a világ legjobbjai között is
helyük van”.



https://hu.wikipedia.org/wiki/Iron_Maiden

Az Iron Maiden egy angol heavy metal együttes, a világszerte több mint 100
millió eladott lemezével a műfaj egyik legsikeresebb képviselője. Az együttest
Steve Harris basszusgitáros alapította 1975-ben, aki korábban a Gypsy's Kiss és
a Smiler együttesek tagja volt. Az 1970-es évek végén kibontakozó New Wave of
British Heavy Metal hullámmal kerültek be a köztudatba, debütáló lemezük pedig
Iron Maiden címmel 1980-ban jelent meg. Több tagcserét követően arany- és
platinalemezek sorát adták ki, a The Number of the Beast (1982), a Piece of Mind
(1983), a Powerslave (1984), a Somewhere in Time (1986), és a Seventh Son of a
Seventh Son (1988) albumokkal a heavy metal megkerülhetetlen klasszikusaivá
váltak, a zenekar pedig kereskedelmi sikereinek csúcsára ért. Az 1990-es években
tagcserék és a zenei klíma változása nehezítették az együttes munkáját, de a
2000-es évektől kezdve ismét egyre sikeresebbek.

Az együttes eddig 16 stúdióalbumot, 4 válogatásalbumot, 9 koncertalbumot és 4
korlátozott példányszámú lemezt készített. 2002-ben Ivor Novello-díjat kaptak,
pályafutásuk elismeréseképpen pedig a Hollywood's RockWalk őrzi az együttes
tagjainak kézlenyomatát. Eddig háromszor jelölték őket Grammy-díjra. 2010-ben
megjelent 15. stúdióalbumukról az "El Dorado" című dalért a Best Metal
Performance kategóriában kapták meg végül a Grammy-díjat 2011-ben.

Az Iron Maiden zenéje nyomán a heavy metal több altípusa jött létre, többek
között a power metal és a speed metal, valamint nagy hatással volt a két gitárt
együtt megszólaltató heavy metal hangzásra is. Karrierjük során több mint 2000
koncertet adtak, és gyakran említik őket úgy, mint az egyik legnagyobb hatású
metalzenekart a rocktörténelemben.

Az együttes több dala folklóron, filmeken, illetve könyveken alapszik, mint a
The Wicker Man,[jegyzet 1] a The Prisoner,[jegyzet 2] a To Tame a Land,[jegyzet
3] a Where Eagles Dare,[jegyzet 4] az Edge of Darkness,[jegyzet 5] vagy a Rime
of the Ancient Mariner.[jegyzet 6] Az együttes kabalafigurája Eddie, aki nemcsak
a lemezborítókon látható, de a dalszövegekben ugyanúgy felbukkan, mint az
együttes koncertjein.

Az együttest Steve Harris basszusgitáros hozta létre, aki 1956. március 12-én
született a kelet-londoni Leytonstone-ban. Eleinte profi focista akart lenni,
kedvenc csapata a West Ham United volt. 15 éves korára egyre nagyobb szerepet
kapott életében a rockzene, ekkortájt a Jethro Tull, a Genesis, a Deep Purple, a
Black Sabbath, a Free és a Wishbone Ash voltak a kedvenc zenekarai. Harris
eleinte dobolni akart, de a hangszert túl hangosnak találta, így többek között
John Paul Jones, John Deacon és Chris Squire hatására elkezdett érdeklődni a
basszusgitár iránt. Eleinte azt tanácsolták neki, hogy akusztikus gitáron
játsszon, de Harris nem sokkal később megvette első basszusgitárját, egy 40
dolláros Fender másolatot.

Első zenekara, az Influence mindössze egyetlen koncertet adott, mivel nevüket
hamar Gypsy's Kiss-re változtatták. Ezen zenekar felállását azonban nehéz volt
egyben tartani, ezért Harris kilépett, hogy csatlakozzon a Smiler együtteshez.
Itt az a Doug Sampson dobolt, aki később az Iron Maidenben is felbukkant. A
Smiler nagyrészt feldolgozásokat játszott, de amikor saját dalok írására került
sor, rendszeressé váltak a viták Harris és a nála jóval idősebb tagok között.
Harris ötleteit túl bonyolultnak tartották a többiek, ezért Harris elhagyta az
együttest, hogy saját zenekart alapítson.

Új együttesét 1975 karácsonyán hívta életre, s az Iron Maiden nevet adta neki.
Az Iron Maiden (Vasszűz) nevet a Vasálarcos című Alexandre Dumas regénye alapján
íródott filmből kölcsönözte. Eredetileg középkori kínzóeszköz volt. Iron
Maidennek hívták azokat a fémkoporsókat, amelyek belsejében hegyes szegek
voltak, így a koporsóba kerülő áldozat azonnal szörnyethalt. Mielőtt
kialakulhatott volna egy stabil tagság, több mint 12 különböző felállás volt.

Az együttes első felállását Harris mellett Dave Sullivan és Terry Rance
gitárosok, Ron Matthews dobos és Paul Day énekes alkotta. Az Iron Maiden első
koncertjére 1976. május 1-jén Kelet-Londonban került sor. Az első koncertek után
Harris egyre inkább kritikus szemmel nézte Paul Day ténykedését, aki a
basszusgitáros szerint nem volt eléggé karizmatikus és energikus. Helyére a
korábbi Smiler tag Dennis Wilcock került. Mivel Wilcock nagy KISS fanatikus
volt, ezért a koncertek alkalmával gyakran használt tüzet és művért. Wilcock
felhívta Harris figyelmét egy közeli barátjára, Dave Murray gitárosra. Sullivan
és Rance nem nézték jó szemmel Murray meghívását, ugyanis frusztrálta őket egy
harmadik gitáros jelenléte. Sullivan és Rance választásra kényszerítették
Harrist, hogy vagy ők maradnak, vagy Murray megy el. Harris egy rövid időre
feloszlatta a zenekart, majd Dave Murray gitárossal folytatta tovább.

1976-ban Bob Sawyer személyében csatlakozott hozzájuk még egy gitáros, aki ezt
követően a Bob Angelo nevet kezdte el használni. Angelo ellentétet korbácsolt
Murray és az énekes Dennis Wilcock között. Ezért 1976-ban egy rövid időre Dave
Murray elhagyta az együttest. Ezt követően csatlakozott az Urchinhoz, abban
Adrian Smith volt a másik gitáros. Hamarosan Ron Matthews is elhagyta a
zenekart, helyére Ron Rebel érkezett. Ezt követően Bob Sawyer gitáros hagyta el
az együttest, majd Harris újsághirdetés útján talált rá Tony Moore billentyűsre.
Moore csak 1977 novemberében volt a zenekar tagja, mindössze egyetlen koncertet
adott a zenekarral. A Bridgehouse-ban adott fellépésen Terry Wapram gitározott
és Barry Purkis dobolt. 1977 végére Harris mindenkit szélnek eresztett, majd
ismét megkereste Dave Murray gitárost, aki az első hívásra visszatért.
Kettejükhöz csatlakozott Doug Sampson dobos, akivel Harris egy korábbi Iron
Maiden-koncerten találkozott először. A trió felállású együttes ekkor már olyan
dalok kezdetleges verzióit játszotta, amelyek az első két nagylemezükön kaptak
helyet ("Prowler", "Iron Maiden", "Wrathchild", "Another Life", "Sanctuary",
"Transylvania", "Purgatory", "Drifter", "Innocent Exile"). 1978 nyarán még
mindig kereste az énekesét a három tagot számláló együttes, mígnem 1978
szeptemberében egy ismerősük beajánlotta nekik Paul Di’Anno énekest.

Paul Di’Anno az első próbán a Deep Purple "Dealer" című dalát énekelte el,
valamint két Iron Maiden-szerzeményt, a "Prowler" és a "Wrathchild" címűeket.
Di’Anno meggyőzte az együttest, Steve Harris később így nyilatkozott róla:
Egyfajta minőség van a hangjában, érdesség vagy nevezd, aminek akarod, ami
nagyszerű élt ad neki. Di’Anno első koncertjét a londoni Ruskin Arms klubban
adta, ez akkoriban az együttes törzshelyeként is szolgált. Eleinte kevés
sikerrel tudtak koncerteket lekötni, mivel a '70-es évek végén a new wave- és a
punkelőadók jelentették a klubtulajdonosok és a lemezkiadók számára a fő
vonzerőt, de Di’Anno csatlakozásával egyre több koncertet adtak London keleti
részén. A saját dalok mellett ekkoriban még bőven játszottak feldolgozásokat is,
többek között olyan együttesektől, mint a Montrose, az UFO vagy a Van Halen.

Az együttes koncertjein nagy hangsúlyt fektetett a látványra is, így a korabeli
Iron Maiden-koncertek szerves részét képezték a pirotechnikai elemek, de egy
kartonból készült maszk is megjelent a színpadon, ami hamarosan az Eddie nevet
kapta. Az együttes tervbe vette az első demó rögzítését, de mivel nem volt elég
pénzük a stúdióra, ezért 1978. december 31-én, szilveszter éjszaka rögzítették
az anyagot, a kevesebb költségek végett. Az anyagra négy dal került felt ("Iron
Maiden", "Invasion", "Prowler", "Strange World"). A felvételekre a cambridge-i
Spaceward stúdióban került sor. A demó nagy feltűnést keltett, főleg miután egy
Neal Kay nevű heavy metal DJ rendszeresen lejátszotta a dalokat a Soundhouse
klubban. A Sounds nevű angol zenei szaklap ismerte fel elsőként a punkhullám
kifulladását, ezért 1979-ben már rendszeresen közzétette a Soundhouse
slágerlistáját, amelyen az Iron Maiden „Prowler” című dala egyre feljebb
emelkedett. 1979 áprilisában már a lista első helyén szerepelt, majd hónapokig
tartotta ezt a pozíciót.

Az anyag eljutott Rod Smallwoodhoz is, aki éppen fel akart hagyni a
rockbiznisszel, de az Iron Maiden demója annyira ígéretesnek tűnt, hogy
meggondolta magát. Smallwood ekkoriban még nem kötött szerződést az együttessel,
megvárta, míg ismertebbek lesznek, de mindent megtett annak érdekében, hogy az
együttes minél több klubban léphessen fel. Az egyik koncert előtt Paul Di’Anno-t
letartóztatták a nála levő bicska miatt, ezért az estén Steve Harris énekelt.
1979-ben Anglia területén olyan fiatal heavy metal együttesek bukkantak fel,
mint a Saxon, a Diamond Head, a Def Leppard, a Samson, az Angelwitch, vagy a
Praying Mantis, s ezek egyre nagyobb teret kaptak a médiában, többek között az
ekkortájt induló Kerrang! magazin által. A jelenséget az újságnál dolgozó Geoff
Barton New Wave of British Heavy Metalnak nevezte el. Rod Smallwood, hogy
felkeltse a nagyobb lemezkiadók érdeklődését, 1979. október 19-ére egy koncertet
kötött le a patinás londoni Marquee klubba. Smalwood fogadott az EMI kiadó
emberével, John Darnley-vel, hogy a koncert telt házas lesz. Az este folyamán
több mint 700 rajongó jelent meg, így Smalwood megnyerte a fogadást.

1979-ben több másodgitáros is megfordult a zenekarban, de sem Paul Cairns, sem
Paul Todd, sem Tony Parsons nem maradt sokáig. Ekkortájt a Motörhead különleges
vendégeként is felléphettek a The Music Machine Camden-ben. 1979-ben jelent meg
a Def Leppard, saját kiadásban is sikeresnek bizonyult bemutatkozó EP-je, így az
Iron Maiden is ezt a taktikát választotta. 1979. november 9-én postai
terjesztésben jelent meg a The Soundhouse Tapes kislemez, erre az 1978
szilveszterén rögzített demó 3 dala került fel ("Iron Maiden", "Invasion",
"Prowler"). Az eredeti demón szereplő "Strange World" című dalt azonban nem
rakták fel a kislemezre, mert nem voltak elégedettek a minőségével. Az anyag nem
várt sikert aratott, pár hét alatt mind az 5000 példány elkelt belőle, de ennek
a többszörösét is el tudta volna adni az együttes. A kislemez sikerére az EMI is
felfigyelt, így 1979 decemberében szerződtette a zenekart. A szerződést Steve
Harris, Dave Murray, Doug Sampson és Paul Di’Anno írta alá, ugyanis ekkor éppen
nem volt másodgitárosuk.

Többször is próbálták elhívni Murray barátját, Adrian Smith gitárost, de ő
ekkoriban az Urchin tagja volt, és rendre visszautasította a felkéréseket. A
Melody Makerben közzétett hirdetés alapján Dennis Stratton lett az együttes
gitárosa. Doug Sampson egészségét kikezdte a sok koncert, ezért elhagyta az
együttest. Helyére Clive Burr érkezett, aki korábban a Samson nevű heavy metal
zenekar tagja volt.

A Paul Di’Anno, Steve Harris, Dave Murray, Clive Burr és Dennis Stratton
felállású Iron Maiden rögzítette a "Sanctuary" és a "Wrathchild" korai
verzióját, amelyek a Metal for Muthas válogatásalbumon jelentek meg. Az EMI
ezzel az anyaggal az új hullámos brit heavy metal zenekarokat kívánta bemutatni.
Az Iron Maiden mellett olyan előadók kaptak rajta helyet, mint például a Samson,
az Angel Witch, vagy a Praying Mantis. A válogatásalbum apropóján az EMI egy 27
fellépésből álló koncertturnét szervezett (Metal for Muthas Tour), amelynek
főzenekara az Iron Maiden, míg az egyik előzenekar a Praying Mantis volt.
Akkoriban több újságíró is megvádolta az EMI lemezkiadót azzal, hogy csupán az
Iron Maiden népszerűsítése céljából készült az egész válogatás. Az 1980
februárjában megjelent "Running Free" kislemez a 34. helyig jutott a brit
listán. A kislemez borítóján szerepelt először a zenekar kabalafigurája, Eddie,
aki később az Iron Maiden lemezborítókon számtalan módon kelt életre. A kislemez
sikere alapján felkérést kaptak a BBC népszerű Top of the Pops műsorába, ahol a
"Running Free" című dalt adták elő.[1] A műsor történetében ez volt az első élő
fellépés a The Who 1973-as fellépése óta.

A debütáló nagylemez felvételeire a londoni Kingsway Studios-ban került sor,
1980 januárjában. Az anyag producere Will Malone volt, aki korábban a Black
Sabbath és Meat Loaf mellett bukkant fel. A felvételek alatt Dennis Stratton és
Malone kísérletet tett egyes dalok átalakítására, de Harris keményen ellenállt a
változtatásoknak. Az Iron Maiden címet kapott debütáló nagylemez 1980. április
14-én jelent meg Angliában az EMI kiadásában. Az USA-ban 1980 nyarán a Capitol
Records jelentette meg. A lemez borítóját Derek Riggs festette, aki később a
zenekar állandó grafikusa lett. A korong már a megjelenés első hetében 4. helyre
került az Egyesült Királyság toplistáján, ezáltal az Iron Maiden a New Wave of
British Heavy Metal mozgalom vezetője lett. Az újszerű és energikus heavy metalt
tartalmazó album nagyrészt remek kritikákban részesült a sajtó részéről.

Ezt követően a zenekar a Judas Priest társaságában egy 15 állomásból álló
turnéra indult. A közös fellépések azonban feszültséget okoztak a két zenekar
között. A főzenekar visszaemlékezése szerint az Iron Maiden színpadi
megjelenésében erősen hajazott a Judas Priest-re, de az együttes nyilatkozatai,
miszerint lemossák majd a főzenekart a színpadról, sem segítették elmélyíteni a
két csapat közötti viszonyt(később azonban tisztázták nézeteltéréseiket). A
koncertek elsöprő sikert arattak, az Iron Maiden c. dal előadása közben pedig az
együttes kabalafigurája, Eddie teljes életnagyságban is megjelent. Ez azóta is
hagyomány a zenekar koncertjein. 1980 májusában a "Sanctuary" képében újabb
kislemez jelent meg, borítója komoly sajtóvisszhangot váltott ki
Nagy-Britanniában. A képen az akkori brit miniszterelnök, Margaret Thatcher
holtteste volt látható, aki fölött Eddie egy kést tartott a kezében. Thatcher
egy Iron Maiden-plakátot tépett le a falról, ezért kellett meghalnia. 1980
áprilisában önálló hazai turnéra indultak (Iron Maiden Tour), annak során
felléptek a korszak legrangosabb hazai hard rock/heavy metal fesztiválján is, a
Reading fesztiválon. Itt együtt játszhattak a brit UFO zenekarral, így Harris
találkozhatott példaképével, Pete Way basszusgitárossal. Augusztus végétől
október közepéig többször is a KISS előzenekaraként léptek fel, ekkor rengeteg
új rajongót sikerült szerezniük.

1980 októberében egy harmadik kislemez is napvilágot látott, a "Women in
Uniform", három dallal. A címadó szerzemény eredetileg a Skyhooks ausztrál
rockegyüttes dala. Emellett az "Invasion" című dal újra felvett változata,
valamint a "Phantom of the Opera" koncertfelvétele kapott helyet az anyagon. Ez
a kislemez volt egyben Dennis Stratton utolsó munkája is a zenekarral, a
megjelenést követően szakmai és személyi okok miatt elhagyta az együttest. Az
együttes és Stratton haragban váltak el, de később rendezték viszonyukat. 1980
novemberében egy Live!! +one című lemez jelent meg Japánban
(koncertfelvételekkel). Stratton helyére sikerült Adrian Smith (ex-Urchin)
gitárost szerződtetni, aki korábban többször is visszautasította az együttes
ajánlatát. A Harris–Di’Anno–Murray–Smith–Burr felállású zenekar 1980
novemberében a londoni Rainbow-ban adott nagy sikerű koncertet, több mint 4000
rajongó előtt. Az Adrian Smith egyik legelső fellépését megörökítő estét filmre
rögzítették. Live at the Rainbow címmel 1981-ben jelent meg VHS formátumban.

A második album felvételei már 1980 novemberében megkezdődtek és egészen 1981
januárjáig tartottak. A londoni Battery Studios-ban rögzített anyag azzal a
Martin Birch producerrel készült el, aki korábban a Black Sabbath, a Whitesnake,
a Blue Öyster Cult, a Deep Purple és még számtalan legendás rockegyüttes
lemezein dolgozott korábban. Az 1981. február 2-án megjelenő Killers című album
ennek megfelelően jobb hangzású lett (elődje hangzásával ui. Harris sem volt
elégedett). Az albumot Angliában az EMI adta ki, az USA-ban pedig a Capitol
Records. A korong nem szerepelt olyan jól, mint elődje, a Killers csak a 12.
helyen nyitott, valamint nyolc hétig maradt a brit lemezeladási listán. Az
album, amelyre két instrumentális dal is felkerült ("The Ides of March",
"Genghis Khan"), ismét remek kritikákat kapott. Az ezen szerepelt "Wrathchild"
máig a koncertprogram szerves részét képezi. Érdekesség, hogy az egész lemezt
Harris írta, csak a "Killers" című számban bukkan fel Di’Anno mint társszerző.
Elődjéhez hasonlóan erre is nagyrészt olyan dalok kerültek fel, amelyeket Harris
már a '70-es évek végén megírt.

Az album több országban is aranylemezzé vált, 1980. áprilisában pedig kezdetét
vette a Killers World Tour, ebben először léptek fel az Egyesült Államokban,
Kanada területén, valamint Japánban. Az 1981 decemberéig tartó körúton
Jugoszláviában is szerepeltek, így az Iron Maiden volt az első nyugati
rockzenekar, amely kommunista országban adott koncertet. Az albumról először a
"Twilight Zone" jelent meg kislemezen, s a 31. helyig jutott a brit listán. Ezt
1981 júniusában követte a második kislemez, a "Purgatory". A címadó dal egy
korai Iron Maiden-szerzemény, amit az 1976 és 1977 közötti koncerteken is
gyakran játszottak Floating címmel. A kislemezre az eredeti dal egy gyorsabb
változata került fel. A kiadvány az 52. helyig jutott a brit listán, ezáltal a
"Purgatory" az együttes egyik legsikertelenebb kislemeze. Feltehetően ez annak
köszönhető, hogy a kislemez A és B oldalán hallható mindkét dal az albumon is
szerepelt, pontosan ugyanebben a formában.

1981 augusztusában egy Maiden Japan című koncert-EP jelent meg, melyet Japánban,
Nagoja városában rögzítettek 1981. május 23-án. Az album címe utalás a Deep
Purple 1972-ben rögzített klasszikus Made in Japan című koncertlemezére. A lemez
két különböző számlistával jelent meg. Japánban és Európában egy négyszámos
változat jelent meg, a világ többi részén pedig a "Wrathchild" dallal kibővített
verzió.

1981-re személyes ellentétek kezdték a zenekart emészteni. Paul Di’Anno
koncertteljesítményével egyre elégedetlenebb volt Steve Harris, ami számos
konfliktust eredményezett. Paul Di’Anno túlzásba vitt alkoholizálása és
mértéktelen kokainfogyasztása nagymértékben befolyásolta színpadi munkáját is.
Ezt a hazai közönség azonban nem érzékelte, mert a turnék rendszerint Angliában
kezdődtek, így a rajongók egy energikus Di’Anno-t láttak a színpadon, de a turné
előrehaladtával egyre gyengébb teljesítményt nyújtott. Tovább fokozta a vitákat,
hogy Di’Anno inkább a punkegyüttesekért rajongott, így többször is hangoztatta,
hogy nincs teljes mértékben megelégedve az együttes irányvonalával, illetve
hangzásával.

Steve Harris egy későbbi interjúban így kommentálta a kialakult helyzetet: Már
az sem volt elég, ha mi négyen a maximálisnál is többet nyújtottunk. Így sem
voltunk képesek arra, hogy palástoljuk a frontemberünk hiányosságait. Sokszor
úgy tűnt, hogy Paul egyszerűen beleszarik az egészbe. Számunkra a színpad mindig
is szent volt. Ott nem lehetett bohóckodni. Paul a hangjára sem vigyázott, és
rendesen büntette a szervezetét is. Volt, hogy szinte égett az arcom buli
közben, annyira szét volt csúszva. Ilyet ebben a zenekarban nem lehet
büntetlenül megtenni. Harris számára akkor telt be a pohár, mikor a turné elérte
Németországot. Itt Di’Anno állapota olyannyira súlyosra fordult, hogy öt
koncertet le kellett mondaniuk. 1981 szeptemberében az együttes tagjai úgy
döntöttek, hogy kirúgják Paul Di’Anno-t a zenekarból. Utolsó hivatalos kiadványa
az Iron Maiden tagjaként a Maiden Japan című koncertanyag volt.

Az együttes ezt követően új énekes után kezdett el kutakodni. A cél érdekében
Steve Harris és Ron Smallwood ellátogatott az 1981-es Reading fesztiválra, hogy
megnézzék a Samson frontemberét, Bruce Bruce-t. Smallwood szkeptikusan fogadta
az énekest, de Harris már az előadás alatt eldöntötte, hogy vele fogja
folytatni. Az első meghallgatásra 1981 szeptemberében került sor, ahol Bruce
könnyedén vette az akadályt. Az ekkor már Bruce Dickinson nevet használó énekes
hivatalosan is a zenekar tagja lett, akit széles hangterjedelme révén az
együttes tagjai "légi szirénaként" kezdtek el becézni. Ezt követően öt olasz
koncertet kötöttek le, hogy az új énekest a színpadon is "kipróbálják".
Dickinson első koncertjére az Iron Maiden tagjaként 1981. október 26-án került
sor Bologna városában. Hazai terepen elsőként 1981. november 15-én mutatkozott
be a londoni Rainbow Theatre-ben, ahol a rajongók kitörő lelkesedéssel fogadták
az új énekest. Ezen fellépések a soron következő album beharangozójaként is
szolgáltak, melyek némelyikén már játszották a "Children Of The Damned", "Run To
The Hills", "22 Acacia Avenue" és a "The Prisoner" című számokat is.

A harmadik album felvételei 1981 végétől 1982 januárjáig zajlottak ismét Martin
Birch producerrel. Birch (aki egyébként Ritchie Blackmore javaslatára kezdett el
az együttessel dolgozni) úgy gondolta, hogy a készülő lemez minősége fogja
eldönteni az együttes jövőjét, ezért mindent megtett a tökéletes végeredmény
érdekében. A harmadik nagylemez 1982. március 29-én jelent meg az EMI és a
Capitol Records gondozásában, mely jócskán túlszárnyalta elődje sikereit. A The
Number of the Beast már megjelenésekor a brit lemezeladási lista élére került,
mára pedig már több mint 7 millió darabot adtak el belőle. Ez volt az együttes
első olyan albuma, melyre csupa friss dal került fel. Az album nemcsak az
együttes, de az egész heavy metal műfaj egyik legklasszikusabb lemeze, melyet
sok rajongó az együttes csúcspontjának tekint. Az olyan dalok, mint a "The
Number of the Beast", a "Run to the Hills" vagy a "Hallowed Be Thy Name", máig
az együttes koncertprogramjának szerves részét képezik. A műfajra
felbecsülhetetlen hatást gyakorló album számos országban aranylemez lett, mely
révén az együttest nagyobb érdeklődés övezte, mint bármikor korábban.

A nagylemez megjelenését egy "Run to the Hills" című kislemez előzte meg, melyre
egy "Total Eclipse" című dal is felkerült. A kiadvány a 7. helyre került a brit
kislemezlistán. Ezt a "The Number of the Beast" és a "Hallowed Be Thy Name"
kislemezek követték, melyek szintén sikeresnek bizonyultak. A "The Number of the
Beast" és a "Run to the Hills" dalokra az együttes leforgatta első videoklipjeit
is. A lemez nagyrészt kiváló kritikákban részesült, a borító azonban kisebb
botrányt okozott az Egyesült Államokban. Az ördögöt bábosként mozgató
borítógrafika és a lemez címének hallatán Amerikában sátánizmussal vádolták a
zenekart. A legendás borítóképen, melyet Derek Riggs festett, egy bábfiguraként
táncoltatott ördög látható, aki maga is táncoltat egy kisméretű Eddie-t. Bigott
vallási fanatikusok egy csoportja tüntetésképpen elégette az album nagy halom
példányát. A lemez turnéján a koncertek előtt rendre megjelentek a keresztekkel
felvértezett tiltakozók, akik bőszen osztogatták szórólapjaikat a "fiatalokat
megrontó brit sátánisták" ellen. Ezek a megmozdulások azonban nemhogy nem
ártottak az együttesnek, hanem még inkább nagyobb hírverést csaptak nekik. Ezt
bizonyítja az a tény is, hogy az album nagy meglepetésre nemcsak a megjelenés
hetében, de a rá következő héten is vezette a brit eladási listát. Az album a
világ legtöbb országában bekerült a Top 10-be, míg Amerikában hamar elérte a
platinalemez minősítést.

Az albumot népszerűsítő turné The Beast On The Road néven 1982. február 25-én
vette kezdetét és az év decemberéig tartott. A mindössze 180 fellépést magában
foglaló körút során 16 országban léptek fel, köztük olyan helyekre is
eljutottak, mint Ausztrália vagy Új-Zéland. A New York-i Palladiumban telt házas
koncertet adtak. Amerikában többször is a Judas Priest és a Scorpions előtt
léptek fel, míg Angliában több mint 35 ezer rajongónak játszottak a Reading
Festival főzenekaraként. A turné végeztével Clive Burr személyes problémák miatt
elhagyta a zenekart. Döntését nagyban befolyásolta az a tény is, hogy a hosszas
turnézás rendesen kimerítette a dobost, de alkoholproblémái is a távozás mellett
szóltak.

Clive Burr távozásával nem tört meg az együttes lendülete, viszonylag hamar
szerződtették Nicko McBrain dobost, aki korábban a Trust együttesben játszott,
de felbukkant Pat Travers zenekarában is. McBrain nem volt teljesen ismeretlen a
zenekar előtt, ugyanis a Trust 1981-ben többször is fellépett az Iron Maiden
előtt. Ezt követően a Bahama-szigetekre utaztak, hogy az ott lévő Compass Point
Studiosban rögzítsék következő nagylemezüket. A felvételek 1983 januárjától az
év májusáig tartottak, ismét Martin Birch produceri felügyelete mellett. A Piece
of Mind címmel megjelenő anyagot az EMI és a Capitol Records jelentette meg,
mely az UK Albums Chart listáján a 3. helyig jutott, míg a Billboard 200-on a
70. helyre került. A kritika ismét éltette az együttest, de a rajongók
lelkesedése sem csökkent.

A Piece of Mind az együttes egyik legkelendőbb lemeze lett, melyre Steve Harris
úgy tekint, mint a zenekar legjobb albumára, de Dickinson-nak is ez volt a
kedvenc lemeze a 2000-es Brave New World megjelenéséig. A klasszikus album
dalainak nagy része a zenekar érdeklődését tükrözi a könyvek és filmek iránt. A
dalok egy részét a Kémek a Sasfészekben, A Dűne vagy Misima Jukio Mijamoto
Muszasi-ról szóló művei inspirálták. Az utolsó To Tame a Land c. dalnak
eredetileg Dűne volt a címe, de mivel a dal alapjául szolgáló, azonos című
regény írója, Frank Herbert nem szerette a zenekart, ezért nem engedélyezte a
cím felhasználását.

A nagylemez megjelenését egy "Flight of Icarus" című kislemez előzte meg, melyre
a címadó dal mellett, egy "I've Got the Fire" című Montrose feldolgozás került
fel. A címadó dalra, melyet előszeretettel játszottak az amerikai rádiók is,
videoklipet is forgattak. A filmben látható, szerzetesi ruhában megjelenő alakot
Nicko McBrain testesítette meg. Az albumról még a "The Trooper" jelent meg
kislemezen, mely klasszikus dal máig felcsendül az együttes koncertjein. Erre a
dalra is készült videó, de a kislemezen egy Jethro Tull feldolgozás is hallható
volt.

1983 májusában kezdetét vette a World Piece Tour, mely az év decemberéig
tartott. A körút során egyre nagyobb helyeken léptek fel az Egyesült Államokban.
1983 júliusában megjelent egy Video Pieces című VHS kiadvány, mely csak Japánban
vált hozzáférhetővé. A kazettára a zenekar addig megjelent négy videoklipje
került fel. A turné zárásaként 1983 decemberében felléptek Németországban a
Westfalenhalle-ban megtartott dortmundi metal fesztiválon, olyan zenekarok és
előadók társaságában, mint a Scorpions, a Judas Priest vagy Ozzy Osbourne.

Ötödik stúdióalbumuk felvételei 1983 júliusában vették kezdetét a
Bahama-szigetek-i Compass Point Studios-ban. A felvételek 1984 júliusáig
tartottak Martin Birch producer irányítása mellett. Az 1984. szeptember 3-án
megjelenő, Powerslave című albumot az EMI és a Capitol adta ki. Az album
tartotta elődei magas színvonalát, mind a kritikusok, mind a rajongók kitörő
lelkesedéssel fogadták. Az albumon olyan, mára már klasszikussá vált dalok
kaptak helyet, mint a kislemezen is kiadott "2 Minutes to Midnight" és az "Aces
High", melyekhez videoklipet is forgattak. Emellett a címadó "Powerslave" vált a
koncertprogram állandó darabjává. A korongon még a 13 perces, epikus "Rime of
the Ancient Mariner" is helyet kapott, mely nemcsak az együttes leghosszabb
dala, de az album egyik legsikeresebb szerzeménye is egyben. A lemezt
népszerűsítő turné alatt Dave Murray, Bruce Dickinson és Steve Harris is úgy
hivatkozott erre a dalra, mint amelyet a legszívesebben adnak elő. A dal Samuel
Taylor Coleridge versén alapszik. Az albumon az ókori Egyiptom világa idéződik
meg, melyet a borító is tükröz. A lemez az UK Albums Chart listáján a 2., míg a
Billboard 200-on a 21. helyen nyitott. A nagylemez megjelenését a "2 Minutes to
Midnight" kislemez előzte meg, mely az UK Singles Chart-on a 11., míg a
Billboard Top Album Tracks listáján a 25. helyezett lett. A kislemez a címadó
dal mellett a "Mission from 'Arry"-t és egy Beckett feldolgozást, a "Rainbow's
Gold"-ot tartalmazza. Ezt 1984 októberében követte a második kislemez, az "Aces
High", mely a 20. helyen nyitott az UK Singles Chart-on. A kiadványra egy "King
of Twilight" című Nektar feldolgozás is felkerült.

1984 augusztusában vette kezdetét a World Slavery Tour, mely minden korábbinál
hosszabb és grandiózusabb vállalkozásnak bizonyult. A körút Lengyelország-ból
indult, de felléptek Jugoszlávia és Magyarország területén is, ezáltal az első
nyugati rockzenekarok egyike volt az Iron Maiden, akik Kelet-Európában adtak
koncertet. A körút 13 hónapon keresztül tartott és 220 fellépést foglalt
magában, mely során 1985 januárjában felléptek a brazíliai Rock in Rio
fesztiválon is. Az est főzenekara a Queen volt, de az Iron Maiden koncertjét is
300.000 rajongó látta. A fellépést több országban közvetítették a televízióban,
mely során Bruce Dickinson egy rosszul sikerült mozdulat következtében
olyannyira megsebesítette magát saját gitárjával, hogy ömlött fejéből a vér.
Ennek ellenére a koncert nem szakadt félbe, Dickinson ellátása alatt Murray
adott elő egy gitárszólót. A turné az USA-ban folytatódott, mely során négy
egymást követő este töltötték meg a Los Angeles-i Long Beach Arénát. Ezen
koncertek hanganyagából rögzítve jelent meg 1985 októberében a Live After Death,
dupla koncertlemez és VHS kazetta formájában, melyet a kritikusok az egyik
legjobb koncertanyagként tartanak számon. A legendássá vált kiadvány egy
csúcsformában lévő zenekart örökített meg az utókor számára, mely révén a Live
After Death az egyik legkeresettebb heavy metal koncertlemeznek számít. A
kiadvány sikerén felbuzdulva a "Running Free" és a "Run to the Hills"
koncertverziói kislemezként is napvilágot láttak. A "World Slavery Tour" az
egyik leghosszabb addigi turné volt a zene történelmében, mely révén a zenekar
kereskedelmi sikereinek csúcsára ért. A 13 hónap alatt 3 millió 500 ezer ember
látta a zenekart. Az Egyiptomot idéző színpadkép grandiózus színházhangulatot
varázsolt a stadionokba. A színpadokon piramisok, fáraók jelentek meg, Eddie
pedig múmiának öltözve volt látható. A fárasztó, hosszú turné után az együttes
féléves pihenőt tartott.

A World Slavery Tour Kelet-Európai fellépéseinek egy részét filmre vették. Az
eredetileg 30 perces videokazetta a koncertfelvételek mellett betekintést
engedett a zenekar mindennapjaiba is, szemben az addig megszokott
koncertanyagokkal, melyeken rendre csak az élő előadás volt látható. Ezáltal a
Behind the Iron Curtain címet kapott kiadvány a Metallica Cliff 'Em All-jával
együtt úttörőnek bizonyult a videózás történetében. Az 1984. október 23-án
megjelenő anyagot a Picture Music International adta ki.

A féléves szünet után nekiláttak hatodik nagylemezük stúdiómunkálatainak. A
felvételek 1986-ban készültek a Compass Point Studios-ban és a holland
Wisseloord Studios-ban. Az album stúdiós munkálatai minden korábbinál hosszabb
ideig tartottak, mely révén az addigi legköltségesebb lemezük született meg. A
Somewhere in Time címet kapott anyag 1986. szeptember 29-én jelent meg, Martin
Birch produceri irányításával. Az albumot az EMI és a Capitol adta ki. Ugyan az
anyag nem egy konceptalbum, de a dalok témája az időutazás gondolatával
foglalkoznak. A korong új szemléletet kapott, a zenekar gitárszintetizátorokat
is használt a felvételeknél, ennek ellenére ez lett az addigi legkeményebb és
leggyorsabb albumuk. Bruce Dickinson énekes ekkoriban alkotói válságban volt,
így ötleteit nem használták fel, mondván: nem hozták az elvárható szintet. Így a
dalok nagy részét Steve Harris mellett főként Adrian Smith szerezte. Az album
elődjeihez hasonlóan ismét pozitív kritikákban részesült, a rajongók lelkesedése
sem enyhült. A Somewhere in Time az UK Albums Chart listáján a 3. míg a
Billboard 200-on a 11. helyen nyitott, és több mint 2 millió példányban kelt el
az USA-ban. Az albumot a "Wasted Years" kislemez vezette fel, mely 1986
szeptember elején került a lemezboltok polcaira. A címadó dalhoz videoklip is
készült, emellett a kiadvány egy Dave Colwell-feldolgozást is tartalmaz. Az
albumról a "Stranger in a Strange Land" is megjelent kislemezként, melyet
szintén megfilmesítettek, de a kiadványra két feldolgozás is felkerült.

1986. szeptember 10-én vette kezdetét a Somewhere on Tour világturné, mely 1987.
május 21-ig tartott. A turné ismét Kelet-Európában, Belgrád-ban kezdődött, a
zárókoncertre pedig Oszakában került sor. A koncerteken ismét látványos színpadi
showt produkált az együttes, mely során Eddie az album tematikájának megfelelően
cyborg formájában öltött testet. 1987 októberében egy újabb VHS kazetta jelent
meg 12 Wasted Years címmel, melyre ritkaságnak számító koncertfelvételek és
videók kerültek fel. A Picture Music International által kiadott 90 perces
anyagon interjúk is helyet kaptak.

A turné befejeztével az együttes nekiállt hetedik nagylemezét rögzíteni, mely
során tovább folytatták az előző anyagon megkezdett kísérletezést. A felvételek
1987 végétől 1988 márciusáig tartottak a müncheni Musicland Studios-ban. A
producer ismét Martin Birch volt, az album 1988. április 11-én Seventh Son of a
Seventh Son címmel jelent meg a Capitol és az EMI gondozásában. A zenekar
pályafutásában ez volt az első konceptlemez, azaz a dalok egy összefüggő
történetet mesélnek el. Az album koncepciójában kiemelt szerepet kap a hetes
szám: egyrészt az Iron Maiden hetedik lemeze született meg, másrészt a történet
szerint ha egy hetedik gyereknek hetedik fia születik, akkor az különleges
képességekkel lesz megáldva. A szereplő lelkében a gonosz és a jó küzd meg
egymással, ahol a Maiden meséjében "természetesen" a gonosz győz. A lemez fő
témáját a jó és a gonosz harca, misztikus, profetikus látomások, reinkarnáció és
a halál utáni élet adja. Zeneileg egy erős anyag született, melyre nemcsak az
együttes tagjai, de a rajongók is úgy tekintenek, mint a zenekar egyik
csúcsalkotására. Zeneileg az előző, Somewhere in Time-albumon megkezdett
kísérletezősebb és egyben progresszívabb irányvonal teljesedett ki. Ismét
felbukkantak a gitárszintetizátorok (először szintetizátort használtak a
felvételekhez, csak később cserélték le gitárszintetizátorra), de a billentyűs
aláfestések illetve hangulatfokozó elemek is az újdonság erejével hatottak. Az
albumot a meglepően slágeres hangvételű "Can I Play with Madness" kislemez
vezette fel, melyet a zenekar hagyományosabb oldalát képviselő "The Evil That
Men Do" követte. Ezenkívül a "The Clairvoyant" és az "Infinite Dreams" egy élő
verziója jelent meg kislemezen. A kislemezek mindegyikéhez készítettek
videoklipet. Az album a hazai lemezlistán az első helyre, míg Amerikában a 12.
helyre került.

A lemez turnéja 1988. április 28-án vette kezdetét, és az év decemberéig
tartott, mely 25 országot érintett. A 7th Tour of a 7th Tour néven futó
koncertsorozat ismét látványos díszletet varázsolt az arénák színpadára. Az
album borítóját megidéző gleccserek, jetik, havas hegyek jelentek meg a
színpadon. A fellépéseken Michael Kenney billentyűs hangszereken működött közre,
aki 1986-ban csatlakozott az együtteshez mint kisegítő turnézenész. A
világkörüli turné egyes állomásain a Guns N' Roses volt az előzenekar, de a
Helloween, a Great White, L.A. Guns, Backstreet Girls és az Ace Frehley's Comet
is fellépett a zenekar előtt. 1988. augusztus 20-án fellépek az angliai
Donington Park Festival-on, mely ebben az évben bizonyult a legsikeresebbnek,
több mint 100 ezer résztvevővel. A Maidenen kívül fellépett még a Kiss, David
Lee Roth, a Megadeth, a Guns N' Roses és a Helloween. Az est főzenekara az Iron
Maiden volt, a koncert pedig akkora tömeget vonzott, hogy a nagy tülekedésben
két rajongó életét vesztette. Az incidensre az előzenekarként fellépő Guns N'
Roses fellépése alatt került sor. Az Iron Maiden tagjait a zavargások elkerülése
végett a szervezők csak a koncert után tájékoztatták a történtekről. 1989.
november 8-án megjelent egy Maiden England című VHS-kiadvány, melynek anyaga a
Seventh Son of a Seventh Son turnéján került rögzítésre november 27-én és 28-án.
Az EMI által kiadott 95 perces anyagnak Steve Harris volt a társproducere Martin
Birch mellett.

A 7th Tour of a 7th Tour lecsengése után az együttes egy kisebb szünetet
tartott. Ez idő alatt Adrian Smith megalapította ASAP nevű zenekarát, mely
1989-ben egy Silver and Gold című AOR-albumot adott ki. Bruce Dickinson is
felhasználta félretett ötleteit 1990-ben megjelent Tattooed Millionaire című
szólóalbumán. A lemezen az egykori Ian Gillan-gitáros Janick Gers játszott, aki
később az Iron Maiden tagja lett. Nicko McBrain pedig egy oktató videóval
jelentkezett. 1990-ben az együttes első tíz évét összefoglaló kiadvány jelent
meg a The First Ten Years képében, melyet a The First Ten Years: The Videos című
VHS követett a sorban. 1990-ben kezdődtek meg a soron következő nagylemez
munkálatai, de Adrian Smith úgy érezte, hogy már nem tud 100%-osan teljesíteni,
ezért bejelentette távozását. Az együttes 1983 óta tartó stabil felállásában
bekövetkező változás meglepte a rajongókat, de a zenekar hamar folytatta a
munkát Janick Gers gitárossal. Az új album munkálatai 1990 júniusától az év
szeptemberéig tartottak, Martin Birch közreműködésével. Hosszú idő óta ez volt
az első alkalom, hogy hazai földön stúdióztak, a felvételekre Harris stúdiójában
került sor. Az 1990. október 1-jén megjelent anyag az EMI kiadásában No Prayer
for the Dying címmel jelent meg. Az albumot nagy várakozás előzte meg, Angliában
a lemezeladási lista 2. helyéig jutott, de az USA-ban is kedvezőek voltak a
kezdeti eladási eredmények. Ennek ellenére az album nem fogyott olyan jól mint
az elődjei, és még a platinalemez státuszt sem érte el. Ez volt az első olyan
Iron Maiden-lemez, melyet sem a kritikusok, sem a rajongók nem fogadtak
egyöntetű lelkesedéssel. Sok rajongó van azon a véleményen, miszerint az első
olyan lemezük, mely nem hibátlan alkotás. A korongról hiányzott a korábbi
kreativitás, Dickinson énekstílusában is változások következtek be. Nagyrészt
elhagyta a korábban jellemző teátrális, heroikus stílust, ehelyett egy nyersebb
megközelítést használt, de az együttes is visszakanyarodott korábbi, nyersebb
stílusához. A fantasy dalszöveget pedig a korszak társadalmi problémáit
feszegető témák váltották fel. A korong egyik számában szerzőként Adrian Smith
is szerepel, ez a "Hooks In You", amit Bruce Dickinsonnal közösen írt. Az
anyagot a "Holy Smoke" kislemez vezette fel, amely hazai terepen sikeresnek
bizonyult. A lemezről még egy dalt jelentettek meg kislemezen. A "Bring Your
Daughter... to the Slaughter" volt a zenekar első olyan kislemeze, mely első
lett az angol slágerlistán. A Dickinson által szerzett szám szerepelt a Rémálom
az Elm utcában című horrorfilm 5. részének betétdalaként is. Emellett a kislemez
egy Free- és egy Led Zeppelin-feldolgozást is tartalmaz. Ez volt az első olyan
kislemez, ami több formában jelent meg különböző B oldalakon, az egyik
tartalmazta a tagok aláírását belekarcolva (ebből csak 500 db készült). A címadó
dalhoz (csak úgy mint a "Holy Smoke"-ra) videoklipet is forgattak.

1990 szeptemberében vette kezdetét a No Prayer on the Road c. koncertsorozat,
mely kereken egy évig tartott. A korábbi látványos előadásokkal szemben ezennel
egyszerűbb színpadképet használt a zenekar. Az album turnéján nagyrészt
elhangzottak az új dalok, de Bruce Dickinson kilépése után már hanyagolták őket,
és csak a "Bring Your Daughter... to the Slaughter" maradt a koncertprogram
szerves része. Ezután Dickinson egy szóló koncertsorozatot vitt véghez 1991-ben,
mielőtt stúdióba vonult volna a Maidennel, hogy rögzítsék a következő
nagylemezt. A Fear of the Dark album felvételei az év végétől 1992 áprilisáig
tartottak, ismét Harris stúdiójában. Ez volt az utolsó olyan Maiden-lemez,
melynek Martin Birch volt a producere. Birch a felvételek befejezésével
bejelentette visszavonulását. Az album 1992. május 11-én jelent meg az EMI
gondozásában, és azonnal a brit listák élére ugrott. Az USA-ban a 12. helyet
szerezte meg. Ez volt az első olyan lemezük, melyen Janick Gers dalszerzőként is
szerepelt. Ez volt az addigi leghosszabb anyaguk, melyben nagyban közrejátszott
az is, hogy ez volt az első, amely CD-n jelent meg. Zeneileg némi kísérletezést
mutat a lemez, bizonyítja ezt a "Be Quick or Be Dead" speed metalos törekvése,
vagy a Wasting Love tőlük szokatlanul balladás megközelítése. Az "Afraid to
Shoot Strangers" szövegét az öbölháború inspirálta, ezáltal a dal az együttestől
szokatlan módon politikai kérdésekkel foglalkozott. A korongon minden korábbinál
nagyobb teret kaptak a billentyűs aláfestések. Mind a kritikusok, mind a
rajongók nagy része negatívan fogadta a lemezt, mely véleményük szerint egy
egyre fáradtabb és középszerű dalokkal teli zenekart tükrözött. Sok kritika érte
a "Wasting Love" balladát, valamint a "Weekend Warrior" dalt, mely a 80-as
évekbeli futball-huliganizmusra utalt. Továbbá az angol Metal Hammer hevesen
bírálta a "The Fugitive" és a "The Apparition" dalszövegeit is. Az idők
múlásával azonban az album a fanatikus rajongók körében egyre nagyobb
megbecsülésnek örvendett. A címadó "Fear of the Dark" az együttes klasszikusává
vált, mely a koncertprogramban is előkelő helyet foglal el.

Az albumról a "Be Quick or Be Dead", a "From Here to Eternity", a "Wasting Love"
és a "Fear of the Dark" dalok jelentek meg kislemezen, melyek mindegyikéhez
forgattak videót is. A Fear of the Dark volt az első olyan Iron Maiden-album,
melynek a borítóját nem Derek Riggs készítette, hanem Melvyn Grant. 1992
júniusában vette kezdetét a Fear of the Dark Tour világturné, melynek egyes
állomásain a Dream Theater volt az előzenekar. Az együttes Chilében meghirdetett
koncertjét törölni kellett, mivel a Római Katolikus Egyház korábban sátánistának
bélyegezte meg a zenekart. A turné keretén belül ők lettek a Monsters of Rock
utazó fesztivál főzenekara, mely hét európai országot érintett. 1992. augusztus
22-én a donningtoni rockfesztiválon főzenekarként léptek fel, mely fellépés
anyaga 1993-ban VHS és CD formátumban is megjelent Live at Donington, illetve
Donington Live 1992 címmel. A technikai személyzetnek nagy kihívást jelentett
Eddie elkészítése, aki a borítónak megfelelően egy fa alakját magára öltő
szörnyként jelent meg. 1993-ban újabb koncertanyagok jelentek meg. Az első lemez
az A Real Live One volt, amely 1986 és 1992 közötti számokat tartalmaz, és 1993
márciusában jelent meg. A második korong címe A Real Dead One, mely 1974-1984
közötti számokat tartalmaz, és azután került kiadásra, miután Bruce Dickinson
kivált az együttesből. A turné során Dickinson már javában dolgozott második
szólóalbumán, mely végül 1994-ben jelent meg Balls to Picasso címmel. Dickinson
egyre inkább a saját ötleteivel volt elfoglalva, ezért kilépett a zenekarból,
hogy intenzívebben folytassa szólókarrierjét. Búcsúkoncertje 1993. augusztus
28-án volt, melyet a BBC is közvetített. A felvétel VHS kazettán 1994-ben jelent
meg Raising Hell címmel. Még ez évben a "Fear of the Dark" dal koncertfelvételét
az A Real Live One albumról Grammy-díjra jelölték a Best Metal Performance
kategóriában.

Dickinson kilépése után a zenekar énekesek százait hallgatta meg, híreseket és
névteleneket egyaránt. Végül a Wolfsbane énekese, Blaze Bayley kapta meg a
posztot. A jelöltek között Doogie White is felbukkant, aki később a Rainbow-ban
vált világhírűvé. Az együttes már 1994 végén nekiállt a következő album
munkálatainak, a felvételek pedig 1995 augusztusában értek véget. Több pletyka
is felröppent arról, hogy az albumot az egykori Helloween-frontember Michael
Kiske fogja felénekelni. A Steve Harris és Nigel Green produceri munkájával
elkészült album 1995. október 2-án jelent meg The X Factor címmel. Az EMI által
kiadott, több mint 70 perces anyag a szakma és a rajongók részéről is negatív
reakciókban részesült. Elsősorban Bayley stílusát érte kritika, akinek hangja
teljesen más, mint Dickinsoné, miáltal a rajongók különböző reakcióit váltotta
ki. A lemez a korábbiaknál egy komorabb, sötétebb hangulatú zenekart mutatott. A
fő dalszerző, Steve Harris komoly magánéleti problémákkal küzdött ezekben az
időkben, tönkrement a házassága és elvesztette az édesapját, a fájdalma az album
több számában is érezhető. Zeneileg az előző lemezzel ellentétben itt inkább a
hosszabb, epikusabb hangvételű dalokon volt a hangsúly, melyre jó példa a
lemeznyitó 11 perces "Sign of the Cross". A lemez borítóját Hugh Syme festette,
ami hamarosan gondot okozott a zenekarnak, mivel a WH Smith és más boltok nem
voltak hajlandóak eladni, mondván: túl obszcén. Ezért aztán úgy döntöttek, hogy
készítenek egy visszafogottabb borítót, az eredetit pedig megfordítva betették a
mellékelt lapok közé. Máig a The X Factor az együttes legvitatottabb és
leggyengébbnek minősített albuma, mely kereskedelmileg is az addigi leggyengébb
eladásokat produkálta. Angliában 1981 óta ez a korong érte el a legrosszabb
eredményt. Ebben nagy szerepet játszott a grunge térhódítása, és a heavy metal
visszaszorulása is. A folyamat az Iron Maiden lemez- és koncertjegyeladásain is
mutatkozott, melyek gyakorlatilag már a '90-es évek legeleje óta csökkenő
tendenciát mutattak. A nagylemezt a "Man on the Edge" kislemez vezette fel,
melynek címadó dalához videót forgattak. A dal címe az Összeomlás című filmre
utal. Ezt követte a "Lord of the Flies" kislemez, melynek címadó dalát szintén
megfilmesítették. A kiadvány emellett egy UFO- és egy The Who-feldolgozást is
tartalmazott. Az első koncert az új énekessel 1995. szeptember 28-án volt
Jeruzsálemben, Izraelben.

A The X Factour-turné során újra ellátogattak Kelet-Európa számos országába, így
többek között felléptek Csehországban, Lengyelországban, Szlovénia, Románia és
Magyarország területén is. A körút során elsőként adtak koncertet Dél-Afrika és
Izrael területén. Ugyan a zenekarra már korántsem volt akkora igény, mint a
80-as években, valamint az arénákból is inkább a kisebb méretű koncerttermekbe
szorultak vissza, ennek ellenére sikerként könyvelhető el a São Paulo városában
adott Monsters of Rock fesztiválos fellépés, melyre a város 50.000 főt befogadni
képes stadionjában került sor. A 133 koncertből álló turné során felléptek volna
Bejrútban és Libanonban is, de a koncerteket vízumproblémák miatt törölni
kellett. 1996 szeptemberében kiadták első válogatáslemezüket Best of the Beast
címmel. A lemez egy új kislemezt is hozott magával, a "Virus"-t. A turné
lecsengésével 1997 végén ismét bevonultak Steve Harris stúdiójába, hogy
rögzítsék a következő nagylemezt. Ismét Nigel Green volt a társproducer az EMI
által 1998. március 23-án megjelenő Virtual XI albumon. A borítót ismét Derek
Riggs festette, akinek nevéhez a zenekar leghíresebb borítói kötődnek. Zenei
szempontból egy az elődjéhez hasonló anyag született, melyen nagy hangsúlyt
kaptak a progresszívabb, terjedelmes kompozíciók. Az album fogadtatása még az
előző The X Factor albuménál is negatívabb volt. Sok rajongó úgy érezte, hogy az
olyan dalok, mint a "The Angel and the Gambler" és a "Don't Look to the Eyes of
a Stranger" túlzásnak hatnak, melyek hosszúságuk ellenére nem bővelkednek az
ötletekben, és a refréneket is számtalan kritika érte, miszerint túl sokszor
ismétlődnek. Sokan vannak azon az állásponton, hogy az album csak a nagyon
szűken vett fanatikusok által élvezhető, valamint, hogy ez minden idők
leggyengébb Iron Maiden-albuma. A legtöbben Blaze Bayley zenekarbeli szereplését
kifogásolták. A lemez az addigi legalacsonyabb eladásokat produkálta, egy 2009.
áprilisi adat szerint az Egyesült Államokban 84.987, míg világszerte 1.050.000
példányt adtak el belőle. Ezzel az eredménnyel a Virtual XI lett a
legsikertelenebb Iron Maiden-album.

Az albumról elsőként a "The Angel and the Gambler" jelent meg kislemezen,
melyhez videoklip egy rövidebb, 4 perces verzióban készült. A második kislemez a
Futureal című dalra készült, melyhez szintén forgattak filmet. 1998. áprilisától
az év decemberéig tartott a korongot népszerűsítő Virtual XI World Tour nevű
koncertsorozat, mely Franciaországban vette kezdetét. A turné során Isztambulban
is felléptek. 1999-ben egy gyűjteményes anyag jelent meg Ed Hunter címmel, de a
zenekar hallható volt az azonos című számítógépes játékban is. 1999 januárjában
Blaze Bayley énekest távozásra szólították fel. A döntést Harris az énekes egyre
rosszabb tendenciát mutató koncertteljesítményével magyarázta. Ezzel egy időben
a zenekar teljes diszkográfiája újra megjelent újrakeverve, bónuszokkal
kiegészítve, Harris felügyelete mellett.

Miután Blaze Bayley elhagyta a zenekart, az együttes 1999 márciusában egy a
rajongókat meglepő bejelentéssel állt elő. Nemcsak Bruce Dickinson, de a volt
gitáros, Adrian Smith is visszatért a zenekarba, ami azt jelentette, hogy
újraegyesült a '80-as évekbeli klasszikus felállás, azzal a különbséggel, hogy
Janick Gers maradt harmadik gitárosként. A hattagú zenekar belevágott a The Ed
Hunter Tour nevű koncertsorozatba, mely 1999 júliusától az év októberéig
tartott. A koncertek lecsengése után Harris és Kevin Shirley produceri
irányítása mellett megkezdték az új album felvételeit, melyet az EMI és a Sony
mellett a Portrait Records jelentetett meg, 2000. május 29-én. A Brave New World
címet kapott album felvételei 1999 nyarától 2000 áprilisáig tartottak, ez
alkalommal a párizsi Guillaume Tell stúdióban. A "visszatérőlemezt" óriási
várakozás előzte meg. A rajongók és a kritikusok egyaránt pozitívan fogadták a
lemezt, de Bruce Dickinson is kijelentette ekkortájt, hogy ez a kedvenc
Maiden-albuma. Zeneileg egy kevésbé riffalapú lemez született, előtérbe kerültek
a progresszívabb, epikusabb megfogalmazású dalok, melyek kikövezték az utat a
következő stúdióalbumokhoz. A lemez kereskedelmileg is sikeres lett, az UK
Albums Chart listáján a 7., míg a Billboard 200-on a 39. helyen nyitott. Az
Egyesült Királyságban azóta aranylemez lett. A lemez címét és az azonos című
dalt is Aldous Huxley Szép új világ című regénye alapján adták, a lemez
borítóját pedig ismét Derek Riggs készítette. Az albumról a "The Wicker Man" és
az "Out of the Silent Planet" dalokat adták ki kislemezként, melyekhez videót is
készítettek. Előbbit Grammy-díjra jelölték a Best Metal Performance (Grammy-díj
a legjobb metal teljesítményért) kategóriában.

Az együttes iránt ismét megnőtt az érdeklődés, amihez nagyban hozzájárult a
heavy metal újbóli megerősödése is. 2000 júniusában vette kezdetét a Brave New
World Tour koncertsorozat, mely több mint 100 fellépést foglalt magában, és
egészen 2001 januárjáig tartott. A világ számos országát érintő turné
csúcspontja a 2001. január 19-én Brazíliában adott koncert volt. A Rock in Rio
fesztivál főzenekaraként több mint 250.000 ember előtt léptek fel. A fellépés az
együttes egyik legsikeresebb és legmonumentálisabb koncertje volt, melynek
felvétele dupla CD-n és DVD-n is megjelent, Rock in Rio címmel.

A turné után Ivor Novello-díjat kaptak, majd 12 hónapos szünetet tartottak. 2002
márciusában két koncertet adtak Londonban korábbi dobosuk, Clive Burr
megsegítésére, aki Sclerosis multiplexben szenved. 2002-ben két koncertanyag
jelent meg a zenekartól, a The BBC Archives és a Beast Over Hammersmith,
melyeket egy gyűjteményesbox-szett, az Eddie's Archive követett. 2003 májusától
újra turnéra indultak, mely a Give Me Ed... 'til I'm Dead Tour néven futott. A
koncertek 2003 augusztusáig tartottak. A turné 56 állomásán több mint 1 millió
néző volt, beleértve a Rock am Ring, a Rock im Park és a Download fesztiválokat
is, melyeknek az Iron Maiden volt a fő attrakciója. Ezzel a turnéval újra
felléptek Magyarországon is a Summer Rocks fesztivál első napján, a
Kisstadionban.

Már 2002-ben elkezdődtek a következő nagylemez munkálatai a londoni Sarm West
stúdióban. A producer ismét Kevin Shirley volt az EMI által kiadott anyagon. A
Dance of Death című album Japánban 2003. szeptember 2-án, a világ többi részén
szeptember 8-án jelent meg. Az albumot ismét nagy várakozás előzte meg, mely
révén hazai lemezlistán a 2. helyig jutott az anyag, míg az USA-ban a 18. lett.
Zeneileg a Brave New World album által megkezdett, progresszívabb irányvonal
folytatódik, itt-ott szokatlan hangszerelési megoldásokkal. Ezt tükrözi négy
olyan szám is, mely átlépi a 7 perces hosszt. A lemezt több helyen is átszövik
kelta zenei hatások, mely leginkább a "No More Lies" és a "Montségur" dalokban
teljesedik ki. Előbbi dal nyomán egy EP is megjelent 2004 tavaszán. A "No More
Lies" című anyagra négy dal került fel. A már korábban is rendre előkerülő
történelmi és irodalmi hatásokat folytatták az olyan dalok, mint a "Montségur"
vagy a "Paschendale". A CGI által létrehozott borítót heves kritikák érték,
ugyanis a rajongók nagy részének nem tetszett. Az album nagyrészt pozitív
kritikákban részesült, de sokaknak nem tetszett a progresszívabb megközelítés.
Kislemezként a "Wildest Dreams"-t és a "Rainmaker"-t adták ki, melyekhez
videoklip is készült, de a "Wildest Dreams"-t már a lemezmegjelenés előtti nyári
turnén megismerhették a rajongók. 2003 júniusában egy videoklip-gyűjtemény
jelent meg a Visions of the Beast című DVD képében. A lemezt népszerűsítő turné
2003 októberében vette kezdetét, mely Dance Of Death World Tour néven futott. A
négy hónapig tartó turné során több mint 50 koncertet adtak, melyekre több mint
750 ezren voltak kíváncsiak. A turné során felléptek Dél-Amerikában, Európában,
Észak-Amerikában és Japánban is. A "Dance of Death" előadása alatt Bruce
Dickinson színházi maszkokat és egy köpenyt öltött magára. A "Paschendale"
előadása közben pedig egy olyan brit gyalogos öltönyt viselt, melyet az első
világháború idején használtak a katonák. A turné Dortmundban adott koncertjéről
2005 augusztusában DVD és CD felvétel jelent meg Death on the Road címmel. A
Dance Of Death World Tour során újra felléptek Magyarországon is, ezúttal
Debrecenben.

2005-ben a zenekar bejelentette, hogy a debütáló album 25. évfordulója
alkalmából a teljes lemezt előadja a koncerteken, valamint a további számok is
kizárólag az első négy albumról fognak elhangzani. A turnét támogatta a 2004
novemberében megjelent The Early Days DVD, mely a megalakulástól 1983-ig
tartalmaz koncertfelvételeket. Az anyagra felkerült a korábban csak VHS
formátumban hozzáférhető Live at the Rainbow is, de emellett egy The Number of
the Beast-turnés koncert, valamint az 1983-as dortmundi metalfesztiválon
rögzített koncert is látható volt a dupla DVD-n. Igazi ritkaságként felkerült az
anyagra egy 1979-es koncert felvétele is, interjúk, fotógalériák és egyéb
érdekességek mellett. A DVD óriási sikert aratott, mely a legtöbb országban
listavezető lett, de az USA-ban is beplatinázódott. Az első négy albumra
koncentráló Eddie Rips Up The World Tour-koncertsorozat az előző turnéknál is
sikeresebbnek bizonyult. A turné csúcspontja a svédországi Ullevi Stadion-beli
koncert volt 60 ezer nézővel. A koncertet Európa-szerte műholdas televízió
közvetítette, így több mint 60 millióan látták.

Ezt követően az Ozzfest fesztivál keretein belül adtak néhány koncertet az
USA-ban. 2005. augusztus 20-án egy kisebb kellemetlenség történt az egyik
fellépésen, mikor Sharon Osbourne, Ozzy Osbourne felesége koncert közben
leállíttatta a zenét, majd hamarosan „Ozzy, Ozzy” kórusokat kántáltak a
hangberendezések. Ezt követően az első sorokban lévő koncertlátogatók (akiknek
Dickinson elmondása szerint semmi közük az Iron Maiden képviselte heavy
metalhoz) nyers tojásokkal dobálták meg a zenekart. Az ellenségeskedés Sharon és
a zenekar között óriási sajtóvisszhangot kapott. Ezt követően a Reading és a
Leeds fesztiválokon léptek fel, összesen 130.000 ember előtt. Írországban 2005.
augusztus 31-én 40 ezer rajongó előtt léptek fel a RDS stadionban. Ezt követően
egy jótékonysági előadáson is szerepeltek, melynek bevételeit a Clive Burr MS
Trust Fund kapta meg.

2005 szeptemberében megkezdődtek a 14. nagylemez munkálatai, melyek 2006
júliusáig tartottak. Az ismét Kevin Shirley és Steve Harris producerkedésével
készült anyagot az EMI adta ki, 2006. augusztus 28-án.

Az A Matter of Life and Death című anyag az angol listán a 4., míg az amerikain
a 9. helyen nyitott. Az album nagyrészt pozitív kritikában részesült, mely a
zenekar addigi legkomplexebb, legprogresszívabb anyaga lett. Zeneileg a Brave
New World és a Dance of Death lemezek irányvonala teljesedett ki, még hosszabb
és összetettebb dalok formájában. A lemezt dinamikai és tempóváltásokban gazdag,
epikus dalok teszik ki nagyrészt, de az olyan rövidebb dalokban, mint a
"Different World" vagy a "The Pilgrim" is jelen van egyfajta melankolikusabb
hangnem. A korongot több helyen maximális pontszámokkal jutalmazták, míg a
Classic Rock olvasói az év lemezének szavazták meg. Csakúgy, mint elődjét, ezt a
korongot is érték elégedetlenkedő kritikák. A Rolling Stone például a lehetséges
5 csillagból 3-at adott, és megállapította, hogy a zenekar "elegánsan öregszik".
Bruce Dickinson nyilatkozata szerint a címet (és az albumon szereplő sötét
tematikájú dalokat) részben a zenekari tagok gyermekkori élményei is
inspirálták, amit a hidegháború évei alatt tapasztaltak. Az anyagról két
kislemez jelent meg: a "The Reincarnation of Benjamin Breeg" és a "Different
World", melyekhez videót is készítettek.

2006 októberében vette kezdetét a A Matter of Life and Death Tour névre
keresztelt koncertsorozat, mely 2007 nyarán ért véget. A turné során
eljátszották az egész albumot, melyet a közönség ismét vegyes reakciókkal
fogadott. 2006 novemberében az Iron Maiden menedzsere, Rod Smallwood
bejelentette, hogy 27 év együttműködés után szakít a Sanctuary Music-kal és új
céget indított Phantom Music Management névvel. A turné második szakasza A
Matter of the Beast fedőnév alatt futott, mellyel a 25 éves The Number of the
Beast előtt tisztelegtek, és amelyről négy dal is bekerült a koncertprogramba. A
körút során felléptek Dubajban a Dubai Desert Rock Festival-on, majd Indiába is
ellátogattak, ahol több mint 45.000-en voltak rájuk kíváncsiak. Ez az alkalom
volt az első, hogy egy jelentős, sikeres zenekar Indiában turnézott. A turné
Európában folytatódott, többnyire szabadtéri fesztiválokon vagy stadionokban.
Angliában főzenekarként léptek fel a Donington parkbeli Download Festival-on,
pályafutásuk alatt már negyedik alkalommal. Az eseményre a becslések szerint
több mint 80 ezren voltak kíváncsiak annak ellenére, hogy a jegyárak jóval
drágábbak voltak, mint az elmúlt években.

2007. szeptember 5-én a zenekar bejelentette, hogy megkezdi Somewhere Back in
Time World Tour elnevezésű világturnéját, mely kizárólag az első hét album
anyagából fog állni, főleg a Powerslave, a Somewhere in Time és a Seventh Son of
a Seventh Son albumokra kihegyezve. A színpadkép is a '80-as éveket idézte,
egyiptomi kellékekkel, fáraókkal. Ennek apropójából megjelent a Live After Death
DVD-változata, mely az Early Days-DVD folytatása 1983-tól 1986-ig. A dupla
DVD-re nemcsak a legendás Live after Death koncertfilm került fel, hanem az
1985-ös Rock in Rio fesztiválon való fellépés, valamint a korábban csak VHS
formában kapható Behind the Iron Curtain is. A turné az Indiai Mumbaiban
kezdődött, ahol több mint 30 000 embernek játszottak. A turné iránti érdeklődés
óriási volt, az 50-60 ezres stadionokban órák alatt elkeltek a jegyek, így ez
lett a zenekar történetének legsikeresebb turnéja. Az első felvonásban 24
koncertet adtak 21 városban. A zenekar saját repülőjével utazott, az "Ed Force
One"-nal, melynek pilótája Bruce Dickinson volt. A turné során több mint 50 000
mérföldet utazott a zenekar, mely Ausztráliába is eljutott, ahol 1992 óta nem
léptek fel. A körút alkalmából a zenekar 2008 májusában kiadott egy
válogatásalbumot Somewhere Back in Time címmel. Ez 1980-1988 között megjelent
számokat tartalmaz.

Angliában egy koncertet adtak, a 82 000 férőhelyes Twickenham stadionban. A
turné utolsó szakasza 2009 februárjában és márciusában zajlott le, ahol először
léptek fel Peruban és Ecuadorban, valamint 16 év után újra Új-Zélandon. A
zenekar Indiában is fellépett a Rock In India fesztivál főzenekaraként. A turné
során újra felléptek Magyarországon, a Sziget Fesztiválon, 50 000 néző előtt.

2009. január 20-án bejelentették, hogy filmet adnak ki a Somewhere Back in Time
World Tour turnéról. A film áprilisban került a mozikba, melyet a Universal
Music Group és az EMI forgalmazott. A film hanganyaga dupla CD-n és DVD-n is
megjelent Flight 666 - The Original Soundtrack címmel. A zenekar 2009-ben a BRIT
AWARDS-on elnyerte a 2009 legjobb koncertzenekara címet. A CD-n és DVD-n is
megjelenő kiadvány iránt nagy volt az érdeklődés, így hamar a listák tetejére
került a világ számos országában.

2009. március 15-én São Pauloban léptek fel, ahol előzenekar nélkül 100 000-ren
voltak, így ez a fellépés lett a legnagyobb látogatottságú önálló koncertjük. Az
esemény a chilei koncertet is felülmúlta, ahol 70 000-en voltak. Nicko McBrain
sajtóközleményben tudatta, hogy 2010-ben új lemezt fognak kiadni, melyet turné
fog követni. Ezt a kijelentést Londonban a BBC News-ban adott interjújában
Janick Gers is megerősítette.

A grandiózus Somewhere Back in Time World Tour végeztével az együttes 2009.
novemberében stúdióba vonult, hogy rögzítse következő nagylemezét. A felvételek
2010 áprilisáig tartottak, ismét Kevin Shirley produceri munkájával. Az új album
2010. augusztus 16-án, The Final Frontier címmel jelent meg az EMI kiadásában. A
felvételek a Bahamákon található Compass Point Studios-ban készültek. 2010.
június 7-én az Iron Maiden hivatalos honlapján ingyenesen letölthetővé tették az
album első kislemezét, az "El Dorado" című dalt. Az album és a kislemez sci-fi
képregényeket idéző borítóját Melvyn Grant készítette, aki korábban többször is
dolgozott már az együttesnek. A lemezcímadó "The Final Frontier" című dalhoz az
album sci-fi koncepciójába illő videoklipet készítettek. Zeneileg ismét egy
komplex, progresszív hatásokban bővelkedő album készült el, melyen a terjedelmes
szerzemények kaptak hangsúlyos szerepet. A lemezre az együttestől szokatlan
megoldások is felkerültek, bizonyítva az együttes kísérletező kedvét. A korong
pozitív és negatív kritikákat egyaránt kapott. A Kerrang! és a Metal Hammer
maximális pontszámmal jutalmazta az anyagot, de az Allmusic is pozitívan
nyilatkozott a korongról. Az anyag többféle verzióban is megjelent, ezek között
szerepelt egy rajongóbarát, füzetkönyv nélküli verzió is a közép-keleti európai
piacra. A lemez elképesztő sikert aratott, Amerikában a 4. helyig jutott, míg az
alábbi országokban vezette a lemezeladási listákat: Anglia, Kanada, Svédország,
Görögország, Németország, Svájc, Izland, Ausztria, Olaszország, Franciaország,
Szlovénia, Szlovákia, Oroszország, Észtország, Lettország, Litvánia, Szerbia,
Bulgária, Románia, Horvátország, Csehország, Magyarország, Dánia, Portugália,
Spanyolország, Norvégia, Finnország, Japán, India, Új-Zéland, Brazília,
Kolumbia, Mexikó, Chile, Costa Rica, Argentína, Szaúd-Arábia, Egyesült Arab
Emírségek, Venezuela és Luxemburg.

A koronghoz kapcsolódó koncertturné, a The Final Frontier World Tour az év
júniusában vette kezdetét Dallasban, majd az együttes Európában, többek között
Magyarországon is koncertezett. A magyar koncertre augusztus 14-én Budapesten, a
Sziget Fesztiválon került sor, mely több kritikát is kapott a hangosítás révén.
2010 nyarán felléptek az angliai Sonisphere Festivals rendezvényen, de
Svédországban és Finnországban is adtak koncertet, míg a német Wacken Open Air
fesztiválon főzenekarként léptek fel. A turné során Kanadában is játszottak, de
pályafutásuk során először léptek fel Szingapúrban. Emellett az együttes
2011-ben számos helyen fellépett, köztük olyan helyeken is, mint az ausztrál
Soundwave fesztivál, de a londoni O2 Aréna színpadán is megfordult a zenekar. A
2011-es év koncertjein olyan előzenekarok léptek fel az együttes előtt, mint a
Rise To Remain, a Bullet For My Valentine, a Godsmack, a Cavalera Conspiracy, a
Black Tide, a Kamelot, az Exodus, az Airbourne, a Trivium, a DragonForce vagy
Alice Cooper.

2011 februárjában az El Dorado című dalért pályafutásuk során első alkalommal
Grammy-díjat kaptak a legjobb metal teljesítmény kategóriában a Korn, a Lamb of
God, a Megadeth és a Slayer előtt.

Március 15-én bejelentették, hogy az EMI új Iron Maiden válogatásalbumot fog
kiadni, ami a Somewhere Back in Time folytatása lesz, és From Fear to Eternity
néven fog megjelenni május 23-án. A dupla lemezes válogatásalbum a zenekar 1990
és 2010 között megjelent dalait tartalmazza. Ugyanúgy, mint a Somewhere Back in
Timeon, ezen az albumon is szerepelnek élő felvételek Bruce Dickinson
éneklésével, ezzel kikerülvén Blaze Bayleyt. A válogatásalbummal kapcsolatos
sajtómegbeszélésen a zenekar menedzsere, Rod Smallwood elárulta, hogy a zenekar
új koncert DVD-vel fog jelentkezni 2011-ben, amit Argentínában és Chilében
vesznek fel. A koncertfelvétel En Vivo! címmel 2012. március 26-án jelent meg
(kivéve Kanadát és USA-t, ahol március 27-én), CD, LP, DVD és Blue Ray
formátumokban. A kiadvány DVD és Blue Ray verzióján nemcsak a koncertfelvétel
található, hanem egy Behind The Beast című 88 perces dokumentumfilm is, amelyben
interjúk is fellelhetők a zenekari tagokkal.

2012. február 15-én bejelentette a zenekar, hogy a következő turnéjuk, a Maiden
England World Tour 2012-13 főleg az azonos című, 1988-as koncertet tartalmazó
VHS kazetta anyagát fogja tartalmazni. A turné Észak-Amerikában startolt 2012
nyarán, majd 2013-ban Európában folytatódott. A turnéhoz kapcsolódóan megjelent
a Maiden England koncertvideó DVD-n, rajta az 1988-as birminghami koncert teljes
anyagával (a VHS-en a ráadásszámok nem kaptak helyet). 2013. március 13-ára
virradóra hosszan tartó, súlyos betegség, szklerózis multiplex következtében
elhunyt Clive Burr, az együttes egykori dobosa, aki az első három albumon
játszott. A turné nagy sikere nyomán 2014-ben is volt egy 20 állomásos
ráadáskör, ami a nyolcvanas éveket idéző turnék zárása is volt egyben. Így a
koncertműsor is némileg módosult. Ennek keretében a zenekar ismét játszott
Magyarországon, 2014. június 3-án Budapesten, a Papp László Budapest
Sportarénában.

2014 végén daganatot találtak az énekes, Bruce Dickinson nyelvén. Kemoterápiás
és sugárkezelése 2015. február közepén ért véget, orvosai szerint jók az esélyei
a gyógyulásra. Február végén a dobos, Nicko McBrain azt nyilatkozta, hogy
elkészült az új Maiden-lemez, de a turnézással addig várnak, amíg Bruce teljesen
felépül.

2015 májusában a zenekar bejelentette az énekes teljes gyógyulását, június 18-án
pedig az együttes hivatalos weboldalán bejelentette, hogy legújabb albumuk 2015.
szeptember 4-én jelenik majd meg, és a The Book of Souls címet fogja viselni. A
lemez felvételeinek a párizsi Guillaume Tell Studios adott helyszínt, ahol
korábban a 2000-ben megjelent Brave New World című albumukat készítették. 92
perces hosszával ez lesz az együttes első dupla stúdióalbuma, és ezen kap majd
helyet a zenekar eddigi leghosszabb száma, a 18 perces, Bruce Dickinson által
írt "Empire of the Clouds", ami egyben az album utolsó száma.

Az Iron Maiden a maga több mint 100 millió eladott lemezével minden idők egyik
legsikeresebb heavy metal zenekara. Ehhez hasonló eredményekkel a heavy metal
zenekarok közül csak a Black Sabbath és a Metallica büszkélkedhet. Sikereiket
különösebb médiatámogatás nélkül érték el, hiszen dalaikat napközben csak
elvétve játsszák a rádióállomások és a zenei csatornák, ezért sikereik kezdetén
csakis lemezeik színvonalára és koncertteljesítményükre támaszkodhattak.
Általános vélekedés, hogy az együttes első hét albuma a heavy metal műfaj
megkerülhetetlen klasszikusai, melyek alapján az együttest több hozzáértő is a
"legtökéletesebb heavy metal zenekar" címkével illeti. Az együttes Anglia egyik
legsikeresebb zenei vállalkozása, melynek nemcsak lemezei, de egyéb kiegészítői
is (pólók, táskák, bögrék, stb.) rendkívül keresettek.

Az Iron Maiden 24. lett a VH1 100 Greatest Artists of Hard Rock listáján,
valamint 4. lett az MTV Minden idők 10 legnagyobb heavy metal együttese
listáján. 3. helyen végzett a VH1 Classics: Top 20 Metal Bands listán, és az
Ivor Novello-díjat is megkapták 2002-ben. 2005-ös Egyesült Államokbeli turnéjuk
alatt pedig beiktatták őket a Hollywood RockWalk-ba.

Az Iron Maiden állandó kabalája Eddie, aki mind a horrorfilmek által ihletett
albumborítókon, mind a koncerteken megjelenik. Eddie-t Derek Riggs rajzolta
egészen 1992-ig, utána Melvyn Grant. Eddie szerepelt az Ed Hunter nevű FPS
játékban, és a játék alatt megjelentetett ajándéktárgyakon, könyveken és
képregényeken. Eddie-nek eleinte csak a feje volt látható, mely a korai
Maiden-koncerteken füstött okádott és művért köpött. Később teljes
életnagyságban is megjelent, mindig az aktuális turné koncepciójának megfelelő
alakot öltve. Eddie a mai napig az Iron Maiden koncertek elhagyhatatlan kelléke,
aki nagyban növeli az együttes bevételeit is. Az őt ábrázoló kiegészítők annyira
népszerűnek bizonyulnak, hogy Freddy Krueger után Eddie volt a '80-as évek egyik
legkedveltebb horrorfigurája. 2008-ban a Kerrang! nevű magazin kiadatott egy
albumot, amin Iron Maiden dalokat játszanak az alábbi együttesek: Metallica,
Dream Theater, Machine Head, Trivium, Coheed and Cambria és az Avenged
Sevenfold.

Az együttes számai sok videojátékban szerepeltek, ilyenek például a Carmageddon
2, a Grand Theft Auto: Vice City, a Grand Theft Auto: Episodes from Liberty
City, a Grand Theft Auto IV: The Lost and Damned, a Tony Hawk's Pro Skater 4, a
SSX on Tour és a Madden NFL 10. Emellett néhány számukat el lehet játszani a
Guitar Hero és a Rock Band nevű játékokban.

Az Iron Maiden a New Wave of British Heavy Metal mozgalommal bukkant fel a
'70-es évek végén, melynek debütáló albumuk révén hamar a legsikeresebb
zenekarává nőtték ki magukat. Az együttes jelentős mértékben sosem távolodott el
a brit heavy metal-tól, de zenéjükbe számos egyéb hatást is beépítenek. Az első
két albumra még jellemző volt a punk lendülete, mely vonalat tovább erősítette
Paul Di’Anno nyers énekstílusa. Bruce Dickinson csatlakozásával véglegesen
kialakult az együttes stílusa, melynek legfőbb ismérve Dickinson "szirénázó",
széles hangterjedelmet igénylő éneklése mellett a Murray–Smith duó gitárjátéka,
váltott szólói és harmóniái. Dickinson hangjával és energikus színpadi
megjelenésével a "heavy metal frontember" prototípusává vált, míg a Murray–Smith
duó a heavy metal történelem legnépszerűbb gitárpárosa a Glenn Tipton–K. K.
Downing páros mellett. Játékukra nagy befolyással voltak az olyan két gitárossal
dolgozó együttesek, mint a Wishbone Ash, a Thin Lizzy vagy a Judas Priest. Smith
gitárja "karcosabban" szól, míg Murray melegebb tónusú hangszínen játszik. Smith
saját játékát "spórolós"nak nevezi, ezért jobbára Murray játssza a gyorsabb
szólókat. Az együttes további jellegzetessége Steve Harris dalszerzői stílusa és
védjegyszerű, "galoppozó" basszusozása. Harris kizárólag ujjal pengeti
hangszerét, a gyorsabb játék érdekében gyakran három ujjal pengetve. Nicko
McBrain dobjainak hangzása szintén felismerhető, de játékstílusa is tartalmaz
egy egyéni szemléletmódot. Az együttes harmadik gitárosa Janick Gers, akinek
stílusa nem különbözik számottevően a Murray–Smith párosétól, ezért gyakran
kritizálják is az együttest, hogy feleslegesen használnak három gitárt.

Zenei stílusukban újdonságot jelentett a '80-as évek közepén a
gitárszintetizátorok használata, majd a billentyűs hangszerek alkalmazása is.
Emellett az együttes gyakran ír hosszabb lélegzetvételű, epikus szerzeményeket,
melyekben Harris progresszívrock-hatásai mutatkoznak meg. Ez a tendencia főleg
Dickinson és Smith 1999-ben bekövetkező visszatérése óta erősödött meg. A dalok
témái legfőképp a háború, a történelem, a vallás, az irodalom, a mitológia,
fantasy, valamint a közelmúlt eseményei. Az együttes már a korai időkben is nagy
hangsúlyt fektetett a látványra, Eddie már a korai koncerteken is rendre
megjelent, igaz, ekkoriban még kevésbé profi módon (például egy korai, 1980-as
koncerten Eddie vérző feje véletlenül berepült a közönség közé). Ahogyan az
együttes egyre népszerűbb lett, úgy a színpadkép is egyre látványosabbá,
profibbá változott. A látványt legfőképpen Eddie és a színpadkép szolgáltatta,
de Dickinson energikus előadása a mai napig a koncertprogram része. A '80-as
évekbeli koncerteken az énekes a Revelations című dal alatt gyakran gitárral a
kezében jelent meg, de az a jelenet is a koncertek állandó részét képezte, mikor
a Heaven Can Wait alatt seregnyi technikus illetve háttérember lepte el a
színpadot, hogy együtt énekeljék el a dalt az együttessel.

Az Iron Maiden felbecsülhetetlen hatást gyakorolt a rock-, hard rock és heavy
metal előadók többségére. Lars Ulrich, a Metallica dobosa kijelentette, hogy az
Iron Maiden nagymértékben inspirálta a zenészi karrierjét, valamint kifejtette,
hogy mindig is tisztelettel és csodálattal tekintett rájuk. Kerry King elárulta,
hogy az Iron Maiden nélkül a Slayer sem lett volna sikeres, ugyanis a korai idők
klubkoncertjein gyakran játszották a "Phantom Of The Opera" című dalt, mely
alapján felfigyelt rájuk a Metal Blade Records. Corey Taylor, a Slipknot tagja
elárulta, hogy számára Bruce Dickinson testesíti meg a "régisulis" heavy metal
énekest, de Steve Harris játékáról is elismerően nyilatkozott. Chris Jerichonak,
a világhírű pankrátornak az Iron Maiden a kedvenc együttese, míg az Avenged
Sevenfold énekes, M. Shadows számára az Iron Maiden minden idők legjobb
koncertzenekara. Matt Heafy azt nyilatkozta, hogy a Maiden nélkül a Trivium sem
létezne, míg az In Flames-gitáros, Jesper Strömblad elárulta, hogy az In Flames
által lefektetett göteborgi deathmetal-hangzás egyik legfőbb jellegzetességét, a
dallamos gitárharmóniákat, a Murray–Smith duó témái alapján írták meg. A Nofx
együttes 2009-es Coaster című albumán szerepelt egy Eddie, Bruce and Paul című
dal, utalva a zenekar tagjaira. A világhírű popénekesnő, Lady Gaga is
megemlítette, hogy az Iron Maiden a kedvenc zenekara.

Az együttes a legtöbb hard rock/heavy metal előadóra hatással volt, néhány név a
felsorolhatatlanul hosszú listából: Cradle of Filth, Savatage, Iced Earth,
Metallica, Slayer, Annihilator, Opeth, Anthrax, Katatonia, Gamma Ray, Angra,
Running Wild, Arch Enemy, Dismember, Fates Warning, Trivium, Mercyful Fate,
Quiet Riot, Sentenced, Angel Dust, stb. A Dream Theater pedig élőben adta elő a
teljes The Number of the Beast albumot.

Az Iron Maidenre hatással voltak a következő együttesek: Queen, Black Sabbath,
AC/DC, Motörhead, Judas Priest, Led Zeppelin, Cream, The Who, Rush, Thin Lizzy,
Styx, UFO, King Crimson, Deep Purple, Rainbow, Triumph, Uriah Heep, Wishbone
Ash, Pink Floyd, ELP, Genesis, Yes, és a Jethro Tull.

Adrian Smith, Janick Gers és Dave Murray az alábbi gitárosokat nevezi meg
legfőbb hatásaikként: Pat Travers, Ritchie Blackmore, Johnny Winter, Jimmy Page,
Gary Moore, Jeff Beck, Rory Gallagher, Paul Kossoff, Django Reinhardt, Albert
Collins, és B B King.



https://hu.wikipedia.org/wiki/Labdar%C3%BAg%C3%B3-vil%C3%A1gbajnoks%C3%A1g

A FIFA Labdarúgó-világbajnokság (labdarúgóvébé, futballvébé; angolul: FIFA World
Cup, Football World Cup, Soccer World Cup vagy egyszerűen World Cup) a
nemzetközi labdarúgóélet legfontosabb és legnépszerűbb viadala. A FIFA-tag
nemzeti férfi labdarúgó-válogatottak versengenek a kupáért, amelyet a négyévente
megrendezett döntő nyertese kap meg.

Az első döntőt 1930-ban rendezték Uruguayban, és a kupát azóta minden negyedik
évben kiadták, kivéve 1942-t és 1946-ot, amikor a második világháború miatt nem
rendeztek labdarúgó-világbajnokságot.

A 2014-ben érvényes szabályok szerint az 1 hónapig zajló döntőben 32 nemzeti
válogatott vesz részt. A házigazda automatikus részvevője a tornának, míg a
többi csapat – a címvédőt is beleértve – selejtezőket játszik a részvételi
jogért. A vb döntője hagyományosan a világ egyik legnézettebb sporteseménye. Az
eddig rendezett 20 döntőben mindössze nyolc nemzet nyert kupát, a legtöbbször
(öt alkalommal) a brazil labdarúgó-válogatott.

Magyarország kétszer játszott világbajnoki döntő mérkőzésen. 1938-ban
Olaszországtól, 1954-ben pedig az NSZK-tól szenvedett vereséget.

2017. január 10-én a FIFA úgy határozott, hogy a 2026-os világbajnokságtól
kezdődően a csapatok létszámát 48-ra emeli. Ezzel Európa 13 helyett 16, míg
Afrika öt helyett kilenc, Ázsia pedig további négy csapattal képviseltetheti
magát a tornán. A lebonyolítás szerint 64 mérkőzés helyett 80-at rendeznek, a
résztvevőket 16 három csapatos csoportba sorsolják, ahonnan az első kettő
továbbjutó - összesen 32 csapat - kieséses rendszerben folytatja a küzdelmeket.

Az első nemzetközi labdarúgó meccset 1872-ben játszotta az angol és a skót
nemzeti csapat, de ekkor még ritkán játszották a futballt Nagy-Britannián kívül.

Miután a sport máshol is népszerű lett, az 1900-as és az 1904-es nyári
olimpiákon, illetve az 1906-os olimpiaközi játékokon bemutató sportággá vált. Az
1908-as nyári játékoknak már hivatalos sportága volt. A versenyt az angol
labdarúgószövetség (The Football Association, rövidítve FA) szervezte amatőr
játékosoknak, de a futballt még ekkor is nagyon sokan gyanakvóan inkább csak
shownak, mint valódi sportnak tekintették. 1908-ban és 1912-ben is az angol
amatőr együttes győzött.

1906-ban a FIFA megpróbálkozott egy önálló nemzetközi labdarúgó torna
megrendezésével Svájcban. A FIFA hivatalos története szerint azonban ez a torna
sikertelen volt.

Mivel az olimpiai versenyt továbbra is csak amatőr csapatok számára rendezték,
1909-ben Sir Thomas Lipton Torinoban tornát szervezett, a Sir Thomas Lipton
Trófeát. Ezen klubok, nem nemzeti válogatottak vehettek részt, bár minden klub
egy-egy nemzetet képviselt. Emiatt a torna nem tekinthető a Világbajnokság igazi
elődjének, bár sokan még így is az első világbajnokságként emlegetik. A
legnagyobb tekintélyű olasz, német és svájci profi klubok vettek részt rajta. Az
első tornát az északnyugat-angliai amatőr csapat, a West Auckland nyerte.
(Angliát azért amatőr csapat képviselte, mert az FA elutasította a részvételt.)
1911-ben a West Auckland meg is védte a címét, így a versenykiírás szerint
örökre megtarthatták a kupát.

1914-ben a FIFA elismerte az olimpiát amatőr labdarúgó világbajnokságnak, így az
1924-es nyári olimpiai játékok az első hivatalos kontinenseken átnyúló
nemzetközi labdarúgó viadal lett. Ezt a versenyt Uruguay nyerte, 1928-ban pedig
újra ők lettek a győztesek, egy másik dél-amerikai csapat, Argentína pedig a
második. A FIFA ugyanebben az évben úgy döntött, hogy most már önállóan szervez
nemzetközi versenyt, és mivel Uruguay már kétszeres bajnok volt és függetlensége
kivívásának százéves évfordulójára készült 1930-ban, ők kapták meg a rendezés
jogát.

Az 1932-es Los Angeles-i olimpia szervezése közben kiderült, hogy a labdarúgást
nem fogják felvenni a versenysportágak közé, mivel az Amerikai Egyesült
Államokban nem volt népszerű. A FIFA és a Nemzetközi Olimpiai Bizottság az
amatőr játékosok státuszát illetően is összekülönbözött. A FIFA elnöke, Jules
Rimet mindezek miatt belefogott az Uruguayba tervezett 1930-as torna
átszervezésébe világbajnoksággá. A nemzeti labdarúgó szövetségeket kérték fel,
hogy delegáljanak nemzeti csapatot, a helyszín azonban szerencsétlennek
bizonyult, mivel az európai csapatok számára az út Uruguayba hosszú és költséges
volt. Európából senki nem is jelentkezett a tornára, egészen két hónappal e
verseny kezdete előttig. Ekkor nagy nehezen Rimet rávette Belgiumot,
Franciaországot, Romániát és Jugoszláviát, hogy küldjenek csapatot. Végül
összesen 13 nemzet vett részt: hét Dél-Amerikából, négy Európából és kettő
Észak-Amerikából.

Az első két meccset egyidőben játszották: a franciák 4–1-re verték Mexikót az
Egyesült Államok pedig 3–0-ra győzött Belgium ellen. A világbajnokságok
történetének első gólját a francia Lucien Laurent rúgta. Négy nappal később az
amerikai Bert Patenaude érte el a vébék első mesterhármasát, amellyel 3–0-ra
verték Paraguayt. A döntőben Uruguay 4–2 re győzte le Argentínát 93 ezer néző
előtt Montevideóban, így lett a rendező az első vébégyőztes.

Az első világbajnokságok a távolságok áthidalása és a második világháború
problémáival küszködtek. Kevés dél-amerikai csapat vállalta, hogy Európába
utazzon az 1934-es és az 1938-as világbajnokságokra: egyedül Brazília vett részt
mindkettőn. Az 1942-es és 1946-os tornákat a világháború miatt meg sem
tartották.

Az 1950-es világbajnokságon vettek részt először brit csapatok. Korábban,
1920-ban a britek kivonultak a FIFA-ból, részben mert nem akartak azon nemzetek
ellen játszani, akikkel korábban háborút viseltek, másrészt mert nem jól
viselték a külföldi befolyást a hagyományos játékuknak tekintett labdarúgásra.
1946-ban mégis elfogadták a FIFA meghívását az újracsatlakozásra. 1950-ben tért
vissza Uruguay is, amely bojkottálta ez előző két VB-t.

Az 1934 és 1978 között tartott világbajnokságok döntőin 16 csapat vehetett részt
(kivéve 1938 és 1950, amikor már bejutott csapatok visszavonták a nevezésüket).
A csapatok zöme Európából és Latin-Amerikából érkezett és nagyon kevesen
Afrikából, Ázsiából, illetve Óceániából. Ez utóbbi csapatokat az európai és
dél-amerikai válogatottak általában könnyedén legyőzték. (Emlékezetes ellenpélda
volt viszont Észak-Korea, amely bejutott az 1966-os verseny negyeddöntőjébe.)

A döntőket 1982-től 24 csapatra bővítették, 1998-tól pedig 32 csapatra és így
többen juthattak be Afrikából, Ázsiából és Észak-Amerikából. Az utóbbi
évtizedekben ezek a csapatok már sikeresebbek voltak, mint korábban. Marokkó
1986-ban túljutott a csoportmérkőzéseken, Kamerun 1990-ben negyeddöntőbe jutott,
Nigéria pedig 1994-ben és 1998-ban is bejutott az egyenes kieséses szakaszba.
2002-ben Japán az egyenes kieséses szakaszba, Dél-Korea pedig az elődöntőbe
verekedte magát, és ugyanakkor Szenegál negyeddöntős lett, majd Ghána 2006-ban
nyolcaddöntőbe, 2010-ben pedig negyeddöntőbe jutott.

Az eddig megrendezett 20 labdarúgó-világbajnokságból kilencet dél-amerikai
ország (Brazília ötöt, Uruguay és Argentína kettőt), tizenegyet pedig európai
ország (Olaszország és Németország négyet, Anglia, Franciaország és
Spanyolország egyet-egyet) nyert meg.

A fenti nyolc válogatottból (Brazília, Németország, Olaszország, Franciaország,
Argentína, Anglia, Uruguay, Spanyolország) csak Brazília és Spanyolország nem
nyert még hazai környezetben világbajnokságot.



https://hu.wikipedia.org/wiki/El_Risitas

Juan Joya Borja (1962–), ismertebb nevén El Risitias spanyol humorista, színész.
Széles körű népszerűségét egy 2007 júniusi televíziós interjújából készített
paródiák után szerezte.

Joya Sevillában született. Élete során számos munkája volt, köztük konyhai
kisegítői munka, vagy cementeszsákok rakodása. Első televíziós szereplése
2000-ben volt Jesús Quintero műsorában. Szerepelt a 2005-ös Torrente 3 – A
védelmező című filmben.

2007 júniusában Jesús Quintero műsorában egy történetet mesélt el arról, amikor
egyszer konyhai kisegítőként dolgozott. Éjszakára paellaserpenyőket hagyott az
óceánban, hogy a sós víz elmossa azokat, de reggelre megjött a dagály. Az
eredeti videót 2007. június 25-én töltötték fel a YouTube videómegosztóra, ahol
azóta több mint egymillióan látták. A jellegzetes nevetésekkel teli videóból
számos mém készült, a videó alá különböző paródiafeliratok készültek.

Magyarországon a 2013. szeptember 6-án lejátszott Románia–Magyarország
világbajnoki selejtező labdarúgó-mérkőzés (3–0) után lett ismert. A mérkőzés
eredménye gyakorlatilag eldöntötte, hogy Magyarország nem jut ki a 2014-es
labdarúgó-világbajnokságra, noha matematika esély még volt. A videó alá egy
paródiafeliratot írtak, amely szerint Joya egy labdarúgással foglalkozó szakértő
és a mérkőzést elemezte. Később a videóhoz a magyar labdarúgó-válogatott több
mérkőzése után is hasonló paródiafeliratok készültek. A magyar internetes
közösség Zombori Sándor labdarúgó, szakkommentátor után a Francesco Zombori
nevet adta neki. Később politikai témákat elemző paródiafeliratok is készültek a
videóhoz.

A világon széles körben 2015 márciusában lett népszerű, miután az Apple
bemutatta az új MacBookot. A videó alá egy olyan paródiafeliratot írtak, amely
szerint Joya a prototípus tervezője volt. A videót azóta több millióan nézték
meg.



https://hu.wikipedia.org/wiki/2018-as_labdar%C3%BAg%C3%B3-vil%C3%A1gbajnoks%C3%A1g

A 2018-as labdarúgó-világbajnokság a 21. világbajnokság lesz, melyet június 14.
és július 15. között Oroszországban rendeznek. A rendező országról 2010.
december 2-án döntött a Nemzetközi Labdarúgó-szövetség. Ugyanekkor döntöttek a
2022-es labdarúgó-világbajnokság helyszínéről is.

Oroszország még nem rendezett világbajnokságot, azonban 2014-ben Szocsiban
rendezték a téli olimpiát.

A 2018-as és a 2022-es labdarúgó-világbajnokság rendezésére is egyszerre kellett
beadni a pályázatokat. A két vb rendezésére 2010. május 14-én összesen kilenc
pályázatot nyújtottak be.

A 2018-as vb-re Anglia, Oroszország, valamint közösen Belgium és Hollandia,
illetve Spanyolország Portugáliával kandidált.

A torna lebonyolításához legalább 12 stadion volt a követelmény. A pályázatban
az edzőközpontok, szálláshelyek, biztonsági, egészségügyi megvalósításáról, és a
világbajnokság lebonyolításáról szóló terveket is részletesen említeni kellett.
A pályázóknak kormánygaranciát és a rendező városokkal kötött szerződéseket
kellett bemutatniuk és pénzügyi tervet is készíteniük kellett.

A rendezőről 2010. december 2-án döntött a Nemzetközi Labdarúgó-szövetség. A
négy pályázóról a végrehajtó bizottság 22 tagjának szavazatai döntöttek. A
rendezés elnyeréséhez egy fordulóban meg kellett szerezni a szavazatok több mint
50%-át. Ha az adott fordulóban nem volt ilyen, akkor a legkevesebb szavazatot
kapott pályázat kiesett, és új forduló következett. A szavazás után a
végeredményt Joseph Blatter, a FIFA elnöke jelentette be Zürich-ben. Oroszország
pályázata a második fordulóban szerezte meg a szavazatok több mint 50%-át, és
ezzel elnyerte a 2018-as labdarúgó-világbajnokság rendezési jogát.

Oroszország 13 új vb-stadion felépítését tervezi, amire a kormány hatmilliárd
dolláros garanciát vállalt. Ezen kívül az eseményen részt vevő csapatok,
valamint a vendégek vízummentességet is kapnak, a belépőjeggyel rendelkező
szurkolók pedig ingyen utazhatnak a vasutakon és a távolsági buszokon.

A kvalifikáció megszerzésének sorrendjében. A "Világbajnoki részvétel" oszlop
már tartalmazza a 2018-as labdarúgó-világbajnokságot is.



https://hu.wikipedia.org/wiki/2014-es_labdar%C3%BAg%C3%B3-vil%C3%A1gbajnoks%C3%A1g

A 2014-es labdarúgó-világbajnokságot Brazíliában rendezték 2014. június 12. és
július 13. között. A selejtezőben 203 csapat indult, ebből 31 válogatott
vehetett részt a tornán. A házigazda Brazíliának nem kellett selejtezőt
játszania. A címvédő a spanyol válogatott volt. A torna nyitómérkőzését São
Paulóban, a döntőt a Rio de Janeiró-i Maracanã Stadionban játszották.

Korábban 1950-ben rendeztek Brazíliában világbajnokságot. Akkor egy
körmérkőzéses négyes döntőt rendeztek, a világbajnokságot Uruguay nyerte. Az
1978-as labdarúgó-világbajnokság után először volt dél-amerikai ország a
rendező. A Magyar labdarúgó-válogatott sorozatban már a nyolcadik alkalommal nem
tudott kijutni a világbajnokságra. A 32 fős játékvezetői keretben ezúttal nem
kapott helyet magyar játékvezető sem.

A 32 csapatot nyolc csoportba sorsolták, ahonnan az első két helyezett jutott
tovább. A nyolcaddöntőtől egyenes kieséses rendszerben folytatódott a torna. A
döntőt Németország hosszabbítás után 1–0-ra nyerte Argentína ellen, Mario Götze
góljával. Németország története negyedik vb-címét szerezte, és első alkalommal
fordult elő a vb-k történetében, hogy európai csapat az amerikai kontinensen
nyert világbajnokságot. Németország emellett részvételi jogot szerzett a 2017-es
konföderációs kupára.

A rendező kiválasztása a FIFA rotációs rendszere szerint történt. A rendszer
lényege, hogy minden világbajnokságra megjelölnek egy kontinenst, és csak onnan
jelentkezhetnek országok a rendezésre. Dél-Amerikából csak Brazília
jelentkezett, így egyedüli pályázóként Brazília lett a rendező, ezt a Nemzetközi
Labdarúgó-szövetség 2007. október 30-án jelentette be.

A torna hivatalos emblémáját a 2010-ben megrendezett dél-afrikai világbajnokság
helyszínén, 2010. július 8-án mutatta be a Nemzetközi Labdarúgó-szövetség,
valamint a rendező Brazília. Az emblémán a brazil nemzeti zászló színeivel
megjelenő kezek formázzák a győztesnek járó trófeát. Az embléma piros színnel
tartalmazza a 2014-es évszámot.

A torna kabaláját először 2012. szeptember 16-án mutatták be a brazil TV Globo
csatorna Fantástico című műsorában. A kabala egy úgynevezett matakó (háromöves
tatu) nevű állat mely közép Brazíliában őshonos. A figura színei: kék, sárga és
zöld melyek a brazil zászló színeire utalnak. A nevét internetes szavazás
alapján választották ki, a lehetőségek ezek voltak: Amijubi, Fuleco vagy Zuzeco.
Végül a "Fuleco" névre szavaztak a legtöbben, így a figura neve ez lett.

A caxirola (ejtsd: kásirólá) a világbajnokság hivatalos a Nemzetközi
Labdarúgó-szövetség által is jóváhagyott hangszere volt, melyet rázni kellett
ahhoz hogy hangot adjon. A hangszer újrahasznosított műanyagból készült. A
brazil zenész, Carlinhos Brown tervezte, de a stadionokba nem vihették be a
szurkolók, ellentétben a 2010-es vuvuzelával.

A torna marketingjének részeként a helyi szervezőbizottság és a gyártó Adidas
pályázatot hirdetett a labda nevére. A végső nevet több mint egymillió brazil
szurkoló szavazatai alapján választották ki. A Brazuca 77,8%-kal lett első. A
másik két lehetőség, a Bossa Nova (14,6%) és a Carnavalesca (7,6%) voltak.

A Nemzetközi Labdarúgó-szövetség 2009. május 31-én választotta ki azt a 12
várost, amely a világbajnokságon mérkőzéseket rendezhet. A 17 pályázó város
közül a 2016-os nyári olimpia helyszíne, Rio de Janeiro, valamint São Paulo,
Brazíliaváros, Belo Horizonte, Porto Alegre, Salvador da Bahia, Cuiabá,
Curitiba, Fortaleza, Manaus, Natal és Recife rendezhet mérkőzéseket.

Brazília, mint rendező ország, automatikus résztvevője a világbajnokságnak,
ellenben a világbajnoki címvédő 2002 óta nem jogosult selejtező nélküli,
automatikus világbajnoki részvételre, így Spanyolország is selejtezőt játszott.

Az egyes kontinensek számára kiosztandó, a világbajnokságon való részvételt
jelentő helyekről 2011. március 3-án döntött a FIFA. A kvóták a 2010-es vb-hez
képest nem változtak:

A következő csapatok vettek részt a 2014-es labdarúgó-világbajnokságon: A
kvalifikáció megszerzésének sorrendjében. A „Világbajnoki részvétel” oszlop már
tartalmazza a 2014-es labdarúgó-világbajnokságot is.

A világbajnokság csoportjainak sorsolását 2013. december 6-án tartották
Bahiában. A csapatok nevét négy kalapban helyezték el, az első kalapba a rendező
Brazílián kívül a 2013. októberi FIFA-világranglista első hét helyezettje
került: Spanyolország, Németország, Argentína, Kolumbia, Belgium, Svájc és
Uruguay. A többi kalapba területi szempontok alapján helyezték el a csapatokat.
A negyedik kalapba eredetileg kilenc európai csapat került, ebből egyet a
sorsolást megelőzően áthelyeztek a második kalapba. Ezt az egy csapatot
sorsolással határozták meg, a csapat kiléte a második kalap sorsolása folyamán
derült ki. A sorsolás során két csapat azonos földrészről nem kerülhetett egy
csoportba, európai csapatot kivéve.

A sorsolást követően az eredetileg kiadott menetrendhez képest hét mérkőzés
kezdési időpontját megváltoztatták.

A világbajnokság 32 résztvevője között mindösszesen 576 millió dollárt osztottak
szét, a győztes 17%-kal kapott többet, mint 2010-ben. Minden résztvevő 1,5
millió dollárt kapott felkészülési költségként. A világbajnokság csoportköre
után kiesők egyenként 8 millió dollárt kaptak. Az egyenes kieséses szakaszban
körönként a következők szerint alakult a díjazás:

Emellett a FIFA 70 millió dollárt különített el a játékosok klubcsapatai
részére.

Massimo Busacca, a FIFA játékvezető bizottságának vezetője által a 32 nemzetből
kiválasztott 32 játékvezető közül 9 (+1 tartalék) európai, 5 (+1 tartalék)
dél-amerikai, 4 (+1 tartalék) ázsiai, 3 (+2 tartalék) afrikai, 1 észak-amerikai,
2 (+2 tartalék) közép-amerikai, 1 (+1 tartalék) pedig óceániai.

Több nemzetközi labdarúgó tornán eredményesen tesztelték a FIFA által
kiválasztott gólvonal-technológiát. A labdarúgó torna minden stadionjába
telepítették a kiválasztott rendszert, hogy megszüntessék az ismétlődő
szellemgólt.

A Franciaország–Honduras mérkőzés második gólja volt a világbajnokságok
történetének első olyan gólja, amelyet a gólbíró-technológia segítségével adtak
meg.

Ezen a világbajnokságon alkalmazták először az úgynevezett szabadrúgás-sprayt. A
labdarúgás szabályalkotó testülete (IFAB) 2012. március 5-én fogadta el az
eszköz használatát, melyet a 2013-as U20-as labdarúgó-világbajnokságon és a
2013-as U17-es labdarúgó-világbajnokságon teszteltek. Szabadrúgás esetén a
játékvezető, ha szükségesnek látja, egy speciális hab spray-jel (Aero Comex
Futline) jelölheti a labda helyét, illetve az előírt 10 yardos távolságban (9,15
méter) húzhat egy vonalat, amely mögé állhatnak fel a védekező csapat tagjai. A
vonal 45–120 másodperc közötti időtartamig látható, majd eltűnik, biológiailag
lebomlik, így egyáltalán nem szennyezi a környezetet.

Minden csapatnak huszonhárom játékost kellett neveznie 2014. június 2-áig (tíz
nappal a világbajnokság kezdete előtt), akik közül háromnak kapusnak kellett
lennie. Előzetes, 30 fős keretet is be kellett jelenteni 2014. május 13-áig (30
nappal a világbajnokság kezdete előtt).

Sérülés esetén lehetőség volt cserére, azonban a cserét legkésőbb a válogatott
első mérkőzésének kezdete előtt 24 órával be kellett jelenteni.

A világbajnokság mérkőzéseinek dátumait 2011. október 20-án hozta nyilvánosságra
a FIFA.

Az időpontok közül tíz helyszíné a brazil időzóna (UTC–3), Manaus és Cuiabá az
amazonasi időzóna (UTC–4) szerint vannak feltüntetve. Zárójelben a közép-európai
nyári idő (UTC+2) szerinti időpontok olvashatóak.

Az egyenes kieséses szakaszban az a tizenhat csapat vesz részt, amelyik a
csoportkör során a saját csoportja első két helyének valamelyikén végzett.

Az egyes találkozók győztes csapatai jutnak tovább a következő körbe. Ha a
rendes játékidő végén döntetlen az eredmény, akkor 2×15 perces hosszabbítás
következik. Ha a hosszabbítás után is egyenlő az állás, akkor büntetőpárbajra
kerül sor.

A sárga lapokat a negyeddöntőket követően törlik. Amelyik játékos a negyeddöntőt
megelőző valamelyik mérkőzésen és a negyeddöntőben egy–egy sárga lapot kapott,
valamint ha a negyeddöntőben kiállítják, az nem játszhat az elődöntőben – de
emiatt a döntőben már igen. Így a döntőben csak az a játékos nem játszhat, akit
az elődöntőben két sárga lapot követően, vagy egyből kiállítanak.

Az alábbi táblázatban találhatók azok a játékosok, akik sárga vagy piros lapot
kaptak.

Az „Aranycipő” díjat az a játékos kapta, aki a legtöbb gólt szerezte a
világbajnokságon. Ha két vagy több játékos ugyanannyi gólt ért el, akkor a
gólpasszok száma döntött (a FIFA Technikai Bizottságának döntése alapján). Ha ez
is egyenlő, akkor a játszott percek számítottak, a kevesebb időt pályán töltött
játékos végzett előrébb. Az „Ezüst-” és „Bronzcipő” díjat a második és harmadik
helyen végzett játékosok kapták.

Az „Aranylabda” díjat a FIFA Technikai Bizottsága által megválasztott legjobb
játékos kapta. Az „Ezüst-” és „Bronzlabda” díjat a második és harmadik helyen
végzett játékosok kapták. Az elődöntők után, július 11-én a FIFA ismert
játékosokból és edzőkből álló Technikai Bizottsága tíz játékost jelölt a díjra.

Az „Aranykesztyű” díjat a FIFA Technikai Bizottsága által megválasztott legjobb
kapus kapta. Július 11-én három kapust jelöltek a díjra:

A FIFA különdíjjal jutalmazta a legjobb fiatal játékost a FIFA Technikai
Bizottságának döntése alapján. Július 11-én három játékost jelöltek a díjra:

Az alábbi táblázat tartalmazza a világbajnokságon részt vevő csapatok
világbajnokság előtti és utáni helyezéseit és pontszámait, illetve azok
változását a FIFA-világranglistán. A táblázat a FIFA által 2014. július 17-én
közzétett ranglista szerinti sorrendben tünteti fel a válogatottakat.

Sorozatban negyedszer a HBS (Host Broadcast Services), az Infront Sports & Media
tagja nyerte el a közvetítés jogát. A Sony lett a hivatalos eszközszállító, 12
hatalmas HDTV-kamerát biztosított (minden helyszínre egyet), a
minimumkövetelményeket biztosítva. Minden találkozó közvetítését 37 standard
kameraállás, benne Aerial és Cablecam, két Ultramotion kamera és interjúkamera
segítette. A torna hivatalos filmje és három mérkőzés (egy június 28-i
nyolcaddöntő, egy július 4-i negyeddöntő és a döntő) ultra HD (4K) felbontásban
is elkészült, miután a 2013-as konföderációs kupán már sikeresen tesztelték a
technológiát.

A közvetítési jogok – televízió, rádió, internet és mobil – minden területre
közvetlenül a FIFA által lettek eladva, vagy pedig szerződött partnereken
keresztül, mint az Európai Műsorsugárzók Uniója, az Organización de Televisión
Iberoamericana, az International Media Content, a Dentsu és az RS International
Broadcasting & Sports Management, értékesítette a jogokat. A jogokból befolyó
összeg 60%-át a FIFA szerezte meg. A nemzetközi médiacenter Riocentro
városrészen helyezkedett el (Barra da Tijuca kerület).

Több mérkőzés is egy-egy ország legnézettebb sporteseménye volt 2014-ben:
Brazíliában a Horvátország elleni nyitómérkőzést 42,9 millió, Japánban az
Elefántcsontpart elleni csoportmérkőzést 34,1 millió, Németországban az
Argentína elleni döntőt 34,7 millió ember látta, a Portugália elleni
csoportmérkőzés 24,7 millió nézőjével a 2010-es döntővel együtt az Egyesült
Államok legnézettebb labdarúgó-mérkőzése lett.

Magyarországon a világbajnokság összes mérkőzését élőben közvetítette az M1, a
csoportkör utolsó fordulójában, a párhuzamos mérkőzések esetén pedig az egyik
mérkőzést az M2 adta. A mérkőzések egy részét másnap megismételték, illetve
összefoglalókat és elemzéseket is láthattak a nézők. Az M1 stúdiójában a
műsorvezetők Petrovics-Mérei Andrea és Mohay Bence voltak, a szakértők pedig
Bánfi János, Halmai Gábor, Szélesi Zoltán, Szanyó Károly és Mészöly Géza. A
mérkőzések kommentátorai a helyszíneken Gundel Takács Gábor, Menczer Tamás,
Mezei Dániel és P. Fülöp Gábor voltak.

A 2014-es labdarúgó-világbajnoksághoz több vitatott esemény is köthető. A
megrendezés előtt és közben is zajlottak tiltakozó demonstrációk elsősorban a
rendező országot terhelő költségek miatt. Nagy tiltakozást váltott ki a
játékvezetők közül többeknek a jelölése, mert nem tartották megfelelőnek a
felkészültségüket. A rendezésben is voltak vitatott esetek, elsősorban a
biztonságot érintően és a felkészülés során nyolc ember életét vesztette a
Maracanã Stadion felújításakor.

A világbajnokság egyik legvitatottabb eseménye, azonban mégis közvetlenül a
labdarúgáshoz köthető, hiszen az uruguayi csatár Luis Suárez megharapta játék
közben Giorgio Chiellini olasz labdarúgó vállát. Chiellini az eset után
megmutatta a harapásnyomokat a játékvezetőnek, aki egyik játékost sem
szankcionálta az eset miatt. A mérkőzést követően, azonban Suárezt a Nemzetközi
Labdarúgó Szövetség gyorsított eljárás keretében négy hónapra minden
futballeseménytől eltiltotta és nem szerepelhetett az elkövetkező kilenc
uruguayi labdarúgó-válogatott mérkőzésen sem.

A 2013-as konföderációs kupa nyitómeccse előtt a stadionon kívül tüntettek, mert
túl soknak találták a vb-rendezésre elköltött közpénzt. Az egyaránt beszédet adó
brazil elnök Dilma Rousseffet és a FIFA elnökét, Joseph Blattert is kifütyülték,
a FIFA ezért a világbajnokság nyitóműsorára nem tett beszédeket. Mindkét torna
alatt voltak egyéb tüntetések is.



https://hu.wikipedia.org/wiki/Pozsonyi_csata

A pozsonyi csata 907. július 4. és 7. közé tehető időben zajlott, a mai Pozsony
(korabeli írásokban: Braslavespurch vagy Brezalauspurc) alatt. A kora középkor
egyik legjelentősebb ütközete. A honfoglalás után a magyar fennhatóság területe
nyugat felé megközelítette az Enns folyó vidékét, ezért akart a Keleti Frank
Királyság döntő csapást mérni a magyarokra, hogy megsemmisítse vagy jelentősen
visszaszorítsa őket a korábbi frank területekről, a Morva Fejedelemség és
Pannónia területéről. A csata a keleti frank sereg megsemmisítő vereségével
végződött, amiben a Luitpold bajor herceg és a Theotmár salzburgi érsek is
elesett. A magyarok újabb területeket nyertek az Enns folyóig, mely 955-ig a
magyar határvonal lett. A honfoglalás e sorsdöntő csatával fejeződött be, egyben
ez volt az első honvédő háború. A csatát sokáig nem értékelte kellően a hazai
történetírás. A pozsonyi csata a mai napig tananyag a West Point katonai
akadémián Amerikában.

899-ben meghalt a magyarok korábbi szövetségese, Arnulf keleti frank király és a
magyarok hamarosan Berengár itáliai király szövetségesei lettek. A Keleti Frank
Királyságban Arnulf fia, Gyermek Lajos uralkodott, aki helyett valójában Hatto
mainzi érsek kormányozta a birodalmat. A birodalom magyarokkal határos részén, a
Bajor Hercegségben Liutpold bajor herceg kormányzott. 904 nyarán Gyermek Lajos
keleti frank király meghívására Kurszán a magyarok egyik legfőbb fejedelme a
Fischa melletti tárgyalásokon vett részt kíséretével. Ekkor a király parancsára
Kurszánt és kíséretét orvul megtámadták és a küldöttség minden tagját
legyilkolták.

A honfoglalás keretében a Kárpát-medencében tartózkodó magyarok 900-ban végleg
elfoglalták a Dunántúl területét, amelyet korábban, a római kortól kezdődően
Pannóniának neveztek. Ez a támadás Linzig jutott előre, de itt a bajor seregek
visszavonulásra késztették a magyar hadat. Az új határt a Fischa folyó jelölte
ki.

Déli irányban elfoglalták a Bánság, Bácska, a Temesköz és a Szerémség területét,
906-ra a Dráva–Száva közét is.

Északon 902–906 között a magyarok véglegesen felszámolták a Morva Fejedelemséget
és Moráviát elszakították a Keleti Frank Királyságtól.

Korabeli források szerint a bajor hadsereg 907. június 17-én indult meg
Ennsburgból (Enns) Gyermek Lajos keleti frank király névleges vezetésével. Ez a
dátum és a csata dátuma közötti különbség megfelel a korabeli katonai alakulatok
mozgási sebességének. Sem a bajor, sem pedig a magyar sereg méretére
vonatkozólag nincs megbízható számadat. Egykorú hiteles források között csak
néhány mondatos rövidke feljegyzés maradt a csatáról. (Lásd erről alább, "A
csatáról szóló korabeli források" alfejezetet!) Az évszázadokkal későbbi
humanista leírások nem forrásértékűek. Az a forrásokkal alá nem támasztható
legenda, hogy a bajor sereg százezres lett volna, teljesen valószerűtlen, ekkora
sereg elképzelhetetlen ebben a korban.

A csata pontos menetéről nincs leírásunk. Ami ismerettel rendelkezünk, az a
korabeli nekrológiumok (halottas könyvek), valamint Johannes Aventinus hat
évszázaddal későbbi írásaiból maradt ránk. A csata maga július 4-én és 5-én
zajlott le, azonban a nekrológiumok szerint már korábban is voltak halálesetek,
a felvonulás közben.

Aventinus nem forrásértékű leírása szerint a bajor sereget két hadoszlopra
osztva a Duna két oldalán vonultatták fel. Az északi (bal parti) erősebb sereg
vezére maga a fővezér, Luitpold őrgróf volt, a délié (jobb parti) pedig Theotmár
érsek. A párhuzamosan haladó hadak között úszott lefelé az utánpótlást biztosító
flotta Sieghardt parancsnokságával. A magyarok célja az volt, hogy a számbeli
túlerőben levő, de megosztott ellenség ne egyesülhessen egy döntő csapásmérésre.
Ehhez először a csapatok átkelését és az utánpótlás lehetőségét kellett
megakadályozni. Így a csata első napján taplós nyilakkal felgyújtották a német
hajókat. Sieghardt is csak néhányadmagával menekült meg, s vitte a hírt a
királynak Ennsburgba. A magyar csapat lovas íjászai július 5-ére teljesen
felőrölték a Ditmár vezette seregrészt. Megsemmisítették a Luitpold őrgróf
vezette sereget is. Elesett maga Luitpold, Ditmár érsek, két püspök (Utto
freisingi püspök és Zakariás brixeni püspök), három apát és tizenkilenc gróf.
[megj 1]

A legenda szerint az üldöző magyar lovasság levágta a menekülőket, majd
Ennsburghoz érve megfutamodást színlelt. A vár őrsége lépre ment, és üldözésükre
indult. A visszaforduló magyar lovasság megsemmisítette az „üldözőket”. A
menekülő király is csak nehezen jutott el Passauig.

A győzelem megerősítette a magyar törzsszövetség helyzetét a Kárpát-medencében,
határait kitolta az Enns folyóig. Árpád nagyfejedelem halálával kapcsolatban a
történészek között különféle, forrásokkal nem teljesen megalapozott álláspont
létezik. Az egyik szerint, Árpád és három idősebb fia a pozsonyi csatában
vesztette életét, míg egy másik álláspont éppen Árpád halálával és a legkisebb
fiú (Zolta) uralkodásával magyarázza, hogy IV. Lajos király vezérei kedvezőnek
ítélték az időt a támadás megindítására. A pozsonyi győzelmet követően egészen
II. Konrád német-római császár 1030-as támadásáig nem lépett nyugati támadó
hadsereg magyar területre.

A sváb és salzburgi évkönyv egykorúsága miatt mértékadónak tekinthető. Nagyon
fontos indirekt források még a nekrológiumok (halottas könyvek) és a királyi
oklevelek, amelyek a részt vevő tisztségviselőket és a halottakat nevesítik.

Johannes Aventinus (1477–1534) humanista történetíró részletesebben írt az
eseményekről, de mivel időben tőle távol eső időszakról írt, illetve nem
ellenőrizhető forrásokat használt, munkája nem minden esetben tekinthető
megbízható forrásnak, mert tetten érhető nála is a fantázia szárnyalása, ami a
humanista történetírókra jellemző. Azért kerül mégis megemlítésre, mert munkája
képzi a pozsonyi csatával kapcsolatos legendák alapját.



https://hu.wikipedia.org/wiki/2016-os_Formula%E2%80%931_vil%C3%A1gbajnoks%C3%A1g

A 2016-os Formula–1 világbajnokság sorrendben a 67. Formula–1-es szezon volt. A
szezon 21 versenyből állt, 11 csapat 22 versenyzővel állt rajthoz. A
konstruktőri világbajnoki címet a Mercedes szerezte meg, az egyéni pontverseny
élén pedig Nico Rosberg végzett, aki pályafutása első világbajnoki címét
szerezte meg.

Az idényt megelőzően több szabálymódosítás is történt. Max Verstappen előző évi
debütálása több negatív kritikát is kiváltott a holland versenyző kora miatt,
ezért a Nemzetközi Automobil Szövetség 18 évben minimalizálta az újoncok
életkorát. Új helyszínként bemutatkozott az azerbajdzsáni Baku, ahol utcai
pályán rendezték meg az Európa Nagydíjat. Ez az idény lett a sportág
történetének leghosszabb szezonja, a versenynaptár 21 nagydíjhétvégét
tartalmazott. A pilóták az első versenyt március 20-án Melbourneben, az utolsót
november 27-én Abu-Dzabiban teljesítették.

Új időmérős rendszert vezettek be, de a versenyzők és a rajongók körében is
népszerűtlen változtatás csak két nagydíj hétvégét ért meg. Az idény során a
Mercedes pilótái 19 futamon diadalmaskodtak – érdekesség, hogy Lewis Hamilton
tíz, míg a végül világbajnok Nico Rosberg csak kilenc futamot nyert, mégis
utóbbi végzett a pontverseny élén – és 765 megszerzett pontjukkal új rekordot
állítottak fel a vonatkozó listán. A német gyártó pilótáin kívül csak a Red Bull
párosa tudott versenyt nyerni. Barcelonában Max Verstappen a sportág
történetének legfiatalabb futamgyőztese lett.

2016-tól az előszezoni tesztek száma háromról kettőre csökkent. A minimum
versenyzői korhatárt 18 évben állapították meg. Az FIA Stratégiai
Munkacsoportjának 2015. májusi döntése alapján a csapatok ettől az évtől
szabadon választhattak a Pirelli elérhető öt gumiabroncsa közül futamonként (az
addigi kettő helyett) hármat, amik között megjelentek az új ultralágy gumik. A
pilótákat ezen felül ettől az évtől kezdve csapatonként eltérő gumistratégiákra
tehették a teljes versenyhétvégére vonatkozólag. Ebben az évben olyan szabályt
hoztak, hogy abban az esetben, ha véletlenül eltérő gumikeverékek kerülnek fel
egyidejűleg egy pilóta autójára, maximum három kört tartózkodhat velük a pályán.

Tovább szigorították a pilóták és a csapat kommunikációját, miszerint ebben az
évben minden stratégiai illetve a legtöbb műszaki utasítás vagy információ
közlése tilos volt, ezek alól csak a biztonsági információk képeztek kivételt. A
szabályozást a magyar nagydíj után, július végén eltörölték. A virtuális
biztonsági autó (VSC) rendszer ettől az évtől nem csak a futamon, de a teljes
versenyhétvége folyamán életbe léphetett.

Megemelték a 100 kg-os üzemanyaglimitet is, a motorok teljesítményének
megnövelése érdekében. Az autókat hangosabbá tették átalakított
kipufogórendszerek segítségével, valamint az autók külseje is agresszívebb lett
szélesebb nyomtáv és gumik, valamint új kialakítású szárnyak és padlólemez
alkalmazásával. Ezáltal a leszorítóerő is nőtt.

Ettől az évtől bevezették a Nap versenyzője (Driver of the Day) elismerést,
amelyet a közönség szavazatai alapján az adott futam legjobban teljesítő
versenyzője kapott meg.

Ettől az évtől újfajta, folyamatos kiesésen alapuló időmérő rendszert vezettek
volna be a Formula–1-ben. Az időmérő edzés eszerint a következő feltételekkel
működött volna : a Q1 hossza 16, a Q2-é 15, míg a Q3-é 14 perc (azaz az
összesített 45 perc megmaradt), azonban bizonyos időpontokban (a Q1-ben a 7., a
Q2-ben a 6., a Q3-ban pedig az 5. perctől kezdve másfél perces időközökkel) az
utolsó helyen álló versenyző automatikusan kiesik. Az etapok során, az idő
letelte után a maradék versenyzők befejezhetik megkezdett köreiket, ez alapján
kerül megállapításra a 16., a 9. és az első helyezett. A Q3-ba tíz helyett
csupán nyolc pilóta jut tovább, az utolsó másfél percben pedig már csak a két
leggyorsabb versenyző marad pályán, hogy megszerezze a pole-pozíciót. A korábbi
évekhez hasonlóan a Q3 résztvevői a második etapban használt szetteken kellett
rajthoz állniuk (kivéve az esőgumikat).

Ez az időmérő rendszer azonban csupán a szezon első két futamán (Ausztráliában
és Bahreinben) volt életben, és mivel mind a két alkalommal kudarcnak bizonyult,
mind a versenyzők, mind a sajtó, mind pedig a közönség visszajelzései alapján.
Ezért a szezon harmadik futamától, a kínai nagydíjtól kezdve visszaálltak a
2015-ig használt „klasszikus” időmérő rendszerre.

Ebben az évben is az M4 Sport közvetítette Magyarországon a futamokat, a
kommentátorok Szujó Zoltán és Wéber Gábor voltak. 2016-ban már az összes hétvégi
eseményt (beleértve a szabadedzéseket is) képernyőre tűzték, a Boxutca magazin
pedig csütörtökönként jelentkezett. A két addigi utazó riporter, Bobák Róbert és
Ujvári Máté mellé Szeleczky Ádám csatlakozott harmadik váltótársként. A
szakértők továbbra is Magyarország legjobb pályaautó versenyzői voltak: Kiss Pál
Tamás, Kiss Norbert és Michelisz Norbert. A 2016-os labdarúgó-Európa-bajnokság
mérkőzéseivel történő időbeni ütközés miatt a kanadai és az európai nagydíj
közvetítése a Dunán volt látható, csakúgy mint a brazil nagydíj, amely a magyar
labdarúgó-válogatott Andorra elleni mérkőzésével egy időben került
megrendezésre. A stáb állandó szinkrontolmácsa ebben az évben is Gether Dénes
volt, aki elsősorban az időmérő és futam utáni, illetve a versenyzői parádén
készült interjúkat fordította (kivéve a magyar nagydíjat, ahol minden interjút ő
fordított).

2016-ban csatlakozott a Formula–1 mezőnyéhez a Gene Haas vezette Haas F1 Team
csapat, miután már 2015-ben megkapták az engedélyt az induláshoz, de csak ebben
az évben álltak rajthoz. Ebben az évben a Manor Marussia elhagyta a Marussia
nevet, így a csapat új neve Manor Racing lett.

2016-ban visszatért az európai nagydíj, melynek az azerbajdzsáni Baku utcai
pályája adott otthont. A szezon első részére került az orosz nagydíj, míg a
maláj nagydíj hátracsúszott a második felébe. Visszatért a német nagydíj, melyet
a Hockenheimringen rendeztek meg. A 2016-os szezon a Formula–1-es
világbajnokságok története során a leghosszabb, összesen 21 versenyt
tartalmazott.

A szezon első versenyét, az ausztrál nagydíjat 2016. március 20-án rendezték meg
az Albert Parkban, Melbourne-ben. A pályán egy kör 5,303 km, a verseny 57 körös
volt.

Az idei első futam két felvezető körrel indult, mert Kvjat Reb Bullja a
rajtrácson ragadt, az első alkalommal. Az orosz pilóta végül nem is tudott
elrajtolni a futamon. A két Ferrari a rajtnál a Mercedesek elé került, Magnussen
az első körben defektet kapott, ám tudta folytatni a versenyt. Hamilton az
ötödik helyen autózó Massa mögé esett vissza. Vettel a kerékcsere után megelőzte
Hamiltont, és az élre került. A két Ferrari a gumikat szuperlágyra cserélte,
Hamilton közepes keverékűt kapott, Rosberg lágyat.

Gutiérrez és Alonso a 18. körben ütköztek, Alonso előzni próbálta a mexikóit, de
Gutiérrez kissé balra húzta a kocsit, a spanyol hozzáért a McLaren–Honda jobb
első kerekével a Haas autójának bal hátsó kerekéhez. Alonso többször megpördült
a levegőben a tengelye körül, majd a betonfalba csapódott, de látszólag
sértetlenül szállt ki az autóból. A 19. körben így piros zászlóval
megszakították a versenyt, a versenyzők felsorakoztak a boxutcában a biztonsági
autó vezetésével.

Ekkor a sorrend az élen állók között Vettel, Rosberg, Räikkönen, Ricciardo,
Verstappen volt. Az indonéz Haryanto az újraindítás előtt kiállt. A 23. körben
Räikkönen autója füstölni, majd a boxutcában lángolni kezdett, így a finn
kiesett a versenyből. Ericsson autója a 41. körben technikai problémák miatt
lelassult a pályán, így a ő sem tudta folytatni a futamot. A verseny vége felé a
sorrend az élen állók között Rosberg, Hamilton, Vettel, Ricciardo, Massa volt.
Verstappent a csapata nem engedte előzni, a fiatal versenyző dühös üzenetekkel
fejezte ki egyet nem értését. Az 56. körben Vettel kipördült a pályáról, így
elvesztette az esélyét az előzésre a második helyért, de a versenyt így is a
harmadik helyen zárta.

A futamot Rosberg nyerte, a dobogón Hamilton és Vettel állhatott mellette.
Negyedik lett Ricciardo, ötödik Massa. Pontszerző helyen végzett Grosjean,
Hülkenberg, Bottas, Sainz és Verstappen. Grosjean hatodik helyének köszönhetően
a Haas csapat első futamán első pontjait is megszerezte.

A szezon második versenye a bahreini nagydíj volt, amelyet 2016. április 3-án
rendeztek meg Bahreinben, mesterséges fényviszonyok között. A pályán egy kör
5,412 km, a verseny 57 körös volt.

A sorrend az utolsó kör végén, a futam leintésekor Rosberg, Räikkönen és
Hamilton volt. A negyedik helyezett Ricciardo, ötödik Grosjean lett. A Fernando
Alonsót helyettesítő Stoffel Vandoorne első versenyén pontot szerzett, a 10.
helyen zárt.

A szezon harmadik versenye a kínai nagydíj volt, melyet 2016. április 17-én
rendeztek meg Sanghajban. A pályán egy kör 5,451 km, a verseny 56 körös volt.

A világbajnokság negyedik versenyét, az orosz nagydíjat 2016. május 1-jén
rendezték meg Szocsiban. A pályán egy kör 5,853 km, a verseny 53 körös volt.

A világbajnokság ötödik versenyét, a spanyol nagydíjat 2016. május 15-én
Barcelonában rendezték meg. A pálya hossza 4,655 km, a verseny 66 körös volt.

A világbajnokság hatodik versenyét, a monacói nagydíjat 2016. május 29-én a
monacói utcai pályán rendezték meg. A pályán egy kör 3,340 km, a verseny 78
körös volt.

A világbajnokság hetedik futamát, a kanadai nagydíjat 2016. június 12-én
rendezték meg Montréalban. A versenypályán egy kör 4,361 km, a verseny 70 körös
volt.

A világbajnokság nyolcadik futama az európai nagydíj volt, amelyet 2016. június
19-én rendeztek meg Bakuban, a városi Baku City Circuit versenypályán. A pályán
egy kör 6,006 km, a verseny 51 körös volt.

A világbajnokság kilencedik futamát, az osztrák nagydíjat 2016. július 3-án
rendezték meg Spielbergben. A versenypályán egy kör 4,326 km, a verseny 71 körös
volt.

A tizedik versenyt, a brit nagydíjat Silverstone-ban rendezték meg 2016. július
10-én. A pályán egy kör 5,891 km, a verseny 52 körös volt.

Hamilton nyerte meg a futamot, második lett Verstappen, harmadik Rosberg.
Negyedik helyen végzett Ricciardo, ötödik lett Räikkönen. Rosberget a 2. helyen
intették le, azonban a rádióüzenet miatt 10 másodperces büntetést kapott, így a
3. helyre esett vissza. A Mercedes fellebbezett a döntés ellen.

A világbajnokság tizenegyedik futamát, a magyar nagydíjat 2016. július 24-én
rendezték meg a Hungaroringen, Mogyoródon. A pályán egy kör 4,381 km, a verseny
70 körös volt.

Az évad tizenkettedik versenyét, a német nagydíjat 2016. július 31-én rendezték
meg a Hockenheimringen. A pályán egy kör 4,574 km, a verseny 67 körös volt.

A tizenharmadik versenyt, a belga nagydíjat 2016. augusztus 28-án rendezték meg
Spában. A pályán egy kör 7,004 km, a verseny 44 körös volt.

A tizennegyedik versenyt, az olasz nagydíjat 2016. szeptember 4-én rendezték meg
Monzában. A pályán egy kör 5,793 km, a verseny 53 körös volt.

A tizenötödik versenyt, a szingapúri nagydíjat 2016. szeptember 18-án rendezték
meg éjszaka Szingapúrban. A pályán egy kör 5,065 km, a verseny 61 körös volt.

A tizenhatodik versenyt, a maláj nagydíjat 2016. október 2-án rendezték meg
Sepangban. A pályán egy kör 5,543 km, a verseny 56 körös volt.

A tizenhetedik versenyt, a japán nagydíjat 2016. október 9-én rendezték meg
Szuzukában. A pályán egy kör 5,807 km, a verseny 53 körös volt.

A tizennyolcadik versenyt, az amerikai nagydíjat 2016. október 23-án rendezték
meg Austinban. A pályán egy kör 5,513 km, a verseny 56 körös volt.

A szezon tizenkilencedik versenyét, a mexikói nagydíjat 2016. október 30-án
rendezték meg Mexikóvárosban. A pályán egy kör 4,304 km hosszú, a verseny 71
körös volt.

A futamot Hamilton nyerte Rosberg és Verstappen előtt, azonban a holland pilóta
5 másodperces büntetést kapott a leintés után pályaelhagyás miatt, így a dobogó
alsó fokán Vettel állhatott, akit ezután szintén megbüntettek 10 másodpercre egy
Ricciardóval szembeni veszélyes műveletért, így a hivatalos végeredmény szerint
Ricciardóé lett a harmadik hely, Verstappené a negyedik és Vettelé az ötödik.

A szezon huszadik versenyét, a brazil nagydíjat 2016. november 13-án rendezték
meg Interlagosban. A pályán egy kör 4,309 km, a verseny 71 körös volt.

A rajtot a heves esőzés miatt először 10 perccel elhalasztották, majd a mezőny a
Safety Car mögött rajtolt el, miután a versenyirányítás nem engedélyezte az
állórajtot. A 7. körben a biztonsági autó kiállt a mezőny elől, azonban az eső
továbbra is hol kevésbé, hol jobban esett, a látási viszonyok pedig nem voltak
versenyzéshez ideálisak. A 13.-tól a 19. körig Marcus Ericsson balesete miatt
másodszorra is Bernd Mayländer vezette fel a pilótákat, miközben Max Verstappen
az év egyik legszebb előzését bemutatva már a második helyen haladt Hamilton
mögött, miután megelőzte Rosberget. Az újabb repülőrajt után a német
visszakerült a második helyre, miután Verstappent a Red Bull elhamarkodottan a
bokszutcába hívta kerékcserére. A holland a futam utolsó harmadában nagyszerű
versenyzést mutatott be az esőben és végül visszaküzdötte magát a dobogóra.
Hamilton győzelmével életben tartotta világbajnoki reményeit a második
Rosberggel szemben. A futam krónikájához tartozik, hogy a Safety Car összesen
hat alkalommal volt benn a pályán, a versenyt pedig kétszer is megszakították
35, majd 25 percre, - előbb Räikkönen balesete, majd az egyre rosszabb látási
viszonyok miatt - ilyen először fordult elő a Formula–1 történetében, míg a
biztonsági autó összesen 28 körön át tartózkodott a versenypályán.

A világbajnokság huszonegyedik, egyben utolsó versenyét, az abu-dzabi nagydíjat
2016. november 27-én rendezték meg Abu Dzabiban. A pályán egy kör 5,554 km, a
verseny 55 körös volt.

Az időmérőn a két Mercedes sajátította ki az első két rajtkockát
Hamilton–Rosberg sorrendben, és a rajt után ez is maradt a helyzet kettőjük
között, az élbolyból csak az 5. helyről startoló Verstappen esett vissza az
utolsó helyre miután megpördült egy rajt utáni koccanás következtében. Innentől
kezdve feszült taktikai játék kezdődött, Hamilton az élen próbálta úgy diktálni
a tempót, hogy Rosberget esetlegesen több riválisa is beérhesse, megelőzhesse. A
13. körben véget ért Jenson Button pályafutása, a McLaren kerékfelfüggesztése
eltört, az angol kénytelen volt feladni utolsó versenyét. Hatalmas tapsot kapott
a közönségtől 2009 világbajnoka. Verstappen a Red Bull elnyújtott
kerékcsere-taktikájának következtében visszaverekedte magát az élbolyba,
miközben Hamilton folyamatosan lassabb tempót diktált az élen, összehúzva az
élmezőnyt. A futam hajrájáig nem történt változás, a 3-5. helyig a Red Bullok és
Vettel harcolt a dobogó alsó fokáért. A 45. körben csapata nagyobb sebesség
diktálására utasította Hamiltont, aki ezt figyelmen kívül hagyva Rosberg nyakára
húzta Vettelt és a Ricciardo-Verstappen párost. Végül előzés nem történt, a
versenyt Hamilton nyerte, mögötte Rosberg futott be, aki ezzel megszerezte a
világbajnoki címet. A harmadik helyezett Vettel lett, Felipe Massa 9. lett
utolsó futamán.

(Félkövér: pole-pozíció, dőlt: leggyorsabb kör, a színkódokról részletes
információ itt található)

Megjegyzés: Döntetlen esetén (időmérő edzések esetén ha egyik pilóta sem tudta
kvalifikálni magát a futamra, versenyek esetén pedig ha mindkét pilóta kiesett
vagy helyezetlenül ért célba, továbbá ha a korábbi csapattárs helyett más pilóta
volt a csapattársa a futamon) a verseny nem számít bele az egymás elleni
állásba. Ugyanez a helyzet áll fenn akkor, ha a csapat nem vett részt az adott
nagydíjon. Emiatt előfordul, hogy egyes csapatoknál a szezon végén nem jön ki
mind a 21 verseny.



https://hu.wikipedia.org/wiki/G%C3%B3r_Nagy_M%C3%A1ria

Gór Nagy Mária (Cegléd, 1947. május 3. –) magyar színésznő, a GNM Színitanoda
igazgatója.

Gór Nagy László és Csuka Karolina gyermekeként született. 1965-ben a ceglédi
Kossuth Lajos Gimnáziumban érettségizett. 1969-ben elvégezte a Színház és
Filmművészeti Főiskolát. Két évig a Nemzeti Színház (1969–1970), majd a Thália
Színház és az Arizona Színház társulatának volt a tagja 1970–1992 között. Első
házasságát Szurdi Miklóssal kötötte, két fiuk született: Tamás (1975) és András
(1977). Első házassága néhány év után felbomlott, 1981-ben megismerkedett Gulyás
Budával, jelenlegi férjével. 1984-ben megalapította saját színitanodáját –
először egy Rákóczi úti lakásban folyt a tanítás. Mensáros László és Verebes
István az első tanárok között volt, később csatlakozott Schubert Éva, Pogány
Judit, Koltai Róbert, Szurdi Miklós, Kálloy Molnár Péter és Zsurzs Kati is. A
színitanoda 1993-tól államilag elismert végzettséget adó szakközépiskolának
számít. 1993 óta a Legényfogó című lap szóvivője. 1998-ban a Magyar Honvédség
Művelődési Házával megalakította a Fiatalok Színházát.



https://hu.wikipedia.org/wiki/Bujtor_Istv%C3%A1n

Bujtor István (szül: Frenreisz István, Budapest, 1942. május 5. – Budapest,
2009. szeptember 25.) Balázs Béla-díjas magyar színművész, filmrendező és
forgatókönyvíró. Édesanyja Gundel Károlynak, a neves budapesti vendéglősnek
legidősebb gyermeke, Gundel Katalin volt, akinek első házasságából született
féltestvére, Latinovits Zoltán. Édesapja id. Frenreisz István orvos volt,
testvére Frenreisz Károly, az ismert rockzenész. Keleti Márton filmrendező
tanácsára első filmszerepe idején apai nagyapai dédanyja után a Bujtor nevet
vette fel.

Édesanyja, Gundel Katalin 2010-ben ünnepelte 100. születésnapját. Édesapja dr.
Frenreisz István belgyógyász, kardiológus. Első felesége Perényi Eszter
hegedűművész, fia Bujtor Balázs hegedűművész (1975. június 13-án született),
lánya Bujtor Anna jogász, drámapedagógus (1979. február 20-án született).
Második felesége Bujtor Judit.

Három évig a budapesti Piarista Gimnáziumba járt, majd a József Attila
Gimnáziumban érettségizett kitűnő eredménnyel, mégsem vették fel az orvosi
egyetemre. Egy évig segédmunkás, pincér volt, majd a Budapesti
Közgazdaságtudományi Egyetem külkereskedelmi szakára iratkozott be, ahol többek
között Medgyessy Péter későbbi miniszterelnök is évfolyamtársa volt. 1966-ban
szerzett diplomát, de nem dolgozott ebben a szakmában. Már másodéves
egyetemistaként szerepet kapott Máriássy Félix Karambol című filmjében.

Diplomaszerzése után a Győri Kisfaludy Színházhoz került, majd 1968-ban a
fővárosi József Attila Színház kötött vele szerződést. 1971-től a Pécsi Nemzeti
Színház, majd 1976-tól a budapesti Vígszínház tagja lett. 1978-ban került a
Mafilmhez. 1989-től kilenc éven át a székesfehérvári Vörösmarty Színház tagja
volt, majd 1993-tól a Mahir Film Kft. vezetője.

2007 végén öt évre megválasztották a Veszprémi Petőfi Színház igazgatójává,
mellette Eperjes Károly lett a művészeti vezető.

Négy évtizedes pályafutása alatt volt Petrucchio (Shakespeare: A makrancos
hölgy), Stanley Kowalski (Tennessee Williams: A vágy villamosa), Bromden, az
indián (Kesey: Száll a kakukk fészkére) (illetve a Száll a kakukk fészkére film
ugyanezen karakterének is ő volt a szinkronhangja), Lennie (Steinbeck: Egerek és
emberek), e darabok egy részét később meg is rendezte.

Filmekben is gyakran szerepelt: A kőszívű ember fiai (1965), Fiúk a térről
(1967), Egri csillagok (1968), Az oroszlán ugrani készül (1969), Fekete
gyémántok (1976). Ő kapta Sándor Mátyás szerepét a Verne-regényből készült
tévésorozatban, majd egy másik Verne-figura, Striga, a rablóvezér szerepét
játszotta A dunai hajósban. 1996-ban megrendezte Rejtő Jenő művei alapján A
három testőr Afrikában című vígjátékot. 1979-ben Balázs Béla-díjat kapott, majd
még abban az évben a filmkritikusok díját is.

1980-ban álmodta meg és játszotta el Ötvös Csöpi rendőrnyomozó alakját A Pogány
Madonna című filmben. Ez a figura a műfajban magyar specialitás: e történetekben
a háttérbe tolt, ám szakmailag nélkülözhetetlen Ötvös Csöpi küzd meg mindenre
alkalmatlan, de folyton kitüntetett főnökével, Kardos doktorral (Kern András).
Igazi közönségfilmek voltak ezek: itthon több mint egymillió nézőt vonzottak, és
bemutatták őket Nyugat-Európa csaknem valamennyi televíziójában is. A
krimisorozat második filmje a Csak semmi pánik volt. 1985-ben Az elvarázsolt
dollár forgatására (a filmet rendezte is) már céget alapított, és szponzoroktól
szerezte meg a szükséges pénzt. A sorozat negyedik darabja a Hamis a baba, majd
a 2000-es évek elején készült Zsaruvér és csigavér című háromrészes sorozat.

Ő volt a legtöbbször a szinkronhangja Bud Spencernek. Az alkati hasonlóság adta
ehhez és a később általa készített magyar filmekhez az ötletet. Rómában, a
Sándor Mátyás felvételei alkalmával személyesen is találkozott a „két Piedone”.

Fiatal korában kosarazott, az ifiválogatottal országos bajnokságot is nyert,
emellett teniszezett is. Életre szóló szenvedélye a vitorlázás volt, hatszoros
magyar bajnok lett. Az 1990-es évektől művészi munkája során is inkább a
stúdióvezetéssel foglalkozott, mert - mint mondta – jobban tetszik neki a
csapatszervezés és a kormányosság – nem csak a vitorláson. Legnagyobb vitorlás
sikereit az 1936-ban épített Rabonbán kapitányaként érte el. Saját hajója a
Tamangó.

2009. szeptember 24-én mentővel szállították a veszprémi kórházból a budapesti
Állami Egészségügyi Központba, hogy rehabilitációját itt folytathassák, egy
nappal később azonban meghalt. Bujtor István halálát az Állami Népegészségügyi
Központ igazgatójának 2009. szeptember 29-ei közlése szerint tüdőembólia,
keringési és légzési problémák okozták.

2010-től a balatonszemesi Latinovits Zoltán Alapítvány kezdeményezésére évente
megrendezésre kerül a Bujtor István Filmfesztivál, amelyen független és amatőr
alkotók vesznek részt.

2013. május 5-én, 71. születésnapján Balatonfüreden, a Vitorlás-téren felavatták
egész alakos szobrát, amely Farkas Ádám Munkácsy Mihály-díjas szobrászművész
alkotása és kormányosként ábrázolja Bujtort az 1936-37-ben épített Rabonbán
(30-as cirkáló) hajón.



https://hu.wikipedia.org/wiki/Dzsudzs%C3%A1k_Bal%C3%A1zs

Dzsudzsák Balázs (Debrecen, 1986. december 23. –) magyar válogatott labdarúgó,
jelenleg az arab emírségekbeli al-Vahda játékosa.

Háromszor nyert magyar bajnokságot és magyar szuperkupát a DVSC csapatával,
2010-ben elnyerte Az év magyar labdarúgója címet, 2009-ben pedig Junior Prima
díjat kapott. A magyar válogatottban Görögország ellen mutatkozott be 2007-ben.
A 2006–2007-es bajnokság legjobb játékosának választották, 2007 nyarán neves
külföldi klubokat (Ajax, Dinamo Kijiv) utasított vissza, s maradt a DVSC-nél.
2008 januárjától 2011 nyaráig a PSV játékosa volt.

Debrecenben született, és Nyírlugoson élt családjával. A közeli Nyíradony SE-ben
kezdte a labdarúgást, ahol bekerült a DVSC futballiskolájának vonzáskörébe.
Édesapja, aki Nyírlugoson egykoron szintén futballozott, tett arról, hogy a fia
a legjobb körülmények közt fejlődhessen. A Lokinál hamar felfigyeltek rá, majd a
Debrecen korosztályos csapatainál kezdett játszani. 2000–2001 bajnokságban az
U14-es csapattal bronzérmet szerzett. 2002–2003-ban már bemutatkozott a Loki
tartalékcsapatában. Erre a korosztályos válogatottnál is felfigyeltek és tagja
volt annak az U17-es csapatnak, ami a kontinens 8 legjobb csapata közt
jegyeztek. 2003–2004-ben kölcsönjátékos volt Létavértesen. 2004-ben a Loki első
keretébe hívták. 2005. április 9-én mutatkozott be a magyar élvonalban, győztes
mérkőzésen (DVSC–MTK Budapest 3-0). Így részese volta Loki első bajnoki címének.
Első gólját majdnem egy évre rá 2006. április 1-jén szerezte (Diósgyőri VTK–DVSC
3-3). Első nemzetközi mérkőzése Sahtar Doneck elleni UEFA kupa selejtező volt.
Sajnos a sorozatból kiestek, de a magyar bajnokságban címet védett csapata. A
harmadik szezonjában már meghatározó játékosként számítottak rá, így nagy részt
vállalt a sorozatban harmadik bajnoki címből és megkapta az év felfedezettje
díjat. 2007-ben a nagy válogatottban is pályára lépett. Számos külföldi klub
érdeklődött ekkor iránta, de Debrecenben maradt. 2007-ben azonban kétmillió
euróval kivásárolták és 5 éves szerződést kötött a holland sztárklubbal, a PSV
Eindhovennel.

2007. október 24-én írta alá ötéves szerződését a holland PSV Eindhoven
csapatával, amelyhez 2008 januárjában csatlakozott. Már idény közben bevetették
Hollandiában, ráadásul a kezdő tizenegyben. Így a légiós debütálás 2008. január
12-én a Feyenoord elleni rangadón történt meg. Több lövéssel vétette észre
magát. A mérkőzés a PSV 1-0-s győzelmével zárult. A következő fordulóban a VVV
Venlo ellen egy közeli lövésből már gólt is szerzett a 12. percben, ami egy pont
megszerzéséhez segítette csapatát. 2008. január 23-án először léphetett pályára
hazai közönség előtt a Sparta ellen. A csapata az ő passza után szerezte meg a
vezetést. (PSV Eindhoven - Sparta Rotterdam 3-1) 2008. január 26-án a PSV hazai
környezetben fogadta a sereghajtó Excelsior csapatát. Balázs ismét a
kezdőcsapatban kapott helyet, a 7.percben Farfán beadása után megszerezte a
vezetést a PSV csapatának. Sok jó megmozdulása volt, pontrúgásai veszélyesek
voltak. (PSV - Excelsior 2-1 /1-0/) 2008. január 31-én a bajnokság rangadóján az
Ajax ellen idegenben ismét eredményes volt. A 41. percben 18 méterről lőtt gólt
az Ajaxnak. (Ajax - PSV 0-2 /0-1/) 2008. február 2-án újra pályára lépett az AZ
ellen. A 13. percben 20 méterről kapufát lőtt és a kipattanó labdát Lazovic
fejelte a kapuba. Az egyik szabadrúgása után gól is született, de a játékvezető
érvénytelenítette mert Bakkal lerántotta a védőjét. (AZ - PSV 0-2 /0-2/) A PSV
ezzel a győzelemmel megszerezte bajnoki címét, és így a hátralevő mérkőzésekre
is bizalmat kapott.

A 2008–2009 szezonban új edzőt kapott csapata, Huub Stevens személyében.
Védekező játékfelfogása megbéklyózta a támadószellemű PSV-t. Így az eindhoveni
csapat kiszállt az aranyéremért folytatott csatából és a Bajnokok Ligájában is
csak csoport negyedik lett. Balázs csereként gólpasszig jutott a sorozatban, a
Liverpool FC ellen. 2009 januárjában Dwight Lodeweges váltotta Stevens-t.
Dzsudzsi és a csapat játéka is felpezsdült, annyira hogy mesterhármast szerzett
az ADO Den Haag ellen és nem állt le a gólgyártással. 11 góllal zárta az idényt
amivel második lett a csapat házi góllövőlistáján Ibrahim Afellay mögött és
kilenc gólpasszt adott. A PSV végül negyedik lett, ami Európa Liga indulást ért.

2009–2010 szezonra Fred Rutten vette át a csapat irányítását. 2009. augusztus
16-án ismét a holland szuper derbin (PSV - Ajax) két góllal és egy gólpasszal
szerepelt, a mérkőzés végeredménye 4-3 lett. A www.goal.com szavazásán őt
választották az adott héten a világ legjobb labdarúgójának. (Dzsudzsák 64%,
Didier Drogba 16%, Denilson 16%, Charlie Davies 4%, Dioko Kaluyituka 0%) A PSV
végül harmadik lett a bajnokságban. A szezont 14 góllal és 13 gólpasszal zárta.
Ezenkívül az Európa Ligában 2-szer, a Holland Kupában 1-szer volt eredményes.

A 2010–2011-es szezon őszi felében a PSV-vel az Európa-liga csoportkörébe jutott
a Szibir Novoszibirket búcsúztatva - Dzsudzsák két gólt szerzett a visszavágón.
Az EL csoportkörében két góllal és két gólpasszal segítette csapatát a biztos
továbbjutáshoz, a hollandok többek között Dzsudzsák volt csapatát, a Debrecent
is búcsúztatták.

A legjobb 32 között a PSV a francia Lille ellen játszott. Az első meccsen
született 2-2-es döntetlen után a visszavágón 3-1-re nyert a PSV, Dzsudzsák
főszereplésével. Előbb szemfülesen tekert a kapuba egy szabadrúgást, majd
szögletből adott gólpasszt. A nyolcaddöntőben a Rangers-szel játszottak. Az
odavágó 0-0-s döntetlennel zárult, a skóciai visszavágón pedig 1-0-s győzelmet
aratott a PSV. Dzsudzsák itt is kiosztott egy gólpasszt, majd a mérkőzés
hajrájában bebiztosíthatta volna csapata győzelmét, de szabadrúgása után a labda
a kapufáról vágódott ki. Az elődöntőbe jutásért a Benfica volt a PSV ellenfele.
Az első meccsen sima, 4-1-es vereséget szenvedtek a hollandok. A mérkőzés után a
sajtó és az edző, Fred Rutten is kritizálta Dzsudzsákot védőmunkája miatt. Ennek
ellenére a visszavágón Balázs megkapta a csapatkapitányi-karszalagot, ráadásul a
17. percben vezetéshez juttatta csapatát. Ezután rúgtak még egyet a hollandok,
de a szünet előtt a Benfica is betalált, ezzel nagyon nehéz helyzetbe sodorva a
PSV-t. A 63. percben a vendégek egy tizenegyes-góllal beállították a
végeredményt és eldöntötték a továbbjutást. Dzsudzsi 7 góllal és 2 gólpasszal
zárta az El 2010-11-es kiírását.

Dzsudzsák Balázs 2011. június 12-én 4 éves szerződést kötött az Anzsi Mahacskala
orosz-dagesztáni csapattal. Mikor felmerült, hogy Dzsudzsák az Anzsihoz
szerződik, a hír negatív visszhangot váltott ki. Az orosz átigazolási szabályok
miatt a bajnokságban csak augusztus 6-án debütálhatott. A Tom Tomszk elleni
hazai meccsen egy órát játszott kezdőként.

2012. január 12-én a szintén orosz Gyinamo Moszkva csapatával írt alá 4 éves
szerződést. Dzsudzsák a válogatotthoz hasonlóan a 7-es mezt viseli új klubjában,
mivel a 22-es mezszámot Kevin Kurányi viseli. A Gyinamo Moszkva vezetőedzője,
Szergej Szilkin a középpálya bal oldalára keresett szélsőt, amit Dzsudzsákkal
oldott meg.

2012. március 9-én debütált tét mérkőzésen a CSZKA Moszkva ellen idegenben
1-1-re végződő mérkőzésen. A 23. percben sárga lapot kapott, majd a 75. percben
a beadott labdáját a kapuba fejelte Igor Szemsov. A következő mérkőzésen a
Zenyit ellen gólpasszt jegyzett. Április 21-én a CSZKA Moszkva ellen győzelmet
érő gólpasszt adott Zvjezdan Misimovićnak.

A 2012-13-as szezonban augusztus 9-én a Dundee United ellen gólpasszt adott
Kokorinnak. Tíz nappal később pedig a bajnokságban megszerezte első bajnoki
gólját a Gyinamo Moszkva színeiben a Tyerek Groznij elleni idegenbeli
mérkőzésen, amit 2-1-re elvesztettek, így sorozatban öt mérkőzésből öt vereséget
szenvedtek. A mérkőzés 75. percében Kokorin passzából, majd 11 méterről lőtt
gólt Dzsudzsák. A következő fordulóban ismét eredményes volt: a Lokomotyiv
Moszkva elleni moszkvai rangadón – gólja mellett – két gólpasszt is kiosztott. A
mérkőzést a Gyinamo nyerte meg 3-2-re, ezzel a győzelemmel megszerezték a
bajnokságban az első győzelmüket. A mérkőzés elején gólpasszt adott Kokorinnak,
aki visszaadta Dzsudzsáknak a gólpasszt, amit Balázs a jobb oldalról ballal lőtt
a rövid sarokba. A Lokomotyiv mindkétszer egyenlíteni tudott, majd a 68. percben
Dzsudzsák beadását Christian Noboa csúsztatta a kapu jobb oldalába, amivel
kialakult a mérkőzés végeredménye.

Szeptember 22-én az Amkar Perm ellen gólpasszt adott Kevin Kurányi-nak. A
mérkőzést 3-2-re nyerték meg Balázsék. A CSZKA Moszkva elleni 2-0-ra megnyert
városi rangadón Dzsudzsák szerezte csapata első gólját meg, miután egy
keresztlabdát követően rosszul ért bele a labdába az ellenfél védője, Balázs
peddig estében a jobb sarokba helyezte a labdát.

Miután a Gyinamo Moszkva nehéz anyagi helyzetbe került, Balázs a távozás mellett
döntött. 2015 augusztus 16-án a török első osztályú Bursasporhoz szerződött.
Első gólját a negyedik fordulóban szerezte a Gençlerbirliği SK elleni bajnokin.

A számára is jól sikerült Eb után több klubcsapat is érdeklődött Dzsudzsák
iránt, felmerült a neve többek közt a Hertha BSC és a Schalke 04 csapatainál is,
azonban 2016 augusztus 9-én két évre aláírt az arab emírségekbeli al-Vahda
csapatához. Első bajnoki gólját október 21-én az al-Vaszlinak lőtte, egy hét
múlva pedig gólt lőtt és gólpasszt adott az al-Naszr ellen.

2007. június 2-án Várhidi Péter kapitánysága alatt debütált a magyar
válogatottban, Görögország ellen. A 2008-as Eb-selejtezőjén Priskin Tamást
váltotta. Első gólját 2008. május 24-én szintén a görögöknek lőtte egy
felkészítő mérkőzésen, ahol a válogatott 3-2-re győzött. Erwin Koeman szintén
alapemberként számolt a játékossal. A második válogatottbeli gólját Hollandia
ellen érte el, amellyel a magyar csapat 1–0-ra vezetett, de a mérkőzést 6–1-re
elvesztette a válogatott. Egervári Sándor Anglia elleni bemutatkozó mérkőzésén
is szerepelt. A harmadik válogatottbeli gólját a San Marino elleni, 8–0-ra
megnyert mérkőzésen szerezte, és adott 3 gólpasszt. Egyet Rudolfnak, kettőt
Szalainak. A finnek ellen is betalált, ő lőtte a győztes gólt a 95. percben, így
a válogatott 2–1-re nyert. Végigjátszotta a Litvánia elleni barátságos meccset
is, amikor Juhász Rolandot lecserélték, megkapta a csapatkapitányi karszalagot,
és azután Hajnal Tamás legurított szabadrúgásából szerzett egy gólt. A csapat
2–0-ra nyert, és ő lett a mérkőzés legjobbja.

Az ötvenedik válogatottságát a 2013. február 6-i, Fehéroroszország elleni
mérkőzésen ünnepelte. Ezen a találkozón ő viselhette a csapatkapitányi
karszalagot. 2014 elején Pintér Attila idején nem szerepelt, 2014. október 11-én
szabadrúgásgólt szerzett a románok ellen, amivel a magyar válogatott 1 pontot
elhozott Bukarestből, és 42 év után lőtt gólt Romániában a román csapat ellen a
magyar. Részt vett a 2016-os labdarúgó-Európa-bajnokságon is, ő volt a magyar
válogatott csapatkapitánya. A portugálok elleni csoportmérkőzésen két gólt
szerzett, így ő lett a második magyar labdarúgó az Eb-k történetében, aki egy
meccsen két gólt is lőtt, ez előtte Novák Dezsőnek sikerült 1964-ben.



https://hu.wikipedia.org/wiki/Olasz_labdar%C3%BAg%C3%B3-v%C3%A1logatott

Az olasz labdarúgó-válogatott (röviden olasz válogatott) Olaszország nemzeti
csapata, amelyet az Olasz labdarúgó-szövetség (olaszul: Federazione Italiana
Giuoco Calcio) irányít. A csapat beceneve az Azzurri (azúrkékek) vagy a Squadra
Azzurra (azúrkék csapat).

Történetük során négyszer hódították el a világbajnoki címet (1934, 1938, 1982,
2006) egyszer az Európa-bajnoki címet (1968) valamint egyszer az Olimpia-bajnoki
címet (1936). Emellett kétszer megnyerték a Közép-európai kupát is.

Az olasz válogatott első mérkőzését 1910. május 5-én játszotta Franciaország
ellen, Milánóban. A találkozót 6–2-re az olaszok nyerték. A csapat legtöbb
játékosa az akkori legjobb klubcsapatból, a Pro Vercelliből került ki. Az akkori
játékosok: De Simoni (kapus), Varisco, Calì (mindketten védők), Trerè, Fossati,
Capello (mindhárom középpályás), Debernardi, Rizzi, Cevenini, Lana, Boiocchi
(csatárok).

Az első nemzetközi siker az 1928-as amszterdami nyári olimpián jött el. Az
elődöntőben ugyan kikaptak a későbbi győztes uruguayiaktól, ám a bronzmérkőzést
meggyőző 11–3-as fölénnyel megnyerték Egyiptom ellen.

Két évvel később rendezték meg az első labdarúgó-világbajnokságot. Az 1930-as
vb-ről - melyet Uruguay rendezett - Olaszország több másik európai válogatotthoz
hasonlóan visszautasította a szereplést. Az 1934-es torna rendezési jogát az
olaszok kapták meg. Az első mérkőzésen az Észak- és Közép-amerikai térségből
érkező Egyesült Államok ellen léptek pályára. A végeredmény 7–1 lett a
házigazdák javára. A negyeddöntőben megismételt mérkőzésen sikerült csak
legyőzniük Spanyolországot. A győztes találatot Giuseppe Meazza szerezte. Az
elődöntőben Ausztriát is sikerül legyőzniük, így bejutottak a torna döntőjébe. A
fináléban Csehszlovákia ellen sokáig 0–0 volt a mérkőzés állása, majd Antonín
Puč 76. percben szerzett góljával a közép-európaiak szerezték meg a vezetést. Öt
perccel később Raimundo Orsi kiegyenlített. A győzelem végül a hosszabbításban
dőlt el Angelo Schiavio találatával az olaszok javára.

1936-ban az olasz válogatott részt vett a berlini olimpián. Az elődöntőig gólt
sem kaptak (1–0 Egyesült Államok ellen, 8–0 Japán ellen), majd Norvégiát
hosszabbítás után sikerült legyőzniük. A döntőben Ausztria ellen szintén a
rájátszásban nyerték meg a mérkőzést, ezzel megszerezve az olimpiai bajnoki
címet.

Az 1938-as világbajnokságon ismét szembekerültek a norvégokkal és megint a
rendes játékidőn túl tudták csak megszerezni a győztes gólt. A negyeddöntőben a
vártnál könnyebben győzték le a házigazda Franciaországot, majd az elődöntőben
Brazíliát. A döntőben az addig magabiztosan játszó Magyarországgal kerültek
szembe. A mérkőzést Párizsban játszották közel 60 ezer néző előtt. A találkozó
egy gyors gólváltással kezdődött, Gino Colaussi 6. percbeli góljára a 8. percben
válaszolt Titkos Pál. A 16. percben Piola volt eredményes, erre azonban a
magyarok nem tudtak felelni, sőt a 35. percben Colaussi második góljával
megduplázta az előnyt. 3–1-gyel vonultak félidőre a csapatok. A második
félidőben a magyarok valamivel jobb játékot produkáltak, ennek eredményeként a
70. percben Sárosi György góljával feljöttek egy gólra. Több gólt azonban nem
szereztek, az olaszok viszont igen: Piola duplája révén végül az olaszok 4–2-re
nyertek. A győzelem azt jelentette, hogy Olaszország megvédte világbajnoki
címét. Ez egyébként azóta is csak Brazíliának sikerült. Az együttesben ekkor
olyan játékosok szerepeltek mint Giuseppe Meazza, Luis Monti, Giovanni Ferrari,
Silvio Piola vagy Virginio Rosetta. Az edző Vittorio Pozzo volt, az egyetlen
akinek kétszer is sikerült edzőként világbajnoki címet szereznie.

A II. világháború miatt elmaradt az 1942-es és az 1946-os világbajnokság. Az
olasz válogatott a háború után meg sem tudta közelíteni azelőtti formáját.
Ráadásul 1949-ben egy légi katasztrófában elhunyt 10 válogatott játékos. Az
1950-es brazíliai világbajnokságon a csoportból nem sikerült továbbjutni a
Svédország ellen elszenvedett vereség után.

A Svájcban rendezett 1954-es világbajnokságon a csoportkör után búcsúzni
kényszerültek: Anglia és Svájc mögött a 3. helyen végeztek. Az 1958-as
világbajnokságra selejtezőiben csoportjuk második helyén végeztek, így nem
vehetett részt a Svédországban rendezett tornán. A selejtezőcsoportban
Észak-Írország előzte meg őket. Az 1962-világbajnokságra sikerült a kijutás, de
a csoportkör ezúttal is a végállomásnak bizonyult. Az NSZK és a rendező Chile
ellen nem sikerült nyerniük. Svájc ellen igen, de ez már kevés volt. Közben
útjára indult az Európa-bajnokság is. Az 1964-es viadalon a legjobb 16 között a
Szovjetunió válogatottja ütötte ki az olaszokat. Az 1966-os angliai vb örökké
emlékezetes marad az olasz embereknek. Nem a győzelem miatt, hanem azért mert a
válogatott vereséget szenvedett Észak-Koreától 1-0-ra. A torna előtt esélyesnek
mondott olaszok ismét a csoportkör után utazhattak haza, miután a szovjetektől
is kikaptak. Talán emiatt nagy változások kezdődtek az olasz labdarúgásban.

1938 óta, 1968-ban az Azzurriknak újra sikerült nagy tornát nyerni. Hazai
pályán, Olaszországban rendezték az Európa-bajnoki négyes döntőt. Az elődöntőt
Olaszország Szovjetunió ellen játszotta. A rendes játékidőben és a
hosszabbításban sem született gól, így a szabályok sajátosságainak köszönhetően
pénzfeldobás döntött a továbbjutásról. A szerencse a hazaiaknak kedvezett, így
készülhettek a Jugoszlávia elleni döntőre. Itt is döntetlen lett a végeredmény a
hosszabbítás után, ezúttal 1-1. Mivel nem akarták még egyszer a vakszerencsére
bízni a döntést, a döntőt újrajátszották két nappal később. Az újrajátszott
mérkőzésen 2-0-ra az olaszok diadalmaskodtak, Luigi Riva és Pietro Anastasi
góljaival.

Két évvel később, 1970-ben Mexikóban került sor a 9. labdarúgó-világbajnokságra.
Az olaszok Európa-bajnokként utaztak el a vb-re. A csoportkörben megint
gyengébben szerepeltek: mindössze 1 gólt sikerült szerezniük a 3 mérkőzés alatt,
igaz az győzelmet ért Svédország ellen. Uruguay és Izrael ellen is 0-0-s
döntetlent játszottak és a körbeveréseknek köszönhetően Olaszország
csoportelsőként jutott tovább. A legjobb nyolc között a házigazda Mexikó volt az
ellenfél. Az olaszok meglepően jól játszottak, és 4-1-re legyőzték ellenfelüket,
Riva és Rivera góljaival. Az elődöntőben Nyugat-Németországgal kerültek össze.
Ez a meccs az évszázad legizgalmasabb mérkőzéseként vonult be a
történelemkönyvekbe. Hamar, a 8. percben Roberto Boninsegna góljával vezetést
szereztek az olaszok. A németek sokáig gól képtelenek voltak, a 92. percben, az
utolsó pillanatban azonban egy bedobás után Karl-Heinz Schnellingernek sikerült
betalálnia. Jöhetett a hosszabbítás. A német bombázó Gerd Müller már a 94.
percben betalált, megfordítva a mérkőzés állását. Az olaszok nem adták fel,
Tarcisio Burgnich 4 perc múlva egalizált, Riva góljával a 104. percben olaszok
visszavették a vezetést, Müller azonban 6 perc múlva újabb gólt lőtt: a 110.
percben 3-3 volt az állás. Az olaszoknak nem kellett 1 perc a válaszhoz: Gianni
Rivera lapos lövése utat talált Sepp Maier kapujába. Több gól már nem született:
Olaszország a döntőbe jutott, ahol a nagyon erős Brazília várta őket ott.
107 000 néző volt kíváncsi arra, hogy eldőljön ki viszi haza a Jules
Rimet-kupát. Az a csapat, ugyanis amelyik háromszor elnyerte, az hazavihette
örökre. Olaszország és Brazília ekkor egyaránt kétszeres győztesek voltak. A
mérkőzést a mexikóvárosi Azték Stadionban rendezték. Brazília Pelé
felhőfejesével vezetést szerzett a 18. percben. Bonisegna-nak egy szerencsés
góllal sikerült egyenlítenie a 37. percben. A második félidőben azonban a
brazilok jó teljesítményt nyújtottak, amivel az olaszok sem tudtak mit kezdeni.
Gérson és Jairzinho 5 perc alatt lőttek 2 gólt, ezzel gyakorlatilag eldőlt a
mérkőzés. Négy perccel a vége előtt Carlos Alberto egy bombagóllal állította be
a 4-1-es végeredményt, így Brazília vihette haza a kupát végleg. Az olaszoknak
nem volt okuk a kesergésre, hiszen a világ egyik legjobb csapatától kaptak ki.
Az nagyszerű olasz játékosok ezen generációja, mint Riva, Anastasi, Rivera,
Fachetti, Mazzola, az ezt követő években nem tudták a világbajnokságon látott
formájukat hozni. Az 1972-es Európa-bajnokságon nem tudták elérni a négyes
döntőt. 1973-ban barátságos meccseken nagy sikerek születtek: Brazíliát egyszer,
Angliát kétszer győzték le, ebből egyszer idegenben, Londonban. Ezen eredmények
tükrében meglepetés volt, hogy az 1974-es NSZK-ban rendezett világbajnokságon
ismét már az csoportkörben kiestek. A Lengyelország elleni vereség pecsételte
meg az olaszok sorsát. Az 1976-os Európa-bajnokság selejtezői során is hamar
búcsúzni kényszerültek.

Az 1978-as világbajnokságot Argentína rendezte. Ezen a tornán tűnt fel a olasz
játékosok új generációja, Paolo Rossi nevével fémjelezve. A csoport, ahová az
olaszok kerültek erős volt: a házigazda Argentína, Franciaország, és
Magyarország társaságában. Olaszország jó teljesítményt nyújtott a csoportkör
alatt, megverték a későbbi világbajnok Argentínát is és így 100%-os
teljesítménnyel jutottak be a középdöntőbe. Itt Ausztria, Hollandia, és az NSZK
voltak az ellenfelek. Nem sikerült bejutni a döntőbe, miután Hollandiától 2-1-es
vereséget szenvedtek, viszont a bronzéremért megmérkőzhettek a brazilokkal. Nem
sikerült visszavágni 1970-es világbajnoki döntőért, így ismét Brazília nyert és
ők lettek a bronzérmesek. Az olaszok ezután 1980-ban megrendezhették az első
Európa-bajnokságot, melyen nyolc csapat vett részt. A döntőbe nem sikerült
bejutni, igaz csak kevesebb rúgott gól miatt. A belgák 3-at lőttek, az olaszok
csak 1-et. Az győzelmet ért Anglia ellen. A bronzmeccsen megint vereség lett a
vége, Csehszlovákia ellen tizenegyesekkel maradtak alul, 9-8 arányban.

Következett az 1982-es világbajnokság. A válogatott nagy nyomás alatt volt, mert
ebben az évben volt a fekete-totó botrány, amiben több játékos is benne volt.
Így utaztak el Spanyolországba, az első 24 csapatos vb-re. A csoportkörben
megint nehezen ment a játék, csak nyögvenyelősen jutottak tovább Lengyelország
mögött. Például Kamerun ellen csak 1-1-et játszottak. A középdöntőben így
kerültek a halálcsoportba, Argentína és Brazília mellé. Itt valamilyen okból az
olaszok teljesen megtáltosodtak. A Diego Maradonával felálló Argentínát sikerült
legyőzniük 2-1-re, majd a továbbjutásról a Zico vezette Brazília elleni meccs
döntött. Az olaszokat fűtötte a bosszúvágy. Az addig halovány Paolo Rossi
mesterhármasával 3-2-re Olaszország nyert. Az elődöntőben Lengyelország volt az
ellenfél. Rossi ismét két gólt szerzett. A végeredmény 2-0 lett, így
készülhettek az NSZK elleni döntőre. A döntő Madridban volt a Santiago Bernabeu
Stadionban, 90000 néző előtt. Az első félidőben nem esett gól, de az olaszok
kihagytak egy 11-est, Antonio Cabrini révén.

A második játékrészben, az 57. percben egy gyorsan elvégzett szabadrúgás után
Rossi fejelt egy gólt, mialatt a németek még reklamáltak a játékvezetőnél. Rossi
ezzel gólkirály lett. 12 perc múlva, Marco Tardelli lövése is a kapuban kötött
ki, 2-0. Tardelli gólörömének képei bejárták a világot. Az olaszok nem álltak
le, 10 perccel a vége előtt a csereként beállt Altobelli megszerezte csapata 3.
gólját, ezzel pedig eldőlt a mérkőzés. A németek Paul Breitner révén még
megszerezték a becsületgóljukat, de ez csak szépségtapasznak bizonyult.
Olaszország világbajnok lett harmadszor, 1934 és 1938 után. A 40 éves
csapatkapitány, a kapus Dino Zoff boldogan emelte fel a kupát, így ő lett a
legidősebb labdarúgó, aki világbajnokságot nyert.

Az 1982-es sikert követő 24 évben az olasz válogatott a világ élvonalába
tartozott, de tornát nem sikerült nyerniük. Meglepetésre nem sikerült kijutniuk
az 1984-es Eb-re. A selejtezőcsoportban csak a 4. helyen végeztek, Románia,
Svédország és Csehszlovákia mögött. Az 1986-os, mexikói világbajnokságon
címvédőként a nyolcaddöntőben búcsúztak Franciaország ellen. [[1988-as
labdarúgó-Európa-bajnokság|1988-as Európa-bajnokságon bejutottak az elődöntőbe,
de ott 2-0-ra kikaptak a szovjetektől. Ebben az évben, az olimpián hatalmas
kudarcként az olasz válogatott 4–0-s vereséget szenvedett Zambiától.

1990-ben Olaszország rendezte a 14. labdarúgó-világbajnokságot. Ekkorra már
olyan klasszisok játszottak a csapatban, mint Salvatore Schillaci, és a fiatal
Roberto Baggio. A csoportkör ezúttal nem jelentett akadályt, magabiztosan, 3
győzelemmel jutottak tovább az olaszok. Ausztriát és az Egyesült Államokat
1–0-ra, és Csehszlovákiát 2–0-ra verve. A nyolcaddöntőben Uruguayt 2-0-ra
győzték le, a negyeddöntőben pedig Írország ellen 1-0-ra sikerült nyerniük,
Schilacci góljával. Öt mérkőzés alatt az olaszok egyetlen gólt sem kaptak. Az
elődöntőben a címvédő Argentína következett. Schilacci vezető góljára Claudio
Caniggia válaszolt. Az 1-1-es rendes játékidőt és hosszabbítást követően
tizenegyesrúgások döntöttek. Itt az olaszok kétszer is hibáztak, az argentinok
egyszer sem, így Olaszország nem jutott be a döntőbe. A bronzmérkőzésen Anglia
ellen volt lehetőség a javításra, amivel ezúttal élni tudtak. 2-1-re nyertek, a
gólszerzők Baggio és Schilacci voltak, angol részről pedig David Platt.
Schilacci 6 góljával gólkirály lett. Ezek után meglepetésre nem sikerült
kvalifikálniuk magukat az 1992-es kontinenstornára. Az 1994-es Egyesült
Államokbeli világbajnokságra azonban igen. Az olaszok nagyon lassan lendültek
bele, de végül sikerült elérniük a döntőt. Az első meccset elvesztették Írország
ellen. Ez volt az egyetlen mérkőzés 1990 és 1998 között, amikor Olaszország
vereséget szenvedett vb meccsen. A csoportban hatalmas körbeverés volt, Mexikó,
Írország, Olaszország és Norvégia egyaránt egyszer nyertek, vesztettek, és
döntetlent játszottak, így mindannyiuknak 4 pontjuk volt. A gólarányok is
ugyanolyanok voltak. Végül a több lőtt gól rangsorolt, így Mexikó lett a
csoportelső, Írország a második, Olaszország pedig harmadikként jutott be a
legjobb 16 közé. Itt Nigéria várt rájuk. Sokáig az afrikai csapat vezetett, de
Roberto Baggio a végén egyenlített, majd a hosszabbításban is szerzett egy gólt.
A negyeddöntőben Spanyolország volt az ellenfél, itt is az utolsó percekben
született meg a győztes találat Baggio révén. Az elődöntő simább volt. Bulgária
ellen 2-0, Baggio két góljával. A döntőt Los Angelesben, a Rose Bowl stadionban
rendezték. A mérkőzést a magyar Puhl Sándor vezette. A rendes játékidőben és a
hosszabbításban sem született gól, így a tizenegyesek döntötték el a
világbajnoki cím sorsát. Itt az olaszok ismét alulmaradtak. Baggio kihagyott
büntetőjét máig sokan emlegetik. Brazília négyszeres világbajnok lett.

1996-ban ismét kudarc volt az Eb. A csoportban kikaptak a csehektől, így
kiestek. 1998-ban a franciaországi világbajnokságon ismét a tizenegyespárbaj
jelentette a végállomást, ezúttal a házigazda franciák ellen, a negyeddöntőben.
Ekkor már Vieri és Del Piero voltak a válogatott meghatározó játékosai.

A 2000-es Európa-bajnokságon nagyon közel voltak a győzelemhez. Egészen pontosan
1 percre. A döntőig magabiztosan meneteltek, még 11-es párbajt is nyertek a
házigazda Hollandia ellen az elődöntőben. A döntőt Franciaország ellen
játszották. Marco Delvecchio az 55. percben vezetést szerzett, és úgy tűnt ez az
előny kitart a végéig. Anders Frisk, a svéd játékvezető 4 percet hosszabbított.
Már minden olasz ott toporgott a partvonal mellett, várva a végső sípszót. Ekkor
azonban bekövetkezett a tragédia. Sylvain Wiltord lapos lövése becsúszott
Francesco Toldo keze alatt. 1–1, jöhetett a hosszabbítás. Az olaszok
összezuhantak, erre nem számítottak. Nem is lehetett felrázni már őket. A
hosszabbításban pedig Pirès beadására érkezett David Trezeguet, és egy hatalmas
bombagólt ragasztott Toldo kapujába. Ez a találat aranygólnak számított, ezért
véget is ért a döntő, Franciaország lett az Európa-bajnok. Az egész csizmaország
csalódott volt, sokan Dino Zoff-ot, a szövetségi kapitányt hibáztatták. A
2002-es labdarúgó-világbajnokságon ismét egy aranygól okozta az olasz válogatott
kiesését. Ezúttal a házigazda Dél-Korea ellen. Már a csoportkörből a továbbjutás
is csak sok nehézség árán lett meg, például Horvátország ellen is vereséget
szenvedtek. A Korea elleni meccset egy ecuadori játékvezető Byron Moreno
vezette, aki kiállította Francesco Tottit a hosszabbításban. Sokan azt mondják,
hogy emiatt estek ki az olaszok, de nagyban hozzájárult An Dzsonghvan aranygólja
is.

A 2004-es Európa-bajnokságra szintén favoritként érkezett Portugáliába az
azúrkék válogatott. Azonban keserves csalódás lett belőle ismét. Kezdésként
Dánia ellen egy 0–0-s, majd Svédország ellen egy 1–1-es döntetlen született. A
két skandináv ország közben megverték Bulgáriát, így az utolsó fordulóban, egy
megfelelő arányú döntetlennel ki is eshettek az olaszok, akik hiába verik meg
Bulgáriát. Ez be is következett, mivel a Dánia-Svédország mérkőzés 2–2-vel ért
véget. A olaszok tehát hiába győzték le 2–1-re Bulgáriát a rosszabb gólkülönbség
miatt kiestek. Mindenki bundával vádolta a dánokat és a svédeket, de végül
elmúlt a felháborodás. Ezután viszont kezdetét vette egy újabb sikertörténet.

A 18. Labdarúgó-világbajnokságot Németország rendezte. Olaszországot nem
sorolták az esélyesek közé. Ennek okai a viszonylag döcögős továbbjutás a
selejtezőcsoportból, illetve a Serie A-ban 2006 tavaszán kirobbant bundabotrány
voltak. Szinte mindenki Brazíliát kiáltotta ki világbajnoknak a torna előtt.
Olaszország az E csoportban kapott helyet, Ghána, Csehország, és az Egyesült
Államok mellett. Az első mérkőzésre Hannoverben került sor, Ghána ellen. Andrea
Pirlo és Vincenzo Iaquinta góljaival 2-0-ra győztek az olaszok. A következő
mérkőzés az amerikaiak ellen volt, Kaiserslauternben. A durvaságoktól sem mentes
mérkőzésen 1 olaszt, és 2 amerikait is kiállított a játékvezető, a vége 1-1
lett. De Rossi 4 meccses eltiltást kapott, McBride lekönyökléséért. Tehát
legközelebb csak a döntőben játszhatott. A csoport utolsó fordulója előtt még
mind a 4 csapatnak volt esélye a továbbjutásra. Olaszország 2-0-ra legyőzte
Csehországot, Materazzi és Filippo Inzaghi találataival. Ghána közben megverte
az USA-t, így ők jutottak tovább. Olaszország csoportelsőként várhatta a
következő kört, ahol Ausztrália volt az ellenfél. A két csapat sokáig nem bírt
egymással, már mindenki a hosszabbításra készült, amikor Grosso kiharcolt egy
tizenegyest. Francesco Totti higgadtan értékesítette, a nyolc közé lőve
csapatát. A negyeddöntőben, Hamburgban a meglepetésként idáig eljutó Ukrajna
várt rájuk. A meccs simább lett mint sokan gondolták, 3-0-ra nyertek az olaszok,
Zambrotta bombagóljával, illetve az aranycipős Toni 2 góljával. 1994 után ismét
a legjobb négy között volt Olaszország. Itt a házigazda, régi nagy ellenfél
Németországgal kellett megmérkőzni a döntőbe jutásért. A Dortmundban rendezett
elődöntőn 117 percig nem esett gól. Ekkor azonban érkezett Fabio Grosso, és
Pirlo passzát kapásból a német kapuba bombázta. Gólöröme nagyon hasonló volt
Tardelli 82-es gólöröméhez. Ezután a németek kitámadtak, de az olaszok
kontratámadásból ismét eredményesek voltak, Del Piero lőtt gólt, eldöntve a
mérkőzést. A másik elődöntőben Franciaország 1-0-ra legyőzte Portugáliát, így ők
készülhettek a döntőre.

A döntőt 2006. július 9-én rendezték Berlinben, az Olimpiai Stadionban, 80000
néző előtt. A meccs elején hideg zuhany érte az olaszokat. A játékvezető
büntetőt ítélt a franciák javára. A labdát Zinédine Zidane pimaszul a felső
kapufára nyeste, ahonnan az a gólvonal mögé pattant, ezzel a 7. percben 1-0-ra
vezettek a franciák. Az olaszokat nem törte le a gól, magasabb fokozatba
kapcsoltak, aminek a 19. percben meglett az eredménye. Pirlo szögletét követően
Marco Materazzi bebólintotta az egyenlítő gólt. Innentől kezdve nem esett több
gól, a 90 perc leteltével következett a hosszabbítás, aranygólszabály nélkül. A
110. percben Zidane lefejelte Materazzit, amiért piros lapot kapott. Ez szinte
meg is pecsételte a franciák sorsát. A hosszabbítást követően jöhettek a
büntetők. Az első 3 pár nem rontott. Ekkor jött David Trezeguet. Ő a kapufára
vágta tizenegyesét. Az olaszok nem rontottak egyet sem, így Grosso sorsdöntő
büntetőjét követően negyedszer is világbajnoki címet ünnepelhettek. Fabio
Cannavaro csapatkapitányként Dino Zoff után ismét felemelhette a kupát. Minden
olasz örömmámorban úszott. Sokak szerint ha nincs a bundabotrány, az olaszok nem
nyertek volna. Ezzel már csak egy győzelemre vannak a brazilok rekordjától. A
világbajnokság legjobb teljesítményt nyújtó olasz játékosai: Gianluigi Buffon,
Fabio Cannavaro, Marco Materazzi, Andrea Pirlo, Francesco Totti Alessandro Del
Piero, Luca Toni és Fabio Grosso voltak.

A diadalmas világbajnokság után a szövetségi kapitány Marcello Lippi lemondott
posztjáról. Helyére Roberto Donadonit nevezték ki. A 2008-as Eb selejtezőjében
ismét összekerültek a franciákkal. Az első mérkőzésükön Párizsban kikaptak
3-1-re, két hónappal a vb után. A visszavágó 0-0 lett. A csoportban volt még
Ukrajna és Skócia is, akik megnehezítették a vb döntősök dolgát, de végül
Olaszország csoportgyőztesként jutott ki az osztrák-svájci közös rendezésű
Európa-bajnokságra. Itt sikerült bekerülni a „halálcsoportba”, a már jól ismert
Franciaország, Hollandia és Románia mellé. Az első meccsen Hollandia leiskolázta
az olasz válogatottat, simán nyertek 3–0-ra. A remény életben tartásához nyerni
kellett volna Románia ellen. Nem sikerült, 1–1-es döntetlen lett a vége. Adrian
Mutu gólját a 35 éves Christian Panucci egyenlítette ki egy perccel később. A
hajrában Buffon megfogta Mutu büntetőjét, ezzel a kieséstől megmentve
Olaszországot. A franciák ellen mindenképp nyerni kellett, és szurkolni, hogy
Hollandia verje meg Romániát. Sikerült mindkettő. A franciákat De Rossi és Pirlo
góljaival győzték le 2–0-ra, a hollandok ugyanilyen arányban múlták felül
Romániát. A negyeddöntőben a dél-európai ellenfél, Spanyolország következett.
120 percig 0-0 volt az állás, ismét jöhettek a tizenegyesrúgások. Buffon hiába
védett ki egy büntetőt, De Rossi és Antonio Di Natale is kihagyta a sajátját,
így Olaszország búcsúzott. Az Eb-t később Spanyolország nyerte meg. A torna után
Donadonit menesztették állásából, és visszahívták Marcello Lippit, aki örömmel
vállalta el ismét a munkát.

Világbajnoki címvédőként Olaszország résztvevője volt a 2009-es konföderációs
kupának, amit Dél-Afrikában rendeztek 2009 júniusában. A nyitó mérkőzésüket 3–1
arányban megnyerték az Egyesült államok ellen, majd 1–0-ra kikaptak Egyiptomtól.
A csoport zárómérkőzésén 3–0-s vereséget szenvedtek Brazíliától, így a csoport
harmadik helyén végezve kiestek. 2009 októberében kiharcolták a világbajnoki
részvételt jelentő helyüket a 2010-es labdarúgó-világbajnokságra, miután 2–2-es
döntetlent játszottak Írországgal. A világbajnoki csoportok sorsolásánál 2009.
december 4-én, Olaszország az F csoportba került, Paraguay, Szlovákia és
Új-Zéland társaságában.

A csoportkör végén Olaszország nagy meglepetésre 4. helyen zárt ebben a nem túl
acélos csoportban és világbajnoki címvédőként szégyenszemre búcsúzni
kényszerült. Az első mérkőzésen 1–1-et játszottak Paraguayjal, majd Új-Zéland
ellen szintén 1–1-re végeztek. Az utolsó összecsapásukon 3–2-re kikaptak a
szlovákoktól és kiestek. A csoportkörben mutatott teljesítményük sokkolta a
világ labdarúgó társadalmát, mivel az olaszokkal még soha nem fordult elő, hogy
ne nyertek volna legalább egy meccset a világbajnokságon. Marcelo Lippi a kudarc
után magára vállalt minden felelősséget.

A világbajnokság után Marcello Lippinek távoznia kellett és helyére a Fiorentina
korábbi edzőjét Cesare Prandellit nevezték ki. Bemutatkozó mérkőzése nem
sikerült túl jóra, miután Elefántcsontparttól 1–0-s vereséget szenvedtek az
olaszok egy barátságos mérkőzésen. A 2012-es Eb selejtezőiben aztán egyre jobb
formába lendült a squadra azzurra. Észtország ellen 1–0-s hátrányból sikerült
fordítaniuk, majd a Feröer-szigeteket verték 5–0-ra. Ezt követte az
Észak-Írország elleni 0–0-s mérkőzés. Következett a Szerbia elleni genovai
mérkőzés, de a vendég szerb szurkolók botrányos viselkedése következtében
botrányba fulladt. Az UEFA később a mérkőzés 3 pontját 3–0-s végeredménnyel a
vétlen olaszok javára ítélte oda. Olaszország a sorozat végén a
selejtezőcsoportot megnyerve kijutott az Európa-bajnokságra, ahol a C csoportba
került az Európa és világbajnoki címvédő Spanyolországgal, Horvátországgal és
Írországgal. A spanyolok és a horvátok ellen 1–1-es döntetlent játszottak.
Írországot legyőzték 2–0-ra és a csoport második helyén jutottak tovább. A
negyeddöntőben a D csoport győztes Anglia várt rájuk. A rendes játékidő és a
hosszabbításban nem született gól, aminek értelmében büntetőkkel dőlt el a
továbbjutás sorsa. Ebben az olaszok bizonyultak jobbnak 4–2 arányban. Az
elődöntőben az esélyesebbnek kikiáltott Németországot Mario Balotelli két
góljával 2–1-re legyőzték és a döntőbe jutottak. A fináléban ismét a
spanyolokkal találkoztak. A találkozó elején Giorgio Chiellini lesérült és
cserét kért, ráadásul tovább nehezítette Cesare Prendelli dolgát, hogy a második
félidő elejére már kihasználta mindhárom cserelehetőségét. A 60. percben a 3
perccel korábban beállt Thiago Motta szintén megsérült és mivel az olasz
csapatnak nem volt több cserelehetősége, ezért a maradék 30 percet
emberhátrányban játszották le. Mindezek közrejátszottak abban, hogy nem tudták
megismételni a csoportmérkőzésen nyújtott teljesítményüket a spanyolok ellen és
sima 4–0-s vereséget szenvedtek.

Spanyolország világbajnoki címvédőként már korábban indulási jogot szerzett a
2013-as konföderációs kupára, így Olaszország Eb-döntősként vehetett részt a
tornán, ahol a házigazda Brazíliával, Japánnal és Mexikóval kerültek egy
csoportba. Mexikó 2–1-s és Japán 4–3-s legyőzése után Brazília ellen 4–2-s
vereséget szenvedtek. Az elődöntőben Spanyolországgal találkoztak. A találkozón
a rendes játékidő és a hosszabbítás után sem születettet gól. Következtek a
büntetők, melyet a spanyolok nyertek 7–6-ra. Olaszország végül megszerezte a
harmadik helyet, miután Uruguayt 2–2-s döntetlent követően, tizenegyesekkel
győzték le 5–4-re.

A 2014-es világbajnokság selejtezőiben Dánia, Csehország, Bulgária, Örményország
és Málta társaságában a B csoportba kerültek. A 10 selejtezőből hatot
megnyertek, négyen pedig döntetlenre hoztak, így veretlenül csoportgyőztesként
jutottak ki a világbajnokságra. A D csoportba kerültek a sorsolás után Costa
Rica, Anglia és Uruguay mellé. Első mérkőzésükön Angliát Claudio Marchisio és
Mario Balotelli góljaival verték 2–1-re. Ezt követően Costa Rica ellen
meglepetésre 1–0-s vereséget szenvedtek. Utolsó csoportmérkőzésükön Uruguayjal
találkoztak. Az olaszoknak mindenképpen győzniük kellett volna a továbbjutáshoz,
de az esélyeik tovább csökkentek, amikor a mérkőzés 59. percében Claudio
Marchisio a kiállítás sorsára jutott. A 81. percben ezt ki is használta Uruguay
és Diego Godín révén megszereztek vezetést. További gól már nem esett, így
Olaszország már a csoportkör után búcsúzni kényszerült.

A világbajnokság után Cesare Prendellit a korábbi válogatott labdarúgó és
Juventus edző Antonio Conte váltotta a kapitányi poszton. Bemutatkozó mérkőzésén
2–0-ra legyőzték Hollandiát. Irányításával a 2016-os Európa-bajnokság
selejtezőinek H csoportját 24 ponttal megnyerték és kijutottak az
Európa-bajnokságra. Az Eb-n Belgium, Írország és Svédország társaságában az E
csoportba kerültek. Belgium ellen kezdtek és 2–0-s győzelmet arattak. Második
mérkőzésükön Svédországot Éder góljával 1–0-ra verték, így már két kör után
eldőlt, hogy továbbjutottak a nyolcaddöntőbe. Az utolsó találkozójukon Írország
ellen az 1–0-s vereség is belefért. A nyolcaddöntőben a Spanyolországot kapták
ellenfélnek. Giorgio Chiellini és Graziano Pellè találataival 2–0-ra legyőzték a
kétszeres címvédőt. A negyeddöntőben egy másik címvédő, ezúttal a világbajnok
Németország várt az olaszokra. A párharc 1–1-s döntetlennel zárult; Mesut Özil
révén a németek szereztek vezetést a 65. percben, amit Leonardo Bonucci
tizenegyesből egyenlített ki a 79. percben. A büntetőpárbajban 6–5 arányban
alulmaradtak az olaszok. Ez volt az első alkalom, hogy Németország egy rangos
tornán kiejtette Olaszországot.



https://hu.wikipedia.org/wiki/Marouane_Fellaini

Marouane Fellaini (Etterbeek, 1987. november 22. –) marokkói származású belga
labdarúgó, aki jelenleg a Manchester Unitedben játszik középpályásként.

Fellaini hétéves korában az RSC Anderlecht ifiakadémiáján kezdett futballozni,
majd megjárta a Mons, a Boussu Dour Borinage és a Sporting Charleroi
korosztályos csapatait is, mielőtt 2004-ben a Standard Liége-hez került.
2006-ban kapott profi szerződést a csapattól, ahol összesen 84 bajnokin játszott
és 11 gólt szerzett. Jó fejjátékával és nagyszerű állóképességével hamar
felhívta magára a figyelmet. 2008-ban őt választották a belga élvonal legjobb
afrikai származású játékosának.

Fellainit a Manchester United, a Real Madrid, az Aston Villa, a Tottenham
Hotspur és a Bayern München is szerette volna leigazolni, de 2008 szeptemberében
az Everton játékosa lett. A kék mezesek 12 millió fontot fizettek érte, ez az
összeg 15 millióra nőhet a pályára lépések és a teljesítmény függvényében.
Szeptember 14-én, egy Stoke City ellen 3–2-re megnyert mérkőzésen debütált új
csapatában. Október 5-én, a Newcastle United ellen megszerezte első gólját. A
2008–09-es szezon végén megválasztották az Everton legjobb fiataljának. A
szurkolók hamar megszerették frizurája miatt, gyakran látni őket hasonló
parókákban a meccseken.

Fellaini a belga és a marokkói válogatott közül választhatott, végül az előbbit
választotta, mivel korábban korosztályos csapatokban már képviselte Belgiumot.
Első gólját egy Portugália elleni Eb-selejtezőn szerezte. Részt vett a 2008-as
olimpián is, ahol negyedikek lettek a belgák.

Ez a szócikk részben vagy egészben a Marouane Fellaini című angol
Wikipédia-szócikk fordításán alapul. Az eredeti cikk szerkesztőit annak
laptörténete sorolja fel.



https://hu.wikipedia.org/wiki/Gianluigi_Buffon

Gianluigi Buffon (Carrara, 1978. január 28. –) világbajnok olasz labdarúgó
kapus. Jelenleg a Juventusban játszik.

Eleinte nem kapus, hanem középpályás, sőt néha szélső volt. 12 éves korától állt
a háló elé, azzal az indokkal, hogy lusta volt annyit futni, amennyit kellett
volna. A sportolás a vérében van, édesapja olasz juniorbajnok volt súlylökésben,
édesanyja 16 éven át tartotta a diszkoszvetés országos csúcsát, két nővére első
osztályú röplabdázó volt, egyik nagybátyja az A1-ligában kosarazott, édesapja
másodunokatestvére a Milan, az Inter és a Genoa kapusaként 15-ször szerepelt az
olasz válogatottban.

Tizenhatodik születésnapja után felfigyelt rá az AC Parma éles szemű
játékosmegfigyelője, aki a sonka és a kolostor városába csábította a langaléta
legényt. Alighanem az égvilágon senki nem gondolta volna, hogy szűk egy évvel
később már a nagycsapat hálóját őrzi egy Serie A-meccsen. 2001 nyarán a Juventus
eladta első számú kapusát Edwin Van der Sart és legnagyobb csillagát, Zinédine
Zidane-t. Az értük bezsebelt nem kevés pénzből a torinóiak megvették Lilian
Thuramot és Buffont. A kapusért fizetett 105 milliárd líra minden idők
legdrágább hálóőrévé emelte a még mindig csak a 23. életévében járó
fiatalembert. 20 éves kora óta tagja az olasz válogatottnak.

A 2002-es ázsiai világbajnokságon valamennyi meccsen az ő nevével kezdődött a
válogatott összeállítása, tehát kiszorította a kapuból az Eb-hős Toldót. A
nyolcaddöntőben, a házigazda koreaiak az utolsó percekben fejelt Ahn-góllal
ejtették ki a Trapattoni-legénységet. 2006-ban Yasin díjat kapott és bekerült a
FIFA World Cup All-Star Team csapatába. Ugyanebben az évben a Serie A legjobb
kapusa, a IFFHS Világ legjobb kapusa és FiFPro Az év kapusa lett. A 2006-os UEFA
Év csapatába is beválasztották. 2007-ben ismét a IFFHS Világ legjobb kapusa és a
FiFPro Az év kapusa címeket tudhatta magáénak. Új szerződést írt alá és így a
Juventus csapat tagja 2012-ig. A családi nevének a jelentése bohóc. Buffon
egyszer úgy nyilatkozott, hogy „Úgy érzem, kicsit bohóc is vagyok, bohóc aki
szórakoztat másokat.”



https://hu.wikipedia.org/wiki/Olimpiai_j%C3%A1t%C3%A9kok

Az olimpiai játékok több sportágat magába foglaló nemzetközi eseménysorozat. Az
újkori olimpiai játékok sora – az ókori olümpiák mintájára, 1503 év elteltével –
1896-ban Athénban kezdődött el, és minden olimpiád elején tartották meg. Az
eseménysorozatot egészen 1920-ig csak nyáron rendezték meg, az első téli
olimpiát 1924-ben Franciaország Chamonix nevű városa szervezhette. A nyári és a
téli olimpiai játékokat 1992-ig egy éven belül rendezték, 1994-től a nyári
játékok az olimpiád első, a téli játékok pedig az olimpiád harmadik évében
vannak.

Az első ókori olümpiai játékokat (görögül: Ολυμπιακοί Αγώνες [olimpiákoj
agónész] (segítség·infó)) i. e. 776-ban tartották a görögországi Olümpiában, és
egészen i. sz. 393-ig rendezték meg, de ekkor Nagy Theodosius császár a
kereszténység végleges megszilárdítása érdekében minden pogány rendezvényt
betiltott, így az olümpiai játékokat is beszüntette – közel 11 évszázados fényes
múlt után. Az olimpiai játékok felélesztésének a gondolata Panajótisz Szúcosz
görög költő és újságíró fejében fordult meg először 1833-ban, amit a „Halottak
párbeszéde” című versében is megfogalmazott. Az első újkori, olimpiára
emlékeztető rendezvény Evangélisz Zápasz anyagi támogatásával 1859-ben jött
létre. Ő állta a Pánhellén Stadion felújítási költségeit is, és ott rendezték
meg a hasonló 1870-es és 1875-ös játékokat is.

Ezt szerte a világon újságokban és közleményekben tudatták az emberekkel, a
London Review például azt írta, hogy „az olümpiai játékok, melyeket évszázadokra
abbahagytak, ismételten elkezdődtek! Valóban meglepő hír…, hogy a klasszikus
ókori játékokat Athén mellett újra felébresztették.”

A Nemzetközi Olimpiai Bizottság (NOB) 1894-ben jött létre a francia Pierre de
Frédy, Baron de Coubertin kezdeményezésére. A NOB lett az „olimpiai mozgalom”
szíve, az egymás után alakuló nemzeti olimpiai szervezetek összefogója. Ahogy az
olimpiai mozgalom nőtt, kialakult a szerkezete, összetettsége. Az olimpia hármas
jelszava: Citius Altius Fortius (Gyorsabban Magasabbra Erősebben) lett. Az
egymást követő olimpiai játékokon folyamatosan emelkedett a részt vevő nemzetek
száma, mígnem a létező országok nagy része már képviselte magát az eseményen. A
híradástechnika fejlődése nyomán a közönség is egyre nagyobb érdeklődéssel
fordult a játékok felé, így vált az olimpia a legnézettebb televíziós
sporteseménnyé, de a helyszíneken is mindig tömött lelátók előtt zajlanak a
versenyek. Az olimpiai mozgalom fejlődése egy idő után már az esemény
megrendezésében okozott gondokat, ezért a NOB a megrendezésre kerülő sportágak
számát és a részt vevő sportolók létszámát is korlátozni kénytelen, ez utóbbi
miatt vezették be a kvalifikációs rendszert. A 2008-as nyári, a pekingi
játékokon összesen 28 sportág 34 szakágának 302 versenyszáma szerepelt, míg a
2010-es téli, a vancouveri olimpián 7 sportág 15 szakágának 86 versenyszámát
bonyolították le.

Az újkori olimpiai játékok története során olyan új hagyományok épültek be a
rendezvényekbe, mint a nyitó- és a záróünnepségek megrendezése vagy az érmek
átadásának ünnepélyes volta. Az olimpia népszerűsége különböző problémákat is
hozott magával, például a politikai és a gazdasági szektor mind erőteljesebb
beavatkozási szándékait, a terrorizmus megjelenését, a korrupciót stb.

Az olimpiád fogalma a pánhellén játékok (olümpiai játékok, püthói játékok,
iszthmoszi játékok és a nemeai játékok) tiszteletére alakult ki, mint a sportban
használatos időszak. Felöleli a két olümpia között eltelt négy évet, miközben
minden évben máshol rendeztek versenyeket. Korunkban időnként használják magára
az olimpiai évre (amikor a téli vagy nyári olimpiát rendezik) is.

Az olümpiai játékok eredetét mítoszok sora lengi körbe, de ezek mind megegyeznek
abban, hogy a játékok isteni eredetűek. Az egyik szerint Zeusz nevéhez fűződik
az olimpiai játékok megalapítása, mert itt birkózott meg apjával, Kronosszal az
isteni trónért.

Egy másik mondakör szerint Pelopsz volt az alapító, aki egy győztes
kocsiversenyt vívott Oinomaosszal, Pisza királyával, és így nyerte el a
szépséges királylány, Hippodameia kezét. A harmadik mondakör szerint Héraklész
az olimpiai játékok szülőatyja, aki egyik próbatétele – Augeiasz istállójának
kitakarítása – után bosszúból elfoglalta Éliszt, és a győztes zsákmányából
alapította meg Olümpiában a versenyeket. Bárki is volt az alapító istenség,
felépítette az olümpiai sztadiont és a környező építményeket, majd
megállapította a „sztadion” versenytávját (görög: στάδιον, latin: stadium),
amelynek nagysága Olümpiában 184,97 m volt (más görög városállamokban ettől
eltérő méretű volt, például Athénban 192,27 m, Delphoiban 177,55 m). Egyébként 1
sztadion=6 plethron=600 pusz (görög láb).

Az első olümpiai játékokat i. e. 776-ban tartották, bár valószínű, hogy már
korábban is folytak sportversenyek, ezt követően általában négyévente rendezték
meg. A két olümpia között eltelt időt olümpiádnak nevezték, ami egy idő után
időszámítási alap is lett. Az ókori olümpiai játékok népszerűsége csak
folyamatosan emelkedett, az i. e. 5. és 6. században érte el tetőpontját. A
játékokban a vallásnak is jelentős szerepe volt, áldozatokat mutattak be és
ünnepségeket celebráltak Zeusz (akinek óriási szobra Olümpiában állt) és az
isteni hős, Olümpia mitikus királyának, Pelopsznak a tiszteletére. A játékokon
szereplő sportágak és a versenynapok száma változó volt. A versenyek győzteseit
nagy tisztelet övezte és versekkel, szobrokkal magasztalták. A leghíresebb ókori
olimpikon, a krotoni birkózó Milón volt, az egyetlen, aki hat olimpián is tudott
győzedelmeskedni; az időszámításunk előtti 6. században élt.

Mikor Róma terjeszkedni kezdett Görögország felé, a játékok már folyamatosan
vesztettek jelentőségükből. Miután I. Theodosius római császár i. sz. 393-ban
államvallássá nyilvánította a kereszténységet és betiltotta a pogány
rendezvényeket, az olümpiai játékok is erre a sorsra kerültek. A játékokat
legközelebb 1503 év múlva elevenítették fel újra.

Az ókori játékokon csak férfiak vehettek részt a versenyszámokban, és valamennyi
sportoló meztelenül versenyzett az olimpián. A győzteseknek nem csak az első
helyért járó dicsőség járt, hanem különböző jelképes díjakat is. Olümpiában
olajfaágból, Püthóban babérből, Nemeában és Iszthmoszban vadzellerből font
koszorúval is megkoronázták. Az olajág a remény és béke jelképe volt. Míg az
olajág szimbóluma elért egészen az ókori játékoktól annak modern
újjászületéséig, számos új olimpiai szimbólum is beépült az újkori olimpiai
játékok történetébe. Például a lánghordozás az ókori olimpiai játékoknak nem
volt része, noha az olimpiától függetlenül már akkoriban is rendeztek fáklyás
váltófutásokat. Természetesen az ötkarikás zászló is új szimbólum, az ókori
Görögországban nem használták, de az arany-, ezüst- és bronzérmek rendszere is
új.

Bár a modern olimpiai játékok újjászületése a 19. század közepén kezdődött, már
korábban is (a 16. században) rendeztek az olimpiára emlékeztető
sporteseményeket (Olimpick Games).

1833-ban a költő Panajótisz Szúcosz felvázolta egyik művében a játékok
újjászületését. 1850-től az angliai Much Wenlockban új kezdeményezés indult
„Olimpiai Csoport” néven. Később, 1859-ben „Wenlocki olimpiai játékok”-ra
módosították a rendezvény nevét, majd „Wenlocki évi társadalmi olimpiai játékok”
lett. A Wenlocki Olimpiai Társaságot 1860-ban alapították meg. A nagy-britanniai
nemzeti olimpiai játékokat az alapító, William Penny Brooks szervezte meg
1866-ban a londoni a Crystal Palace-ban.

Ezalatt Athénban Evangélisz Zápasz, a gazdag görög sportbarát kezdeményezte a
klasszikus ókori olimpiai játékok felelevenítését, és ehhez anyagi áldozatokat
is vállalt. Az első ilyen olimpiai játékot 1859-ben, Athén főterén rendezték
meg. Zápasz vállalta a Pánhellén Stadion felújítását, és az első stadionban
megrendezett olimpiai versenyt már itt bonyolították le 1870-ben, melyet
1875-ben ismételten megrendeztek.

Az érdeklődés az olimpiai játékok nemzetközi eseménnyé való növelése iránt akkor
nőtt meg, mikor egy német archeológus a 19. század közepén felfedezte az ókori
Olümpia romjait. Ugyanekkor Pierre de Coubertin a porosz–francia háború
(1870–1871) francia vereségének okait kutatta. Úgy vélte, a franciák hibája
abban rejlett, hogy nem fordítottak elegendő figyelmet a katonák fizikai
erőnlétére, ezen szerettek volna javítani. Coubertin arra is kereste a választ,
hogyan hozhatja közelebb egymáshoz a nemzeteket, és hogy a fiatalok inkább
versenyezzenek különféle sporteseményeken, mint háborúzzanak. 1890-ben részt
vett a Wenlocki Olimpiai Társaság olimpiáján, és rájött, hogy az olümpiai
játékok újraszervezésével el tudja érni céljait.

Pierre de Coubertin Brookes és Zápasz ötleteire építette elképzeléseit. Célja az
volt, hogy felújítsa a sportünnepet, ezért a Francia Atlétikai Sportegyesületek
Szövetsége égisze alatt összehívott egy kongresszust, melyet 1894. június
16-ától 23-ig a párizsi Sorbonne egyetemen tartottak. Tizenhárom nemzet
képviseltette magát a tanácskozáson, többek között Kemény Ferenc egri
reáliskolai igazgató is. Coubertin ismertette elképzeléseit, döntést hoztak az
olimpiai játékok felújításáról és az első olimpiai játékok helyszínéről: Athént,
az esemény szülőföldjének fővárosát választották az olimpia házigazdájának.
Megalapították a Nemzetközi Olimpiai Bizottságot (NOB), amelynek első elnöke a
görög Dimítriosz Vikélasz lett, a további tagok pedig Pierre de Coubertin és
Ernest Callot (Franciaország), Alekszej Butovszkij (Oroszország), William
Milligan Sloane (Egyesült Államok), Viktor Balck (Svédország), Charles Herbert
és Lord Ampthill (Nagy-Britannia), Kemény Ferenc (Magyarország), José Benjamín
Zubiaur (Argentína), Jiří Guth-Jarkovský (Bohémia), D’Andria Caraffa és Mario
Lucchesi-Palli (Olaszország), Maxime de Bousies (Belgium), Leonard Cuff
(Új-Zéland) és Willibald Gebhardt (Németország) (utóbbit később választották
be).

Az első NOB által rendezett olimpián kevesebb, mint 250 sportoló vett részt, ami
a modern korban ugyan kevésnek számít, csakúgy, mint az olimpiai sportágak
száma. Mindössze kilenc sportág szerepelt a programban: atlétika, birkózás,
kerékpározás, sportlövészet, súlyemelés, tenisz, torna, úszás és vívás. E
sportágak – a tenisz kivételével – 1896 óta megszakítás nélkül szerepelnek az
olimpiai sportágak között.

A görög kormány és a nagyközönség egyaránt lelkesedéssel fogadta az olimpiát,
azt gondolták, hogy a játékokat minden alkalommal Athénban bonyolítják le. A NOB
másképp határozott, a következő helyszín a franciaországi Párizs volt. A párizsi
olimpia volt az első, amelyen nő is versenybe szállhatott a győzelemért.

Az első olimpia sikere után a következő olimpiai játékok vesztettek erejükből. A
párizsi 1900-as és st. louisi 1904-es ünnepeket háttérbe szorították a
világkiállítások, melyeket az olimpiai játékokkal azonos helyen és időben
tartottak meg. Az 1906-os nem hivatalos játékokat (azért nem hivatalos, mert ez
volt a második rendezvény a harmadik olimpiádon belül) Athénban rendezték meg,
első alkalommal az Athénban rendezett olimpiák között. Bár a NOB akkoriban
elismerte és támogatta ezeket a játékokat, jelenleg ezek az olimpiák nem
hivatalosak, mint olimpiai játékok, a NOB álláspontja szerint. Az 1906-os
pánhellén játékokra a világ minden tájáról, széles körben érkeztek sportolók
(1904-ben az atléták 80%-a amerikai volt) és nagymértékben növekedett az
érdeklődés a közönség körében azáltal, hogy óriási változások mentek végbe mind
a játékok méretét és népszerűségét illetően.

A kezdeti, 1896-os 14 ország 241 résztvevőjéről az olimpiai játékok
versenyzőinek száma 2008-ra elérte a 205 ország 11 028 sportolóját. A Téli
Olimpiai játékok kiterjedése és méretei messze elmaradnak nyári megfelelőjüktől.
Például a 2006. évi téli olimpiai játékokon Torinóban, Olaszországban összesen
80 ország 2633 sportolója mérte össze erejét 84 versenyszámban. Ahogy az
olimpiák résztvevőinek száma, úgy a sportünnep médiában való szereplése,
népszerűsége is nőtt. Napjainkra az olimpiai játékok a világ legnagyobb
televíziós eseményei. A 2000-es sydney-i játékokon nem kevesebb, mint 16 ezer
televíziós és újságíró dolgozott, egy becslés szerint körülbelül 3,8 milliárd
ember követte az olimpiai játékok eseményeit a televíziókban. Napjainkra a
televíziós közvetítések jogának eladásai szerves részévé váltak annak a
folyamatnak, melyben a szervező országok csökkenteni próbálnak a játékok
megszervezéséből adódó költségeken.

A játékok finanszírozása a NOB és a rendező országok legnagyobb problémája. Bár
lehetővé tették profi atléták szereplését, a velük érkező támogatások és nagyobb
országok érdeklődése meg is oldották ezeket a financiális nehézségeket az
1980-as években, de a versenyzők, a média és a nézők egyre növekvő száma ezt
egyre nehézkesebbé és költségesebbé tette az olimpiai játékokat rendező városok
számára. Például a 2012-es londoni olimpiai játékokra előreláthatólag a város
9,345 milliárd fontot (ezzel felülmúlva a pekingi 40 milliárd $-t) fog a
szervezésre költeni. Egyike a legnagyobb problémáknak az, hogy a rendező
országok gazdaságának meg kell birkóznia ezekkel a terhekkel. Közösségi és
egyesületi támogatások nagyban csökkenthetik az országok által elvállalt hitelek
súlyát, viszont ahogy az olimpiai játékok és a NOB fejlődik, úgy a házigazda
országoknak az olimpiai játékok megrendezését követően az elismerések és a vele
járó pénzösszegek is.

Egyik módja a kiadások csökkentésének az, hogy némely eseményeket különböző
városokban, vagy egy másik országban tartsák. Annak ellenére, hogy az olimpiai
játékokat általában egy várossal azonosítják, az olimpiák nagy részében néhány
versenyszámot, mint a labdarúgás és vitorlázás, más helyszíneken tartanak. A
történelem során eddig mindössze három olimpiai játékot rendeztek meg egyszerre
több országban: ezek 1920-ban, az antwerpeni játékokon a vitorlázó eseményeket
Hollandiában tartották; az 1956-os melbourne-i játékokon a lovagló versenyeket
Stockholmban bonyolították le, a szigorú ausztrál állatbeviteli szabályok miatt;
a 2008-as pekingi olimpián szintén a lovasok mérhették össze erejüket egy másik
tartományban, Hongkongban.

A 2008. évi nyári olimpiai játékokon 205 ország vett részt. Ez a szám
észrevehetően magasabb az ENSZ-hez tartozó 193 tagállamnál. A Nemzetközi
Olimpiai Bizottság engedélyezi a versenyzést azoknak a nemzeteknek, amelyek
megfelelnek számos, a nemzetközi szervezetek által megkövetelt feltételeknek.
Ennek eredménye, hogy kolóniák és gyarmatok tömegének nyílt lehetőség önálló
csapatok és sportolók indítására az olimpiai játékokon, még abban az esetben is,
ha a versenyző több állampolgársággal is rendelkezik. Ilyenek például Puerto
Rico, Bermuda és Hongkong, ezen nemzetek önálló országként vesznek részt a
játékokon, bár törvényesen egy másik államhoz tartoznak. 1980 óta Tajvan is
részt vesz a NOB által készített különleges zászló alatt mint Kínai Köztársaság.
Egy évvel korábban a Kínai Népköztársaság megtagadta a részvételt, mert Tajvan
Kínai Köztársaság néven versenyzett. A Marshall-szigeteki Köztársaságot a NOB
2006. február 9-én ismerte el mint olimpiai nemzetet, ezért a 2008. évi nyári
olimpiai játékokon részt is vehettek.

1948-ban Sir Ludwig Guttman a II. világháború sérült katonáinak gyógyulását
sportversenyekkel kívánta javítani. Ezért az 1948-as londoni olimpiával
párhuzamosan sportversenyt szervezett különböző kórházak között. Ez a játék
Kerekesszékesek világversenye néven vált ismertté, és évente rendezték meg. A
következő 12 évben Guttman és számos segítője folytatta a versenyek rendezését a
sérültek érdekében. Az 1960-as római olimpiára Guttman 400 sportolót vitt, hogy
részt vehessenek az első paralimpián, amit azóta minden olimpiai évben
megrendeznek, 1988-tól már a nyári olimpia rendezője biztosítja a helyszínt a
sportünnep ezen rendezvényeinek. 1976 óta téli paralimpiákat is rendeznek,
helyszínük 1992 óta egyezik a téli olimpiákéval.

Az ifjúsági olimpiai játékokat az olimpiai játékok „fiatalabb” változatának
szánták, amely kiegészíti az adott évi „felnőtt” játékokat, és 14–18 év közötti
fiatalokat vonultat fel. A „felnőtt” nyári olimpiák évében téli ifjúsági
olimpiákat, a téli olimpiák évében pedig nyári ifjúsági olimpiákat rendeznek a
tervek szerint. Ennek az eseménynek az ötletét 2001-ben a Nemzetközi Olimpiai
Bizottság elnöke, Jacques Rogge vetette fel, és a 2007 júliusában megtartott
guatemalavárosi 119. gyűlésén a NOB támogatta a játékok megrendezését.

Az ifjúsági olimpiai játékok rövidebbek, mint a „nagy” olimpiák: a nyári verseny
12, a téli maximum 9 napig tart. A létszámot is korlátozták: a NOB maximum 3500
sportoló és 875 tisztviselő részvételét engedélyezi a nyári játékokon, míg a
téli játékokra 970 atlétára és 580 hivatalnokra számítanak. Minden részt vevő
országnak legalább négy résztvevőt kell indítani. A sportágak megegyeznek a
hagyományos olimpiai játékokéval, de korlátozott számú szakággal és eseménnyel,
ezen kívül szerepet kap néhány különleges versenyszám, melyeket a fiatalok
részére iktattak be. Az oktatás és a kultúra szintén fontos pillére az ifjúsági
olimpiáknak.

Egy becslés szerint jelenleg a nyári ifjúsági olimpiákra 30 millió, a téliekre
15–20 millió dollárt költenek. Ezeket a költségeket a Nemzetközi Olimpiai
Bizottság állja.

Az első rendező város Szingapúr volt 2010-ben, a 2012-es első téli ifjúsági
olimpiai játékok helyszínéül pedig az ausztriai Innsbruckot választották.

A hallássérült sportolók már 1924 óta szerveznek saját versenyeket. A
paralimpiákon azok létrehozása óta sem vesznek részt, mivel nem alakítottak ki
számukra külön kategóriát. A korábban Siketek Nemzetközi Játéka, majd Siketek
Világjátéka néven tartott esemény 2000 óta viseli jelenlegi nevét, a NOB
hozzájárulásával. Az első két alkalommal még az olimpia évében, annak helyszínén
tartották, majd 1931-től az olimpiát megelőző, 1949 óta pedig az azt követő
évben rendezik, attól függetlenül kiválasztott helyszínen. 1949 óta téli
játékokat is szerveznek, az első kettő az olimpiai év után volt, 1955-től
viszont a nyári olimpiát megelőző évben tartják négyévente (így a téli olimpiák
1994-es átállása óta egy évvel követik azokat).

Az első csonka olimpia az antwerpeni volt 1920-ban. Ennek oka azonban még nem
bojkott volt, hanem kényszerű távolmaradás: az első világháború vesztes
országait nem hívták meg a játékokra.

Az 1956-os melbourne-i olimpia volt az első, amikor egyes országok bojkottálták
a rendezvényt. Hollandia, Spanyolország és Svájc a magyar forradalom szovjetek
általi vérbefojtása miatt utasította el a részvételt, míg Kambodzsa, Egyiptom,
Irak és Libanon a szuezi válság okán.

1972-ben és 1976-ban számos afrikai ország fenyegette a NOB-ot bojkottal azért,
hogy vonják meg a részvétel jogát Dél-Afrikától, Rodéziától és Új-Zélandtól. A
NOB beleegyezett az első két feltételbe, de elutasította Új-Zéland eltiltását
1976-ban, mert a bojkott Új-Zélandot csak egy új-zélandi rögbicsapat dél-afrikai
turnéja miatt büntette volna. Ezen országok visszavonultatták csapataikat, mivel
néhány afrikai atléta részt vett a játékokon. A sportolóknak, akiknek el kellett
hagyniuk az olimpiai falut, csak a többi olimpikon együttérzése maradt. Összesen
22 ország (Guyana volt az egyetlen nem afrikai állam) bojkottálta a montreali
eseményeket, amiért Új-Zélandot nem zárták ki.

1976-ban a Kínai Népköztársaság nyomása miatt Kanada nem engedélyezte a Kínai
Köztársaság (Tajvan) számára a részvételt a montreáli nyári olimpiai játékokon
Kínai Köztársaság néven. Született egy kompromisszumos javaslat, miszerint
Tajvan részt vehetne az olimpián a Kínai Népköztársaság zászlaja és himnusza
alatt, de Tajvan elutasította ezt a lehetőséget, és legközelebb csak 1984-ben
szerepelt az olimpiai játékokon Kínai Taipei néven, egy különleges zászlóval.

1980-ban és 1984-ben a hidegháború részesei bojkottálták egymás olimpiai
szereplését. 1980-ban mintegy 65 állam zárkózott el a moszkvai játékokon való
részvételtől, Afganisztán szovjet megszállása miatt. Ez a bojkott 81-re (a
legkevesebbre 1956 óta) redukálta a szereplő nemzetek számát. A Szovjetunió és a
Keleti blokk 14 állama (kivéve Romániát) ellenbojkottálta a los angelesi
olimpiai játékokat 1984-ben, arra hivatkozva, hogy nem tudják garantálni
sportolóik biztonságát, mert a szovjet politika szerint „a soviniszta felfogás
és a szovjetellenes hisztéria felkapott lett az Egyesült Államokban”. Az 1984-es
bojkottálók Moszkvában rendezték meg saját versenyüket, a Barátság játékokat,
júliusban és augusztusban.

1988-ban Szöulban sokat jelentett, hogy újra „teljes” olimpiát sikerült
rendezni, bár néhány ország ekkor is távol maradt. Észak-Korea a rendezési jog
odaítélésekor még abban is reménykedett, hogy néhány versenyt náluk tartanak, de
amikor kiderült, hogy ez nem valósul meg, lemondták a részvételt, amiben
csatlakozott hozzájuk Etiópia, Kuba és Nicaragua.

Egyre több felhívás kapott szárnyra a 2008-as pekingi olimpiai játékok
bojkottálására is, tiltakozásul a kínaiak Tibet-politikája, valamint a Dárfúrban
és Tajvanon zajló zavargások miatt. George W. Bush beszélt erről Thaiföldön,
közvetlenül az olimpiai nyitóünnepséget megelőzően. Végül az összes ország
lemondott bojkottálási tervéről, bár voltak kezdeményezések még a kínai termékek
bojkottjára is.

Egyik legfőbb problémája az olimpiai játékok (és a nemzetközi sporteseményeknek
általában) a doppingszerek, vagy más teljesítménynövelő drogok használata. A 20.
század elején számos atléta kezdett teljesítményfokozókat használni. Például már
az 1904. évi nyári olimpiai játékok maratonfutója, Thomas J. Hicks sztrichnint
és konyakot kapott edzőjétől a verseny alatt. Ahogy a módszerek fejlődtek, egyre
kétségtelenebbé vált, hogy a doppingolás nem csak fenyegetés a sportok
feddhetetlenségét illetően, de potenciálisan végzetes mellékhatásokat is
mutathat az atlétákra nézve. Az első, doppingszer által okozott haláleset az
1960. évi nyári olimpiai játékokon, Rómában történt. A római országúti versenyen
a dán kerékpáros, Knud Enemark Jensen lebukott a kerékpárjáról, és később
elhunyt. A halottkém vizsgálatából kiderült, hogy amfetamin hatása alatt állt.
Az 1960-as évek közepétől a sportszervezetek kezdték tiltani a
teljesítménynövelő szerek alkalmazását, a NOB 1967 óta támogatja ezt a tilalmat.

Az első pozitív tesztű olimpikon Hans-Gunnar Lilkenwall, svéd öttusázó volt az
1968. évi nyári olimpiai játékokon (alkohol használatáért el is vették a
bronzérmét). Hetvenhárom sportoló volt még érintett a következő 38 évben,
közöttük számos érmes is. A legismertebb doppingolással összefüggő kizárás esete
a kanadai sprinter, Ben Johnson nevéhez fűződik, aki megnyerte az 1988. évi
szöuli olimpiai játékok 100 méteres síkfutását, de pozitív sztanozololtesztet
produkált, következésképp elvették az aranyérmét, majd azt Carl Lewisnak adták,
akit szintén többször gyanúsítottak teljesítménynövelő szerek használatával,
noha sosem mutatott pozitív mintát.

A vizsgálatok ellenére számos atléta folytatta a gyógyszerek szedését fizikai
képességeik növelésére, lebukás nélkül. 1990-ben dokumentumokat hoztak
nyilvánosságra, amelyekből kiderült, hogy keletnémet sportolónők tudomásuk
nélkül szedtek asszimilációs szteroidokat és másfajta drogokat, amiket edzőiktől
kaptak, sőt, a lányok már 11 éves koruktól elkezdték a gyógyszeres étrendet, a
szüleik előzetes hozzájárulásával. Amerikai női úszók, mint például Shirley
Babashoff meg is vádolták a kelet-németeket doppingszerek használatával az 1976.
évi nyári olimpiai játékok előtt. Konkrét bizonyítékok azonban nem voltak a
berlini fal leomlásáig, amikor is dokumentumok támasztották alá az amerikaiak
sejtéseit, miszerint a keletnémet sportolók rendszeres állami támogatást kaptak
állóképesség-javító szerekre. Az érintettek közül sokakat a német bíróságok
vétkesnek találtak.

Az 1990-es évek második felében a Nemzetközi Olimpiai Bizottság többirányú
támadást indított a doppingolás ellen, ennek legfontosabb szerve az 1999-ben
megalapított Doppingellenes Világszervezet (WADA). A 2000-es nyári és a 2002-es
téli olimpiai játékok bebizonyították, hogy ez a háború még korántsem ért véget,
mivel súlyemelőket és sífutókat diszkvalifikáltak doppingvétség okán. Egy
feltehetőleg ártatlan áldozata az antidopping mozgalomnak a román Andreea
Răducan volt, akitől a 2000-es sydney-i olimpián vették el aranyérmét. A
vizsgálat eredményei pszeudoefedrin jelenlétét mutatták ki a sportolónő
szervezetében (melyet egy olimpiai orvos írt fel számára), és Răducan nem volt
tudatában annak, hogy a megfázására felírt gyógyszerben (amelyeket az olimpiai
játékok alatt szedett) illegális összetevők voltak. A 2006. évi téli olimpiai
játékok alatt csupán egy sportoló bukott meg a vizsgálatokon, az ő érmét
visszavonták. Tizenkét sportolónál találtak azonban olyan rendellenességet, hogy
az ellenőrzések magas vörösvértestet mutattak ki (büntetésük öt nap eltiltás
volt, egészségügyi okokból). Az atléták képességeit igazságtalanul fejlesztő
szerek az évek alatt egyre kifinomultabbak lettek. Ennek okán a NOB első
alkalommal 2006-ban, Torinóban alkalmazott vérvizsgálatokat.

Az olimpiai játékokat számos alkalommal politikai incidensek is befolyásolták. A
legismertebb ilyen eset az 1936-os berlini olimpiai játékok volt, melyet a nácik
egyfajta propagandaként használtak fel. A Szovjetunió nem vett részt az olimpiai
játékokon az 1952-es helsinki olimpia előtt, ehelyett saját versenysorozatot
rendeztek sportolóik számára, amit Szpartakiádnak neveztek el.

Politikai incidensek az 1968-as mexikóvárosi olimpiai játékokon is történtek,
csak kisebb léptékben. Két amerikai atléta, Tommie Smith és John Carlos a
„Fekete erő” amerikai polgárjogi mozgalom küzdelmére hívta fel a figyelmet
magasra tartott öklükkel, a 200 méteres síkfutás eredményhirdetésén. Válaszul a
NOB amerikai elnöke, Avery Brundage arra utasította az Egyesült Államok Olimpiai
Bizottságát, hogy azonnal küldjék haza a két sportolót, vagy megvonja az egész
futócsapat versenyzési jogát.

Coubertin báró azon reménye, hogy az olimpiai játékok teljes világbékét hoznak,
nem váltak valóra. Három olimpiát nem tudtak megrendezni: az 1916-os játékokat
az első világháború miatt, az 1940-es és az 1944-es nyári és téli olimpiai
játékokat a második világháború miatt. A legújabb és legfurcsább ilyen eset a
2008-as oszétiai háború Grúzia és Oroszország között volt, amely a 2008-as
olimpiai játékok nyitóünnepségével egy napon kezdődött.

Az olimpiai játékokat a terrorizmus is fenyegeti. 1972-ben, amikor a nyári
olimpiai játékokat Münchenben tartották, az izraeli olimpiai küldöttség tizenegy
tagját ejtette túszul a „Fekete Szeptember” nevű palesztin terroristacsoport. A
német akciócsoport szabadítási kísérlete tragédiába torkollott, az öt terrorista
mellett kilenc izraeli sportoló is életét vesztette, az eset müncheni mészárlás
néven vált hírhedtté. Az 1996-os atlantai olimpián, az olimpiai játékok 100 éves
évfordulójára készített parkban egy pokolgépes támadás során meghalt két ember,
összesen 111-en sérültek meg. A bombát egy Eric Robert Rudolph nevű amerikai
terrorista készítette, jelenleg életfogytiglani börtönbüntetését tölti a
Colorado állami ADX Florence börtönben.

Az Amerikát ért sokkoló 2001. szeptember 11-ei terrortámadások után az első
olimpia a Salt Lake City-ben rendezett 2002. évi téli olimpiai játékok volt. A
2002-es játékok előtt nem volt precedens arra, hogy ennyi pénzt költöttek volna
a játékok, a sportolók és a nézők biztonságára. Az olimpiai játékok világszerte
nagy sikernek örvendtek, ezért sokan tartottak attól, hogy a játékok lesz a
terrorszervezetek támadásainak legfőbb célpontja. Ennek következtében egyre
inkább előtérbe kerültek az olimpiai játékok biztonsági kérdései.

A mexikói kormány az 1968. évi nyári olimpiai játékokat tíz nappal megelőzően
egyfajta mentségként használta a közelgő játékokat a diáktüntetések véres
elfojtására. Később az incidens tlatelolcói mészárlás néven vált ismertté. A
kínai kormányt több vád érte a 2008-as tibeti zavargások erőszakos leveréséért a
pekingi olimpia előtt. Az érdeklődés mindkét esetben arra ösztönözte a rendező
országokat, hogy az olimpiai játékokat használják saját határaikon belül a
politikai nézeteltérések háttérbe szorítására.

Az olimpiai játékok szervezésében világszerte számos szervezet érdekelt, e
szervezetek alkotják együtt az olimpiai mozgalmat. Az Olimpiai Oklevélben a
szabályokat és az irányelveket ezek a szervezetek fogalmazták meg. Az olimpiai
mozgalom legfőbb szövetsége az Nemzetközi Olimpiai Bizottság, amelynek jelenlegi
elnöke Jacques Rogge. A NOB-ot az olimpia kormányzó szervének is tekinthetjük. A
NOB felügyeli az olimpiai szervezeteket és a rendező országok kötelezettségeinek
teljesítését. A NOB hoz döntést az összes fontos kérdésben, mint például a
rendező város kiválasztása, az olimpiák programjának összeállítása stb. A NOB-on
kívül számos szervezet segíti az olimpiai mozgalmat (a három legfőbb ezek közül
lentebb olvasható). Nagy általánosságban az olimpiai mozgalom kifejezésbe
beleszámít minden és mindenki, amit és akit az olimpia magába foglal. Ilyenek a
nemzeti sportot irányító szervek, a sportolók és nem utolsósorban az olimpiai
játékok szponzorai.

A Nemzetközi Olimpiai Bizottságot számos kritika érte és éri. Az egyik ezek
közül a nyugati rendezővárosok favorizálása. Az eddigi és a következő ismert 41
rendezőváros közül 34 Európában vagy Észak-Amerikában található. Az 1988. évi
szöuli nyári olimpiai játékokkal együtt mindössze négy ázsiai vagy óceániai
nyári helyszín volt, amely – az olimpiai játékok első 92 évének tradícióihoz
mérten – javuló tendenciát jelent. Eddig azonban valamennyi dél-amerikai és
afrikai pályázat elbukott. Sokan úgy tartják, hogy az olimpiai játékoknak idővel
meg kell jelenniük a szegényebb régiókban is, az infrastruktúrába való
befektetés hosszú távon jelentős fejlődést hozna ezekben a térségekben. Tény
azonban, hogy az olimpiai játékok megrendezése egyre nagyobb költségekkel jár, a
várható haszon pedig általában csekély mértékű. Sokak szerint a tendencia nem
szándékos, hanem a más városok pályázatainak a kívánttól elmaradó színvonala
okozza. 2016-ban először rendez olimpiát dél-amerikai város, Rio de Janeiro.

A múltban a NOB-ot gyakran bírálták konzervatív szemléletéért, célozva ezzel
akár a bizottság tagjainak korára (nem volt ritka, hogy egyes tagok életük
végéig a bizottság tagjai maradtak). Juan Antonio Samaranch, a NOB korábbi
elnökének vezérkara különösen vitatott volt. Az ő elnöksége alatt az olimpiai
mozgalom ugyan óriási fejlődéseken ment keresztül, de a bizottságot mégis
megrázta a korrupció vádja, ami miatt több bizottsági tagnak meg kellett válnia
posztjától. Samaranch kapcsolatai a spanyol Franco-rezsimmel és az ő túlságosan
hosszú (81 éves koráig tartó) 21 éves elnöki ténykedése miatt is sok támadás
érte a NOB-ot.

Az 1998-as év a Nemzetközi Olimpiai Bizottság tagjainak megvesztegetéséről vált
híressé az olimpiai játékok történetében. Ezek a korrupciós ügyek állítólagosan
azért történtek meg, hogy a Utah állambeli Salt Lake City kapja a legtöbb voksot
a 2002. évi téli olimpiai játékok megrendezésének jogáért folytatott szavazáson.
Az eset négy tag lemondásához és hat eltávolításához vezetett. Ez a botrány
reformokat és megújulást követelt meg, olyan szabályozást, amellyel a rendező
városokat vesztegetések nélkül tudták kiválasztani. A Nemzetközi Olimpiai
Bizottságnak több aktív és volt sportoló is tagja, és a tagsági szabályok sokat
változtak.

Ugyanebben az évben (1998) négy európai csoport megalapította a Nemzetközi
Olimpiaellenes Hálózatot. Ekkor alakult meg az Anti Olimpiai Szövetség is,
tiltakozásul a 2000. évi nyári olimpiai játékok ellen. Később Brit Columbiában,
Vancouverben és Whistlerben a 2010. évi téli olimpiai játékokkal szemben hoztak
létre egy olimpiaellenes szervezetet. Ezek a szervezetek főleg az olimpiák
kedvezőtlen gazdasági befolyása ellen és az emberek olimpiával kapcsolatos
véleményének figyelembe vétele érdekében folytattak kampányt.

2004-ben a BBC egy augusztusi dokumentumfilmjében – Körkép: Az olimpiai játékok
megvásárlása címmel – a 2012. évi nyári olimpiai játékok pályázatainak
korrupciógyanús ügyeit vizsgálta. A dokumentumfilm a NOB-tagok
lefizethetőségének témáját feszegette, hogy rávehetők-e, hogy egy adott jelölt
városra szavazzanak. A 2012. évi nyári olimpiai játékok helyszínének odaítélése
után, amikor Párizs elvesztette a versenyt Londonnal szemben, Párizs
polgármestere, Bertand Delanoë megvádolta a brit miniszterelnököt, Tony Blairt
és a londoni pályázati bizottságot (melynek élén a korábbi olimpiai bajnok
Sebastian Coe állt), hogy megszegték a pályázás szabályait, anyagi és szexuális
természetű ellenszolgáltatások nyújtásával. Az ügyben megszólalt Jacques Chirac
francia elnök is, bár csak megfontolt, óvatos kijelentéseket tett. Más olimpiai
tisztségviselők neve is szóba került a botrány kapcsán (Ivan Szlavkov, Muttaleb
Ahmad), ám ők tagadták ezen állításokat, és Delanoë polgármester sem vette elő
ezt a témát többé. Torinónak a 2006. évi téli olimpiai játékokra beadott
pályázatát is viták, problémák árnyékolták be. A NOB egyik tagja, Marc Hodler,
aki szoros kapcsolatban állt a rivális svájci Sion pályázatával, olyan
állítólagos megvesztegetésekre célzott, amelyben a torinói rendező bizottság
tagjai pénzeltek NOB-tagokat, miután széles körű vizsgálatot indítottak az ügy
tisztázására. Ennek ellenére Torino kapta a játékok megrendezésének jogát.

Az olimpiai mozgalmat támadások érik jelképeik túlságosan erős védelme
(különösen az olimpiai ötkarika, sőt magának az „olimpia” szónak a kizárólagos
használatáért), de a sporttal össze nem függő cselekvéseik (ilyen az Öt karika
legendája című RPG létrehozása) miatt is. Hasonló eset volt, mikor a mozgalmat
homofóbiával vádolták, miután 1982-ben megnyert egy pert a Meleg Olimpia (ez ma
már Meleg Játékok néven szerepel) ellen (az olimpia szó használata miatt léptek
bíróság elé).

Az olimpiai mozgalom számos jelképet használ, legtöbbjükben Coubertin ötleteit,
elképzeléseit fedezhetjük fel. A legismertebb ilyen szimbólum az olimpiai
karikák. Ez az öt egybefonódó karika szimbolizálja az öt kontinens egységét, és
ez a szimbólum szerepel fehér alapon az olimpiai zászlón is. Az öt karika színei
(fehér, vörös, kék, zöld, sárga és fekete) közül legalább egy a világ minden
nemzetének zászlajában szerepel. A zászlót [1914-ben fogadták el hivatalosan, de
első alkalommal csak 1920-ban, Antwerpenben használták, azóta a játékok minden
rendezvényén felvonják a nyitóünnepségen, illetve levonják a záróünnepségen.

Az 1896-os olimpiára írt olimpiai himnuszt 1958-ban, a Tokióban megtartott 54.
ülésén ismerte el a Nemzetközi Olimpiai Bizottság az olimpia hivatalos
himnuszaként. Hivatalos himnuszként első alkalommal 1960-ban adták elő az
olimpiai játékok megnyitó- és záróünnepségén.

Az olimpiai játékok latin jelmondatának, a „Citius, Altius, Fortius”-nak a
jelentése „Gyorsabban, Magasabbra, Erősebben”. Coubertin elképzeléseit az
olimpiai eskü fejezi ki legjobban:

Az olimpiai lángot – a mozgalom másik fontos jelképét – minden játékot
megelőzően a görögországi Olümpiában gyújtják meg, csupán a Nap melege
segítségével. Innen – ha lehetséges – egymást váltó futók juttatják el az adott
olimpia rendező városáig, és ezzel a lánggal gyújtják meg a nyitóünnepségeken az
olimpiai stadionban elhelyezett hatalmas fáklyát, amelynek lángja a játékok
végéig lobog. Olimpiai láng 1928 óta szerepel a játékokon, de csak 1936-tól
vitték körbe a Földön (a német kormány így próbálta meg reklámozni nemzete
szociális világnézetét). 2012-től biztonsági okokból csak a rendező országban
viszik körbe a fáklyát.

Az 1968. évi nyári olimpiai játékokon volt először hivatalos kabalája a
játékoknak, és ezt a hagyományt azóta minden rendező város tartja. Ezek a
figurák állati, emberi vagy fantázia szülte alakok, amelyek a játékoknak helyet
adó ország kulturális hagyományaira jellemzőek. Különösen fontos szerepet kaptak
a kabalák a moszkvai olimpia óta, ahol Misa, az orosz mackó nagy sikerrel
debütált. A 2008-as pekingi játékok kabalái a Fuwa nevet kapták. Ez az öt figura
a feng-shui, a kínai kultúra öt elemét jelképezi.

Az olimpiai játékok hivatalos nyelve a francia és az angol, de a mindenkori
rendező ország nyelve is hivatalos címet kap. Következésképp minden nyilatkozat
és kiáltvány (ilyenek még a versenyszámok előtti bemutatók és a nyitóünnepségek
fesztiváljain elhangzottak is) franciául, angolul és a házigazda nemzeti nyelvén
hangzik el.

Olimpiai sportágnak nevezzük a nyári és a téli olimpiai játékok versenyszámait.
A jelenlegi olimpiai program 35 sportágat tartalmaz 53 szakággal. A nyári
olimpiai játékokon 28 sportág 38 szakága szerepel mintegy 300 versenyszámmal, a
téli olimpiai játékokon pedig 7 sportág 15 szakággal és körülbelül 80
versenyszámmal. A versenyszámok száma és típusa olimpiáról olimpiára változhat.
Minden olimpiai sportágat egy-egy nemzetközi szövetség képvisel.

A Nemzetközi Olimpiai Bizottság állapítja meg a sportok, a szakágak és a
versenyszámok szerkezetét. Eszerint az olimpiai sportágak több szakágra
oszthatók, amikről gyakran azt gondoljuk, hogy különálló sportok. Például az
úszás és a vízilabda szakág is az vízisportokhoz tartozik, és a Nemzetközi Úszó
Szövetség képviseli őket. Az egyes szakágakat versenyszámokra osztják, és a
versenyszámok megnyeréséért lehet érmet nyerni. Egy sport- vagy szakág akkor
kerül be az olimpia programjába, ha a NOB úgy határoz, hogy világszerte
népszerű, elég nagy a részt vevő országok száma. A NOB döntése függ az olimpiai
játékokon való résztvevők számától is: több versenyszámuk van a férfiaknak (mert
több férfi versenyző van), illetve több nyári sport van (mivel több nemzet indul
a nyári olimpiai játékokon). A beiktatott sportágak általában nem függhetnek a
technikai haladástól, bár voltak már motorcsónak versenyszámok is az olimpia
történetében.

A korábbi olimpiai játékokon voltak olyan sportok, amelyek ma már nem tartoznak
a programba, mint például a lovaspóló és a kötélhúzás. Ezeket a sportágakat
azért törölték, mert vagy nem volt megfelelő érdeklődés, vagy nem volt megfelelő
irányító testület. A tenisz egy olyan példa, ami már a korai játékokon is
szerepelt, de a NOB kivette a programból, majd később, az 1988-as játékok
alkalmából került vissza. Bemutató sportokat is gyakran szerepeltettek az
olimpiákon, általában azért, hogy támogassa a rendező ország helyi sportját,
vagy hogy felmérje a nemzetközi érdeklődést és a támogatottságot. Ilyen sport a
baseball és a curling, ezek benne voltak a hivatalos olimpiai programban
(1992-ben és 1998-ban).

Az első helyezettek aranyérmet kapnak – 1912-ig színarany, ezután arannyal
futtatott ezüst, majd arany tetejű ezüstlap. Minden aranyéremnek legalább 6
gramm aranyat kell tartalmaznia. Az arnyérem bevonata 24 karátos aranyból van,
ami átlag hat százalékát teszi ki a teljes érem tömegének, 94 százaléka ezüst, a
többi pedig az ötvözőanyagként használt réz. A második helyezetteket
ezüstéremmel, a harmadik helyezést elérőket pedig bronzéremmel jutalmazzák. Az
egyenes kieséses rendszerben lebonyolított sportágak (például az ökölvívás)
harmadik helyezettjeit nem határozzák meg, az elődöntők vesztesei kapnak
bronzérmet. Az első három helyezett jutalmazása 1906-ban került be az olimpiai
programba, korábban, az 1896-os olimpián mindössze az első és második atléta
kapott érmet: ezüst- és bronzérmet. Különböző kisebb díjakat már 1900-ban is
kiosztottak, ám 1904-től már ezüst trófeákat adtak az elsőknek. A három érmet
első alkalommal 1906-ban, a nem hivatalos olimpián alkalmazták, ám mivel ez csak
egy jubileumi rendezvény volt, a három díj hivatalosan 1908-as londoni
olimpiától szerepel az olimpiák történetében. 1948 után a negyedik, ötödik és
hatodik helyezettek is kaptak tanúsítványt kitűnő szerepléseikről, ezt győzelmi
diplomának nevezik. Az 1984-es játékokon a hetedik és nyolcadik versenyzők is
kaptak ilyen címet. A 2004-es athéni játékokon az érmek mellett olajfaág
koszorúkkal is jutalmazták a rendezők a sportolókat.

Az alábbi lista azokat a sportolókat tartalmazza, akik nyolc vagy több olimpiai
aranyérmet nyertek. Az 1906-os pánhellén játékok érmeit a lista nem tartalmazza.
Az „Olimpia” oszlop csak azokat az éveket tartalmazza, amelyekben az adott
versenyző legalább egy érmet nyert.

A nyári olimpia egy olyan nagyszabású sportrendezvény, amit négyévenként
rendeznek. Az ókori görögök hagyományát folytatva, az olimpiákat 1896-ban
indították újra, Görögországban. 2004-ben ismét a görög főváros, Athén rendezte
az olimpiát.

Az 1920-as nyári olimpia megrendezésétől 1919-ben esett el Magyarország, az első
világháború többi vesztesével együtt nem is vehetett részt azon a sportünnepen.



https://hu.wikipedia.org/wiki/2012-es_labdar%C3%BAg%C3%B3-Eur%C3%B3pa-bajnoks%C3%A1g

A 2012-es labdarúgó-Európa-bajnokságot Lengyelország és Ukrajna közösen rendezte
meg 2012. június 8. és július 1. között. Lengyelországban Varsó, Gdańsk, Poznań,
Wrocław, Ukrajnában Kijev, Harkov, Doneck és Lviv városa rendezett mérkőzéseket.
Ukrajna válogatottja először vett részt Európa-bajnokságon, és ez volt az
Európa-bajnokságok történetének 14. tornája.

Spanyolország volt a címvédő. A selejtezőkön 51 ország válogatottja vett részt,
innen 14 csapat jutott ki az Eb-re. A döntőben csatlakozott a két rendező
ország, így összesen 16 csapat vett részt a végső küzdelemben.

Az Eb-t a címvédő Spanyolország nyerte, története során harmadszor.
Spanyolország lett az első csapat, amely egymás után kétszer nyert Eb-t. A
spanyol válogatott lett az első európai csapat, amely egymás után három
világtornát nyert, mivel a 2008-as Eb-győzelem és a 2010-es vb-győzelem után
nyerték meg a 2012-es Eb-t is. A spanyol csapat lett az első, amely Eb-döntőben
négy gólt szerzett és négy góllal nyert.

A torna gólkirálya a spanyol Fernando Torres lett, aki öt másik játékossal
együtt 3 gólt szerzett, azonban az egy gólpassz, majd a kevesebb játszott perc
alapján nyerte el ezt a címet.

A 2012-es labdarúgó Európa-bajnokság rendezési jogára tíz ország jelentkezett.
Horvátország és Magyarország (együtt), Lengyelország és Ukrajna (együtt),
Oroszország, Görögország, Olaszország, Törökország, Románia és általános
meglepetésre Azerbajdzsán. Végül az UEFA-hoz csak hét pályázat került.
Oroszország, Románia és Azerbajdzsán kiszállt a versenyből.

2005. november 8-án az UEFA (Európai Labdarúgó-szövetség) jóváhagyó bizottsága
háromra szűkítette a pályázatok számát.

Olaszország eddig kétszer, 1968-ban és 1980-ban rendezhetett Európa-bajnokságot,
és ugyancsak kétszer labdarúgó-világbajnokságot. A többi pályázó még nem
rendezett labdarúgó-tornát, illetve a jugoszláviai 1976-os
labdarúgó-Európa-bajnokságon két mérkőzést a későbbi Horvátország fővárosában,
Zágrábban rendeztek.

Az UEFA a győztest Cardiffban, 2007. április 18-án, magyar idő szerint 12 óra
előtt hirdette ki, a döntés szerint Lengyelország és Ukrajna közösen rendezheti
az Európa-bajnokságot.

Lengyelország és Ukrajna 4–4 városa adott otthont a mérkőzéseknek. A
nyitómérkőzést Varsóban, a döntőt Kijevben rendezték.

A lengyel-ukrán szervezők már nem sokkal a rendezési jog elnyerése után jelentős
elmaradásban voltak a pályázatban meghatározott célkitűzésekhez képest. 2007
nyarán a lengyel sportügyi miniszter jelentette be, hogy a stadionok csak
jelentős késéssel készülnek el. Az UEFA elégtelennek tartotta a kijevi olimpiai
stadion tervezett átépítését is.

2008 januárjában az UEFA elnöke nyomatékos hangú üzenetben szólította fel a
társrendezőket a késések felszámolására. A helyzet azonban nem javult, ezért a
2008-as EB idején az UEFA komolyan foglalkozott a rendezési jog visszavonásával
és egy másik szövetségre való átruházásával.

Felmerült az is, hogy Lengyelország önként lemondana a rendezési jogról és a
viadal helyszíne Skócia vagy Spanyolország lenne.

A 2012-es labdarúgó Európa-bajnokság emblémáját Kijevben mutatták be 2009.
december 14-én. Az embléma a rendező Lengyelország és Ukrajna nemzeti színeiben
pompázó szirmokat és egy virágzó labdát ábrázol.

Az Európa-bajnokság jelmondata: Közösen írunk történelmet (lengyelül: Razem
tworzymy przyszłość, ukránul: Творимо історію разом/Tvorimo isztoriju razom)
arra a tényre utal, hogy Lengyelország és Ukrajna egy ország volt a múltban és
most két kelet-európai nemzetként rendezhetik meg az európai futball
legrangosabb eseményét.

Az Európa-bajnokság hivatalos labdája a Tango 12, amelyet a csoportok
sorsolásakor, 2011. december 2-án mutattak be. A labda a 80-as években jellemző,
az eredeti Tango labda terveinek modernizált változata, az Adidas kétéves
fejlesztésének eredménye. Több szövetség, klub és népszerű labdarúgó is
tesztelte és véleményezte. A labdán megtalálhatóak a két rendező ország
zászlajának színei. A formavilág emlékeztet a helyi képzőművészetre, illetve a
labdarúgásra jellemző egyetértésre, versengésre és szenvedélyre.

A játékszert laboratóriumokban is tesztelték, mindenben megfelel a nemzetközi
szövetség vonatkozó követelményeinek. A Tango 12 az eddigi legalaposabban
ellenőrzött Adidas-labda.

Az UEFA honlapján történő szavazás után, 2010 decemberében hozták nyilvánosságra
az Európa-bajnokság kabalafiguráinak neveit. A mintegy 40000 szavazat a
következőképen oszlott el.

Az 51 válogatottat kilenc csoportba sorsolták. Hat csoportban hat, három
csoportban öt válogatott szerepelt. A sorsolást Varsóban tartották 2010. február
7-én. Magyarország a 4. kalapba került.

A kilenc csoportgyőztes, valamint a legjobb második helyezett automatikusan
kijutott az Európa-bajnokságra. A másik nyolc második helyezett pótselejtezőn
vett részt, ezek győztesei szereztek még jogot az Európa-bajnokságon való
részvételre.

A selejtezőben az E csoportba került a magyar csapat, az ellenfelek Hollandia,
Svédország, Finnország, Moldova és San Marino voltak. Magyarország a
csoportjában a harmadik helyen végzett, így nem jutott ki az Európa-bajnokságra.

A kvalifikáció megszerzésének sorrendjében. A "Európa-bajnoki részvétel" oszlop
már tartalmazza a 2012-es labdarúgó-Európa-bajnokságot is.

Az Európa-bajnokság csoportjainak sorsolását 2011. december 2-án, helyi idő
szerint 19 órakor (magyar idő szerint 18 órakor) tartották Kijevben.

A 16 csapat az UEFA-együtthatók alapján 4 kalapba került. A két rendező,
valamint a címvédő Spanyolország automatikusan az első kalapban kapott helyet. A
csoportokba mindegyik kalapból egy-egy csapat került. A 2–4. kalapban lévő
csapatok sorszámot is kaptak a sorsolás során, amely a menetrendet is
meghatározta. Lengyelország automatikusan az A csoport 1. csapata (A1), Ukrajna
pedig a D csoport 1. csapata (D1) lett.

Az Európa-bajnokság 16 résztvevője között mindösszesen 196 millió eurót
osztottak szét, a 2008-as Eb-hez képest 12 millióval többet. Minden résztvevő 8
millió eurót kapott. Az Eb csoportkörében a győzelemekért 1 millió euró járt, a
csoportkör harmadik helyén végzők is kaptak 1 milliót. Az egyenes kieséses
szakaszban körönként egyre magasabbak összegeket kaptak a résztvevők, a döntő
győztese mindenen felül 7,5 millió eurót kapott. Az alábbi táblázat mutatja a
pénzdíjazást.

Az UEFA 2011. december 20-án 16 játékvezetőt nevezett meg, amelyből 12 az
Európa-bajnokságon mérkőzést vezethetett, a többi 4 csak negyedik
játékvezetőként szerepelhetett.

A tornára 134 csapatból érkezett a 368 nevezett játékos. 214 futballista az
angol, német, olasz vagy spanyol első osztályú csapattal áll szerződésben. Két
kivételtől eltekintve csak európai klubok delegálnak játékost a tornára: az ír
Robbie Keane az amerikai bajnokságban, a Los Angeles Galaxy-ban, míg a svéd
Christian Wilhelmsson a szaúdi al-Hilal FC-ben játszik. Az angol csapat csak
hazai bajnokságban játszó játékosokból áll, ezzel ellentétben az ír csapat csak
idegenlégiósokat alkalmaz.

A torna legfiatalabb játékosa a PSV Eindhoven holland védője, Jetro Willems
volt, aki az Európa-bajnokságok történetének legfiatalabb játékosa lett. A 18
éves játékos 2012. június 9-én, a Hollandia–Dánia mérkőzésen lépett pályára
kezdőként, s ezzel megdöntötte a belga Enzo Scifo rekordját. A legidősebb
játékos a PAÓK görög kapusa Kósztasz Halkiász. Előbbi 2012. május 22-én múlt 18
éves, míg utóbbi május 30-án töltötte be 38. életévét. A csapatok közül a német
a legfiatalabb 23,5, míg az orosz a legöregebb a maga 28,4 átlagéletkorával. Az
Eb legmagasabb játékosa a svéd hálóőr Andreas Isaksson 199 cm-rel, míg a
legalacsonyabb az olasz Sebastian Giovinco 164 cm magassággal.

Az időpontok helyi idő szerint (Lengyelország UTC+2, Ukrajna UTC+3), az
Ukrajnában rendezett mérkőzések esetében zárójelben magyar idő szerint is fel
vannak tüntetve.

Az Európa-bajnokság csoportjaiban ha két vagy több csapat a csoportmérkőzések
után azonos pontszámmal állt, a következő pontok alapján kellett megállapítani a
sorrendet:

*Az 5. percben az időjárási körülmények miatt a mérkőzést félbeszakították, majd
helyi idő szerint 20 órakor folytatták.

*A mérkőzés eredetileg helyi idő szerint 21:45-kor kezdődött volna, azonban az
Ukrajna–Franciaország-mérkőzés csúszása miatt a kezdési időpontot helyi idő
szerinti 22 órára módosították.

A mérkőzések közvetítési jogát Magyarországon az MTVA nyerte el. A meccseket
élőben az M1 adta, a Kossuth Rádió pedig összefoglalókat készített. Az
Írország-Horvátország meccset az első fordulóból az M1 csak felvételről
közvetítette, mert az összecsapás idején zajlott a Formula–1-es kanadai nagydíj.
A csoportkör utolsó fordulójában a párhuzamos mérkőzéseket a Sport1 adta élőben,
majd az M1 teljes hosszában megismételte. A helyszínekről Knézy Jenő, Deák
Horváth Péter, Gundel Takács Gábor és Menczer Tamás kommentáltak, a döntő
riportere Gundel Takács Gábor volt. A budapesti stúdióból Petrovics Mérei
Andrea, Somogyi Dia és Bobák Róbert jelentkezett több labdarúgó, szakértő és
ismert laikus vendéggel. A rádiót Lengyelországból Gulyás László, Ukrajnából
Lantos Gábor tudósította. A közszolgálati csatorna a torna döntőjét 3D-s adásban
is vetítette a Budapest és környékét érintő m3D kísérleti csatornán.

A kontinenstornát megelőzően két válogatott háza tájékán is problémák adódtak a
csapatok dresszével. Lengyelországban botrányt okozott az Eb-re gyártott mezen a
koronás sas hiánya, mivel a nemzeti jelképet csupán arra hasonlító skicc
formájában jelenítették meg. Az ügyben több lengyel közjogi méltóság, köztük az
államfő Bronisław Komorowski, a kormányfő Donald Tusk és a szövetségi kapitány
Franciszek Smuda is szót emelt. A szövetség elnöke Grzegorz Lato később
bocsánatot kért és döntést hozott a sas mezen való elhelyezéséről. Felmerült az
is, hogy az államfő javaslatára kötelezővé tennék a címernek a dresszen való
elhelyezését. A másik csapat a cseh volt, melynél ilyen jellegű probléma jelent
meg. Első alkalommal történt meg az, hogy a sziléziai és morva nősténysasok
lemaradtak a válogatott dresszéről, s csupán a cseh oroszlán szerepel rajta. Egy
morvaországi drukker, Jaroslav Klenovsky emiatt erkölcsi alapú feljelentést
tett, mert véleménye szerint a válogatott nem csak Csehországot, hanem a
Sziléziából és Morvaországból is álló Cseh Köztársaságot képviselik. A szövetség
elnöke, Jindrich Rajchl úgy véli, a szervezet egy polgári társulás, ezért nem
kell ezt a törvényt figyelembe venni, ráadásul a címer viselése egy lehetőség és
nem kötelesség.

A Julija Timosenko volt ukrán miniszterelnök elleni, a több nyugat-európai
szervezet és politikus által bírált eljárás miatt több vezető politikai személy
nem vett részt a torna ukrajnai mérkőzésein. Németországban az ARD csatornán
ismertetett felmérés szerint az ország felnőtt lakosságának 74%-a szerint sem a
kancellár Angela Merkelnek, sem a belügyminiszter Hans-Peter Freiedrichnek nem
kellene Ukrajnába látogatnia a kontinensviadal alatt. Volt olyan elképzelés,
mely szerint csak a sportért felelős belügyminiszternek kellene utaznia, de neki
is csak akkor, ha felkeresheti börtönében Timosenkót. Az osztrák kormány is úgy
döntött, hogy hasonlóan a német vezetéshez bojkottálni fogja a torna ukrajnai
találkozóit. Werner Faymann osztrák kancellár szerint ez "világosan érzékelhető
jele" annak, hogy a bécsi kormány felsorakozik Berlin mögé ebben a kérdésben.
Ehhez hasonlóan cselekedett Nagy-Britannia és Franciaország kormánya, de ez a
két ország még a minisztereiket sem engedték el a válogatottak
csoportmérkőzéseire (Nagy-Britannia esetében Anglia), a brit vezetés tagjai
közül David Cameron miniszterelnök, Vilmos herceg és Katalin hercegnő a Madame
Tussaud panoptikumában kísérték figyelemmel a válogatott olaszok ellen elbukott
negyeddöntőjét. Több ország részéről érkezett olyan híradás, mely szerint a
válogatottjuk döntőbe jutása esetén Kijevbe utaznának, s szüneteltetnék a
bojkottot. A spanyol külügyminiszter, José Manuel Garcia-Margallo arról
nyilatkozott, hogy hazája és elődöntős ellenfele, Portugália is felhagy a
bojkottal a döntőre, s megjegyezte, hogy Spanyolország részéről az is komoly
figyelmeztetés volt, hogy a vezetőség nem utazott el Doneckbe a franciák elleni
mérkőzésre. Nyilatkozata szerint a spanyol miniszterelnök, Mariano Rajoy
ugyanúgy részt vesz a finálén, mint a nyitómeccsen. Más politikusok szerint hiba
volna bojkottálni a tornát. Orbán Viktor miniszterelnök szerint ez a nyolcvanas
évek olimpiai bojkottjaira emlékeztet, s felszólította a vezetőket, hogy ne
tegyék ezt. Ezzel Joseph Blatter FIFA elnök a budapesti FIFA-kongresszuson
egyetértett. Sokak szerint egy ilyen lépés Ukrajnát Oroszország karjaiba
lökheti. A lengyel miniszterelnök, Donald Tusk is a látogatások mellett tette le
a voksát.

Az Európa-bajnokságot megelőzően több résztvevő részéről felmerültek aggodalmak
a rasszizmussal kapcsolatban. Angol részről többen is aggodalmukat fejezték ki
az ukrajnai helyzet miatt: májusban Theo Walcott bátyja jelentette be, hogy a
játékos családja nem utazik el az ukrán helyszíneken zajló mérkőzésekre, s ezzel
Roy Hodgson szövetségi kapitány is egyetértett, míg a korábbi válogatott
játékos, Sol Campbell azt nyilatkozta, hogy nem utazik el a rendezvényre, mert
„könnyen lehet, hogy koporsóban térek haza”, ezekkel az érvekkel egyetértve
nyilatkozott az angol külügyminisztérium is. Ezekre az ukrán külügyi tárca
szóvivője, Oleh Volosin úgy reagált, hogy az angol pályákon megjelenő náci
szimbólumok miatt félni kellene-e a londoni olimpián. Az olasz Mario Balotelli
megfenyegette a rasszista drukkereket, miszerint ha a pályán éri inzultus, akkor
levonul és elutazik, ha az utcán, akkor börtönbe kerül, mert megöli az illetőt.
Erre reagálva jelentette be az UEFA francia vezetője, az
labdarúgó-Európa-bajnokságok valaha volt legeredményesebb játékosa, Michel
Platini, hogy aki levonul, az sárga lapos figyelmeztetésben részesül. A volt
olasz bíró, jelenlegi játékvezető-ellenőr, Pierluigi Collina azt tette hozzá,
hogy a bírók tudják a dolgukat. A nyitónapon a holland csapat edzését Krakkóban,
a helyi Wisla stadionjában 30 000 néző követte figyelemmel, akik lenyűgözték a
szövetségi kapitányukat, Bert van Marwijket, viszont a csapat néhány színes bőrű
tagja a szurkolók rasszista megnyilvánulásaira panaszkodott. Ezt később a
krakkói rendőrség szóvivője a stadion kameráinak felvételeire hivatkozva
cáfolta. Balotelli sem kerülte el az incidenst, mivel a nézők közül a spanyolok
elleni csoportmérkőzésen mintegy háromszáz spanyol szurkoló végighuhogta a
mérkőzést.

Az első napon mintegy 50 lengyel drukker támadt orosz és angol társaikra
Łódźban. Június 10-én hajnalban Poznańban verekedés tört ki lengyel, ír és
horvát szurkolók között. A hatóságok közlése szerint tizennégy személyt
tartóztattak le, tíz hazait, három írt és egy horvátot. Az ezen az estén
megrendezett Írország–Horvátország mérkőzésen az utóbbi csapat egyik szurkolója
a pályára futott, aki a szövetségi kapitányukat, Slaven Bilićet megcsókolta, s
nyomban tovább futott. A biztonsági őrök az ír csatár, Jon Walters segítségével
kapták el a nézőt.

Különösen durva atrocitások kísérték a június 12-én este lejátszott
Lengyelország–Oroszország mérkőzést. Jacek Cichocki lengyel belügyminiszter a
legnagyobb kihívásnak vélte a meccset, melyet az orosz nemzeti ünnepen tartottak
meg, s bár voltak békítő kísérletek az orosz csapat részéről is (megkoszorúzták
a szmolenszki légikatasztrófa emlékművét), s a két csapat szurkolói közösen
emlékeztek meg a második világháborús hősökről. Már a meccs előtt, a stadionba
vonuló, éneklő, jelszavakat skandáló ötezer orosz szurkolóra több száz lengyel
várt, akik saját dalaikkal és oroszellenes rigmusokkal reagáltak. A két tábor
verekedésében több tucat ember vett részt, sokan álarcban voltak, köveket és
petárdákat használtak. A lengyel rendőrség vízágyút, könnygázt és gumilövedéket
vetett be, a sérültek egy részét a helyszínen látták el, akik a lengyel
hatóságok közlése szerint tizenegyen voltak. Több száz embert állítottak elő
(156 lengyelt, 24 oroszt, 1 spanyolt és 1 magyart). Az oroszok zöme a stadionba
rendőri kísérettel jutott el és nem a kijelölt bejáraton engedték be őket.

A Femen nevű ukrán nőjogi csoportosulás tagjai többször is fedetlen felsőtesttel
nyilvánítottak véleményt, miszerint nem helyes az országukban megrendezni a
tornát, mivel nem akarják azt, hogy Ukrajna a külföldi turisták számára csak a
szexturizmussal legyen azonosítható, ráadásul attól is tartanak, hogy az AIDS is
fokozottabban fog terjedni, mivel egyes felmérések szerint a kijevi
prostituáltak harminc százaléka fertőzött, s az ukrán prostituáltak mintegy
egyharmada kábítószerfüggő. Megmozdulásaik során többször volt célpont a Henri
Delaunay-ről elnevezett, a bajnokság győztesének járó trófea: az ukrán
fővárosban, a Függetlenségi téren kiállított kupát a szervezet egyik tagja
próbálta megszerezni, de a biztonságiak megakadályozták és egy takaróba burkolva
szállították el a helyszínről. A későbbiekben Dnyipropetrovszkban két nő emelte
magasba a kupát. A torna megnyitó ünnepsége előtt pedig Varsóban tüntettek a
szervezet tagjai poroltókkal.



https://hu.wikipedia.org/wiki/Budapest

Budapest Magyarország fővárosa, egyben legnagyobb és legnépesebb városa, az
Európai Unió kilencedik legnépesebb városa. Budapest az ország politikai,
kulturális, kereskedelmi, ipari és közlekedési központja. Emellett Pest megye
székhelye is, bár közigazgatásilag nem része annak. 2011-ben regisztrált
lakónépessége meghaladta az 1,7 (elővárosokkal együtt pedig a 2,5) millió főt. A
város lakossága 1989-ben volt a legnagyobb, az akkori lélekszám 2,1 millió fő
volt, és az ezt követő szuburbanizáció után is megmaradt az ország legnépesebb
városának. Területe mintegy 525 négyzetkilométer, ebben a tekintetben is első az
ország települései között.

Budapest története a keltákig nyúlik vissza, mivel a város eredetileg kelta
település volt. A rómaiak által létrehozott, a Danubius folyó jobb partján fekvő
Aquincum és a bal parti Contra-Aquincum volt Pannonia provincia székhelye. A
magyarok a 9. században érkeztek erre a területre. Az első általuk létrehozott
települést a mongolok 1241 és 1242 között, a tatárjárás során teljesen
kifosztották és elpusztították. A 15. században a helyreállított város lett a
magyarországi reneszánsz humanizmus központja. Ezt követően százötven évnyi
török hódoltság telepedett a városra és csak a 18-19. században tudott újra
fejlődni, ezt fokozta, hogy a kiegyezést követően Bécs mellett az Osztrák–Magyar
Monarchia fővárosa volt. 1873-ban egyesítették Budát, Pestet és Óbudát, ekkor
jött létre Budapest. Ebben az időben épültek a város leghíresebb épületei, és
ekkor nőtte ki magát világvárossá.

Budapest kedvelt idegenforgalmi célpont is, 2012-ben 4 821 600 turista kereste
fel, ezzel az Euromonitor International felmérése szerint a világ 27. és Európa
7. leglátogatottabb városa. Budapesten több világörökségi helyszín is található,
többek között a Duna-part látképe, a Budai Várnegyed, az Andrássy út, a Hősök
tere és a Millenniumi Földalatti Vasút, amely a második legrégebbi a világon a
londoni után. Turisztikailag jelentősek még a város Duna-hídjai, valamint
gyógyfürdői, mivel Budapest a világ legtöbb gyógyfürdőjével rendelkező fővárosa.
Itt található még a világ legnagyobb termálvizes barlangrendszere, Európa
legnagyobb zsinagógája (a Dohány utcai), valamint a magyar Országház is, amely a
világ harmadik legnagyobb parlamenti épülete, és a Szent Korona jelenlegi
otthona.

Budapest Közép-Európa egyik pénzügyi központja és a világ 100. legnagyobb
GDP-jét termelő városa. Az amerikai Forbes magazin szerint Budapest a 7.
„legidillibb európai város”. A UCityGuides a világ 9. legszebb városának
sorolja. A befolyásos amerikai Condé Nast Traveler utazási magazin által
megkérdezett 1,3 millió személy véleménye alapján „Budapest a világ második
legjobb városa”. A magyar főváros továbbá egyike Európa 10 legkedveltebb
bevásárlóvárosának az Economist magazin kutatásai szerint, ugyanis itt található
Közép- és Kelet-Európa legtöbb bevásárlóközpontja.

Pestet és Budát, Magyarország fő-, illetve székvárosát csak a reformkortól
kezdődően emlegették együtt, közös nevükön. A gyakoribb forma a nagyobb (és
nemzeti szempontból jelentősebb) város nevét előre helyezve Pest-Buda volt, de
elvétve előfordult a magyar nyelvhez jobban illeszkedő, a mássalhangzó-torlódást
elkerülő Buda-Pest alak is. Ez a névváltozat gróf Széchenyi István 1831-es Világ
című művéből származik. A városok egyesítésekor, 1873-ban már magától értetődő
természetességgel választották az új szék- és főváros számára a Budapest nevet.

A Buda név a korai Árpád-korban az ókori Aquincum helyén épült római települést
jelölte, amelyet csak a tatárjárást követően, az akkor Újbudának nevezett budai
vár megépítése után kezdtek Ó-Buda néven emlegetni. A város a középkori
krónikáink szerint Attila hun király testvéréről kapta nevét, ebből azonban
valószínűleg csak annyi igaz, hogy a név eredete valóban lehetett személynév is
(középkori forrásokban előfordulnak Buda nevű személyek). Egy másik, nem
igazolható feltevés szerint a városnév eredete a szláv voda ('víz') szó lehet,
ahogyan az ókori latin Aquincum név végső forrása is valamely vízzel összefüggő
jelentésű kelta szó lehetett. Pest nevének eredete egyes vélemények szerint az
ókorba nyúlik vissza, Contra-Aquincum neve Ptolemaiosz 2. századi „Geógraphiké
hüphégészisz” (Bevezetés a föld feltérképezésébe) című művében ugyanis Pesszion
néven szerepel (Πέσσιον, iii.7.§2). Az elfogadottabb magyarázat szerint viszont
a budai oldalon található Gellért-heggyel kapcsolatos, a szó ugyanis a szláv
nyelveken „barlangot”, „sziklaüreget” jelent, a régi magyar nyelvben pedig a
kemencét nevezték pestnek, ahogy az például a Székelyföld egyes részein még ma
is hallható. Így lett a hévizes barlangot („forró kemencét”) rejtő mai
Gellért-hegy Pest-hegy, a hegy lábánál ősidők óta használt folyami átkelő pedig
Pest-rév, és innen kapta végül a túlparton létrejött település a nevét. A névnek
ez az érdekes „túlpartra vándorlása” legkorábbi középkori forrásainkban jól
nyomon követhető. Hasonló eredetű Buda német neve, Ofen is (magyarul:
„kemence”), amely délnémet nyelvjárásban a szláv pest szóhoz hasonlóan
barlangot, üreget is jelent. Érdekes, hogy egy tatárjárás előtti oklevél Ofen
néven a folyó bal partján lévő települést, azaz a mai Pestet jelöli meg, később
azonban a helyi németek már csak a budai várhegyre alkalmazták ezt a nevet.

A mai Budapest területének írásos történelme a római helyőrséggel, Aquincummal
kezdődik, amelyet i. sz. 89 körül alapítottak a Duna nyugati partján (a mai
Óbuda területén). Aquincum i. sz. 106-tól a 4. század elejéig a kettéosztott
Pannonia tartomány egyik részének, Alsó-Pannóniának (Pannonia Inferior) a
központja volt. Lakossága 20 000 fő körüli volt. A mai Óbudai-szigeten épült
helytartói palotában olykor maguk a római császárok is megfordultak. A modern
város területén több római segédcsapat (auxiliáris) tábor (Albertfalva, Campona)
és ellenerőd (például Contra-Aquincum) is megtalálható.

Anonymus leírása szerint a honfoglalás után Árpád vezér Budavárat, a hajdani
„Attila király városát” választotta törzse szálláshelyéül, központi földrajzi
fekvése miatt, és itt is temették el 907-ben, a szomszédos Fehéregyházban. Ezt a
helyet általában Óbudával szokták azonosítani. (Bár akadnak akik Pesthidegkúton
vagy a közeli Pilis hegységben keresik.)

A városhoz kapcsolódik Gellért püspök legendája, akit pogány felkelők a mai
Gellért-hegy (az akkori Pest-hegy) oldalában gyilkoltak meg (a legenda szerint
szöges hordóba zárva legurították a dombról), ennek emlékét őrzi a hely mai
neve.

Óbuda és Pest római öröksége, a sok ezer épület romja évszázadokon át látható
volt, az Árpád-korban azonban a helyükön fokozatosan igazi, nyüzsgő középkori
városok épültek. Óbuda úthálózata a római korból maradt fenn, lakossága
szőlőműveléssel foglalkozott. Területén egyházi birtokok alakultak ki, a 13.
században pedig vár épült. 1223-ban a városban nagy tűzvész pusztított, amiben a
főként fából épült házak elhamvadtak. Pestet a 12. században már fal vette
körül, 1230-ban pedig kiváltságlevelet kapott II. Endrétől.

IV. Béla király 1241-ben Pestről indult a tatárok ellen. A vesztes csata után a
tatárok felégették Pestet, majd 1241/42 telén átkeltek a befagyott folyón, és
Óbudát is elpusztították. A két város teljes lakosságát legyilkolták. A
pestieket például a város nagytemplomában, a mai Belvárosi plébániatemplomban
koncolták fel, ahová imádkozva összezsúfolódtak.

Miután visszatért, a király kővárat és Újbuda néven új várost építtetett az
úgynevezett Pest-hegyen, a mai Várhegyen (1247 és 1265 közt). Ezek voltak itt az
első városias épületek, a későbbi híres budai vár alapját képezve. IV. Béla
várkastélyát, amely a mai Mátyás-templom közelében állt, már jobban lehetett
védeni támadások esetén, mint az alacsonyabban fekvő óbudai várat. (Annak
feltételezett romjait is feltárták a régészek.)

IV. Béla a tatárjárás alatt tett fogadalmához híven az egyháznak ajándékozta a
Nyulak szigetét (a mai Margit-szigetet), és az itt épült Domonkos-rendi
apácakolostorban helyezte el legkisebb leányát, Margitot, aki a város híres
szentje lett.

Az Árpád-ház kihalása után Buda Vencelt támogatta a pápa által pártfogolt Károly
Róberttel szemben, ezért a pápa egyházi átok alá helyezte a várost, a budai
plébános pedig viszonzásul a pápát. 1302-ben az Anjou-párti Csák nembéli Márk és
báró Cseszneki Jakab fiai sikertelenül ostromolták a várat, de az épületekben
nagy kárt okoztak és a budai szőlőhegyet is elpusztították. Végül a városnak el
kellett fogadnia a győztes Károly Róbertet. Fia, Nagy Lajos királyi székhellyé
tette Budát. A város már igazi polgári város volt, nagy számban éltek itt
kézművesek, iparosok, kereskedők. A magyarok mellett jelentős volt a német
hospesek száma, és természetesen zsidó vallású lakossága is volt, hiszen a mai
Magyarország területén, már jóval a magyar honfoglalás előtt számottevő zsidó
közösségek működtek. A tatárok dúlását nehezen kiheverő Pest lakossága is
kezdett talpra állni, a 15. században visszanyerte a bíróválasztás jogát, és
1470 körül szabad királyi város lett.

Luxemburgi Zsigmond, majd Mátyás uralkodása a városok történelmének a török idők
előtti fénypontja. Zsigmond egyetemet alapított Óbudán 1389-ben. Mátyás
reneszánsz udvara nagy vonzóerőt gyakorolt a kor művelt embereire, emelve a
város és a királyi udvar kulturális színvonalát. 1473-ban az első budai
nyomdában, Hess Andrásnál elkészült a Budai krónika. Mátyás halála után az
országban feudális viszályok, gazdasági válság, majd a Dózsa György-féle
parasztfelkelés rázta meg, a két város kultúrája azonban a Jagelló-ház budai
uralkodása idején is tovább gyarapodott. A budai reneszánsz történeti emlékei ma
a budai királyi palotában (Budapesti Történeti Múzeum), míg Pest reneszánsz
emlékei a mai Belvárosi Plébániatemplomban láthatók. Ennek a fejlődésnek vetett
véget a török hódoltság.

A 15. század második felében, Mátyás király alatt Buda az ország fővárosa lett,
reneszánsz királyi palotája európai hírű volt. Ugyanakkor a Duna bal partján
fekvő Pest is jelentős kereskedővárossá fejlődött. 1541-ben a törökök kezére
jutott a két város, akik 150 éves uralmuk alatt Budán rendezték be központjukat.
A város arculatát a keleti városeszményhez igazították, fürdők, bazárok, dzsámik
épültek. Budát és Pestet a Habsburgok véres háborúban foglalták vissza a
töröktől 1686-ban, amelynek során a két város teljesen elpusztult.

A 18. századi barokk korban a városi élet csak lassan bontakozott ki újra. Buda
újkori fejlődését Mária Terézia alapozta meg, amikor Pozsonyból ide költöztette
a királyi intézményeket és Nagyszombatból az egyetemet. Az igazi fejlődés
azonban csak a 19. század első felében, a reformkor idején indult meg, amikor
Pest az ország kulturális és gazdasági központja lett. A korszak jelképeként
megépült a két várost összekötő Széchenyi lánchíd.

Az 1848. március 15-i pesti forradalom a magyar történelem egyik fő eseménye
volt, ez a nap ma nemzeti ünnep. Az 1848-as forradalmi események során Pest-Buda
az ország fővárosa lett, majd harcok után osztrák kézre került. A magyar
honvédsereg Buda 1849-es bevételével a szabadságharc egyik legnagyobb katonai
sikerét érte el.

A szabadságharc bukását követő osztrák elnyomás egy időre megakasztotta a
fejlődést, az 1867-es kiegyezést követően azonban világvárosi növekedés
kezdődött. A vezetők 1872 decemberében fogadták el Pest, Buda és Óbuda
egyesítését, majd a mai Budapest 1873 őszén jött létre. A főváros napját az
egyesítés emlékére november 17-én ünnepelik, ugyanis 1873-ban ezen a napon ült
össze az egyesített város tanácsa átvéve az elődvárosok tanácsától az ügyek
intézését (ez azonban csak egy volt az egyesítéshez kapcsolódó átszervezés
eseményei közül, az önkormányzati választást már szeptemberben megtartották, a
főpolgármestert és a polgármestert pedig októberben megválasztották). Budapest
Európa leggyorsabban növekvő városa lett, a lakosság húsz év alatt megduplázódva
a századfordulóra közel háromnegyedmilliósra duzzadt. Ekkor alakult ki a mai
város képe, a hidakkal, körutakkal, modern közlekedési hálózattal, Európa első
Nagy-Britannián kívüli földalatti vasútjával, a belső és külső kerületekkel, az
Országházzal és a többi országos középülettel. Világhírűek lettek Budapest
színházai, kávéházai, gyógyfürdői, a pezsgő kulturális élet, és a híres „pesti
éjszaka”. A fejlődés jelképeként tartották meg 1896-ban a millenáris kiállítást
és ünnepségeket.

Az 1910-es népszámlálás 880 371 lakost számlált az akkori Budapesten, míg a
legnagyobb elővárosban, Újpesten 55 ezret. A lakosság döntő többsége magyar
nyelvű volt (85,9%), 9% vallotta magát németnek és 2,3% szlováknak. A vallási
összetétel a következő volt: katolikus 59,9%, izraelita 23,1%, református 9,9%,
evangélikus 4,9%.

Az első világháború végét az 1918–1919-es őszirózsás forradalom és
Tanácsköztársaság eseményei zárták le. A trianoni békeszerződés után a
Horthy-korszak konszolidációs politikája következett. Az elcsatolt magyarlakta
területekről sokan költöztek a fővárosba. 1934 és 1940 között négy újabb
kerülettel bővült Budapest közigazgatása.

A második világháború végén a város súlyos csapásokat szenvedett. Az 1944-es
német megszállást követően a lakosság egy része a holokausztnak esett áldozatul,
másik része (38 000 fő) pedig a 102 napig tartó ostrom során vesztette életét. A
város épületeinek jelentős része romba dőlt, valamennyi hidat felrobbantották.
Sajnálatos módon a legnagyobb károkat a város építészeti kincsekben leggazdagabb
területei szenvedték: a Belváros és a Várnegyed. A károk teljes helyreállítása
mind a mai napig nem fejeződött be, hol foghíjtelkek, hol lövésnyomokat viselő
homlokzatok emlékeztetnek a szovjet ostrom pusztítására. Sok értékes épületet
lebontottak, vagy nem a korábbi formájával egyezően, esetleg csak egyszerűbb
megoldásokkal rekonstruáltak.

A 20. század első felében folytatódott a kiegyezés után lendületet kapó
fejlődés, például 1909 és 1910 között bevezették az elektromos közvilágítást. Az
első világháború és az azt követő események, a Tanácsköztársaság és a Trianoni
békeszerződés azonban megakasztották a város addigi fejlődését. A lakosság
viszont az elszakított országrészekből menekülőkkel is növekedett, és az 1930-as
évekre meghaladta az egymilliót. A tömeges lakásigény miatt megépültek az első
lakótelepek, például a Wekerletelep az és az Állami lakótelep is. Szegények
tömegei éltek nyomornegyedekben is (például a Mária Valéria-lakótelep). Sokan
laktak pályaudvarokon, vasúti vagonokban. 1924-ben megalakult a Magyar Nemzeti
Bank, 1925-ben pedig megkezdte adását a Magyar Rádió. 1933-ban megkezdődött a
Tabán bontása.

Az újjáépítés évei után az Országgyűlés 1949. december 20-án szavazta meg azt a
törvényt, amely 1950. január 1-jével Budapesthez csatolt huszonhárom környező,
addig önálló települést: hét várost és tizenhat nagyközséget (a listát lásd a
Budapest kerületei szócikkben), aminek révén létrejött a Nagy-Budapest. Az
1950-es években a sztálinista elnyomás nehezedett a budapestiekre, ami az
1956-os forradalom kitöréséhez vezetett, és annak utcai harcai rázták meg a
várost. Az 1960-as évektől a Kádár-rendszer „puha diktatúrája” alatt élte
Budapest második nagy fejlődési korszakát. 1970-ben átadták az első
metróvonalat. Sorra épültek a nagy lakótelepek, és az ország minden területéről
újabb százezrek özönlött ek a fővárosba, amelynek lakossága az 1980-as évekre
elérte a 2,1 millió főt. Az 1989-es rendszerváltás óta a lakosság száma jelentős
csökkenésnek indult, aminek oka részben a fővárosiak tömeges kiköltözése az
agglomeráció településeire. A lakosságcsökkenés a 2000-es évek második fele óta
megfordult.

A főváros területe 525 km². Pest megye öleli körül, melynek 81 települése
Budapest agglomerációjához tartozik. A főváros észak-déli irányban 25,
kelet-nyugati irányban 29 km kiterjedésű. Legmélyebb pontja a Duna szintje,
amely közepes vízállásnál 96 méterre, míg legmagasabb pontja, a János-hegy 529
méterre van a tengerszint felett. Magyarország közlekedésében központi szerepet
kap, mivel Budapestre futnak be a sugárirányú autópályák és nemzetközi
jelentőségű vasútvonalak. A város mértani középpontja a X. kerületi Martinovics
téren van. Területét az észak-déli irányú 28 kilométeres hosszúságú Duna szakasz
két alapvetően eltérő részre osztja.

A folyó jobb partján, a nyugati oldalon a Budai-hegység helyezkedik el. A bal
parton pedig, a város keleti oldalán a Pesti-síkság húzódik, amelyet
északkeletről a Gödöllői-dombság lankái öveznek. Buda alapvetően lakó- és
pihenőövezet, északi és déli részén gazdasági övezetekkel, míg Pest igazgatási,
kereskedelmi és ipari központ, nagy lakóterületekkel és szórakoztató
létesítményekkel. Természeti adottságaiban meghatározó a Duna, Közép-Európa
legnagyobb folyója, amely észak–déli irányban, mintegy 30 kilométer hosszan és
400 méteres átlagos szélességgel folyamként szeli át a fővárost. A Duna
budapesti szakaszán három sziget található. Ezek közül a legnagyobb a déli
Csepel-sziget, melynek csak északi csúcsa van a városhatáron belül; ezt követi a
város szívében elhelyezkedő, történelmi múltra visszatekintő Margit-sziget,
ettől északra pedig az Óbudai-, más néven Hajógyári-sziget fekszik. A város
északi határán túl kezdődik a Dunakanyarig felnyúló Szentendrei-sziget. A Duna a
főváros vízszükségletének bázisa. (2010-ig egyben szennyvize felének is
befogadója volt.) Európa egyik legjelentősebb vízi útja, ezenkívül üdülési,
sportolási és utazási lehetőségeket nyújt a nagyváros lakosságának. Budapest
természeti értékekben rendkívül gazdag város, többek között barlangok, források,
növénytársulások élőhelyei, kiterjedt parkok állnak természetvédelem alatt. A
város szívében található a Gellért-hegy. A ritka természeti értékek közül
megemlítendő a Pál-völgyi-barlangrendszer, a Sas-hegyi Természetvédelmi Terület
és a Merzse-mocsár.

Budapest a mérsékelt öv alatt helyezkedik el, kontinentális éghajlatú város, az
éves középhőmérséklet 11,0 °C. A július a legmelegebb hónap, a havi
középhőmérséklet ekkor a 21°C-ot is megközelíti. Az eddigi legmagasabb
hőmérsékletet (40,7 °C) 2007. július 20-án regisztrálták. A leghidegebb hónap
január, ilyenkor az átlagértékek -1,6 °C körül alakulnak. Az eddigi
legalacsonyabb hőmérsékletet (-29,3 °C) 1987. január 13-án mérték. Az utolsó
tavaszi fagy átlagos határnapja április 15. A napsütéses órák száma évi 2040. A
csapadékmennyiség éves átlaga 516 mm, a legcsapadékosabb hónapok a június és a
november. A Dunán leggyakrabban két árhullám vonul le, az egyik tél végén (jeges
ár), míg egy második nyár elején (zöldár). Budapest szélvédett főváros, ami a
Kárpátok, illetve a Dunántúli-középhegység vonulatainak köszönhető. Az uralkodó
szélirány északnyugat-délkelet irányú. Az őszi és téli időszakban gyakori a
szélcsend, emiatt a ködképződés.

A Budapestet kettészelő Duna az élővilág szempontjából is játszik egyfajta
elválasztó szerepet. A budai oldalon lévő kerületek jellegét tekintve inkább
lakó- és pihenőövezetek, míg a pesti oldal az ipar, a kereskedelem és a
közigazgatás központja, egybeépülve nagy kiterjedésű lakónegyedekkel. A növények
tekintetében elmondható, hogy a parkok és a kialakított zöldterületek nagy része
emberi kéz eredménye és folyamatosan változik. Van azonban a főváros mindkét
oldalán olyan rész, ami különleges és említésre méltó élővilággal rendelkezik,
és három olyan sziget is, mely a városhoz tartozik és élővilága eltér a
nagyvárosi részekétől. Említésre méltó helyek a Gellért-hegy különleges
növényeivel és a Merzse-mocsár teljes élővilágával. Budapest legnagyobb
kiterjedésű állóvize a XVI. kerületben a Naplás-tó, amelynek közvetlen
környezete 1997 óta tájvédelmi körzet. A Naplás-tó a közeli Cinkotai parkerdővel
és a Merzse-mocsárral együtt számos vízimadár fontos pihenőhelye a tavaszi és
őszi madárvonulási időszakban. A városban több kiváló horgászvíz is található,
melyek közül kiemelkednek a Duna adta horgászhelyek, ilyen például a
Hárosi-öböl.

A mérsékelt égövre jellemző fajok nagyvárosi környezethez alkalmazkodott
populációi. Nagy számban előfordulnak a kedvtelésből tartott kutyák és macskák,
illetve egyéb háziállatok, és rendszeresen lehet találni ezekből elkóborolt
példányokat is. A kedvencek naponta tonnaszám keletkező ürüléke (200 ezer kutya,
40 tonna ürülék) terheli a környezetet, és a hanyag gazdáknak „köszönhetően”
elsősorban a kutyák jelentős szennyezettséget is okoznak az utcákon hagyott
piszkukkal. Fertőzésveszélyt is okoz cipővel lakótérbe történő behurcolása és a
száraz ürülék légáramlatba kerülése is. Veszélyt jelenthet a házi kedvenc
madarak elengedése is, hiszen rendszeresen kerülnek ki a szabadba például
papagájok, és megfigyelték már, hogy fészket is rakott egy barátpapagáj
(Myiopsitta monachus) pár. A kedvtelésből tartott állatok mellett jelentős
számban fordulnak elő más madárfajok is.

A legjellemzőbb a parlagi galamb (Columba livia), a házi veréb (Passer
domesticus), a sarlósfecske (Apus apus) a balkáni gerle (Streptopelia decaocto)
a fekete rigó (Turdus merula) és a házi rozsdafarkú (Phoenicurus ochruros).
Vannak ragadozó madarak is, mint például a vörös vércse (Falco tinnunculus),
amely 70-80 párral is képviselteti magát, és előfordul még vándorsólyom (Falco
peregrinus) is.

Vannak időszakosan megjelenő vándormadarak is. Telente nagy tömegben érkeznek
nagy kárókatonák (Phalacrocorax carbo). A folyóparti részeken a város hulladékát
is feldolgozó madarak a sirályok, közöttük előfordul a sárgalábú sirály (Larus
cachinnans), a dankasirály (Larus ridibundus) és a viharsirály (Larus canus). A
Merzse-mocsár madárvilága is nagyon színes, talán kiemelhető a sok itt élő
madárfaj közül a bölömbika (Botaurus stellaris) és a gyurgyalag (Merops
apiaster). A mocsárban természetesen előfordulnak különböző békafajok,
vízisiklók és mocsári teknősök is.

A Duna fővárosi szakaszán a sodrásban lévő részeken fogható a fogassüllő (Sander
lucioperca), a folyami harcsa (Silurus glanis) és a rózsás márna (Barbus
barbus), míg a csendesebb részeken ponty (Cyprinus carpio), kárászok
(Carassius), csuka (Esox lucius), balin (Aspius aspius), amúr (Ctenopharyngodon
idella), különböző apróbb halak és keszegfélék fordulhatnak elő nagyobb
gyakorisággal. Van olyan halfaj, mint például a viza (Huso huso), mely korábban
gyakori volt, és például városrészt (Vizafogó) is elneveztek róla, de mára a
vízlépcsők kiépítése miatt már nem tud eljutni korábbi ívóhelyeire. A vizák
visszatérése érdekében már történt telepítés, hogy újra előfordulhasson a
magyarországi Duna-szakaszokon. A vízminőség javulása eredményeként 2012-től
kezdve újra látható az úgynevezett „Dunavirágzás”, mely a dunavirág (Ephoron
virgo) nevű védett kérészfaj tömeges megjelenése, melyre a vízszennyezések miatt
közel negyven évig nem volt példa.

Budapest eredeti növényzete csak a hegyvidéki részen és csak igen részlegesen
maradt meg, a város növényeinek elsöprő többsége már telepített. Ezekkel
egyrészt az utak mellé ültetett fasorokban, másrészt a város parkjaiban lehet
találkozni. Említésre méltó azonban a Gellért- és Sas-hegyen élő közönséges
csikófark (Ephedra distachya), mely fokozottan védett gyógynövény. A
Gellért-hegy másik ismert, és Magyarországon csak itt előforduló növénye a
szintén fokozottan védett sárgás habszegfű (Silene flavescens).

A telepített fák között több nevezetes is akad. Budapest valószínűleg legidősebb
fája egy pesthidegkúti kertben álló, ötszázévesnek becsült krími hárs (Tilia x
euchlora), de nevezetes a Lánchíd pesti hídfőjénél 1789-ben ültetett fehér akác
(Robinia pseudoacacia), valamint Kelet-Európa legidősebb libanoni cédrusa
(Cedrus libani), ami a II. kerületben, Fedák Sári egykori villájának parkjában
található, és 120-150 éves kora és hatalmas, 12 méteres termete ellenére még
„gyereknek” tekinthető, hiszen akár 2000-3000 évig is elélhet.

A fővárosi önkormányzat jogosult Budapest városrészeinek neveit és határait
megállapítani. E történelmi városrészeknek gyakorlati jelentőségük általában
nincs, lényegében az utcanévtáblákon való kötelező megjelenésük az egyetlen
látható nyomuk a város mindennapi életében. A mai városrészek azokon a belső
városterületeken, melyek már a 20. század előtt beépültek, általában az egykori
városrészekkel egyeznek meg, míg azokon a területeken, melyek 1950 előtt
Budapesthez tartoztak, de a 20. század kezdetéig még nem épültek be (főleg a
budai hegyvidéken) általában az egykori dűlők határaihoz igazodnak. Az 1950-ben
Budapesthez csatolt települések általában egy vagy néhány városrészt alkotnak
beépülésük történetét tükrözve. A XVIII. és a XXI. kerületben viszont az egykori
települések (Pestszentlőrinc, Pestszentimre és Csepel) területe számos
városrészre tagolódik.

Budapestnek eredetileg 10 kerülete volt, melyeket a három város egyesítésekor
hoztak létre 1873-ban, közülük három a jobb parton, Buda és Óbuda, 7 pedig a bal
parton, Pest területén feküdt. Ezeket római sorszámokkal jelölték, ennek
hagyománya azóta sem változott. 1930-ban a fővárosról szóló új törvény a
városszerkezet és a népesség változásait figyelembe véve négy új kerületet
hozott létre, kettőt Budán, kettőt pedig Pesten. 1950. január 1-jén Budapesttel
egyesítettek hét megyei várost és 16 nagyközséget, és a kerületek száma 22-re
nőtt. Ugyanekkor a korábbi kerületek határai is jelentősen megváltoztak, a IV.
kerület megszűnésével e sorszámot Újpest kapta, a többi új kerület pedig XV-től
XXII-ig kapott sorszámot. 1994 óta Budapestnek 23 kerülete van; a XXIII. kerület
(Soroksár) a XX. kerületből való kiválással jött létre.

Budapest kerületeit alapvetően az óramutató járásával megegyező irányban
számozták, belülről kifelé szélesedő körben, mivel azonban három hullámban
szervezték őket, ezért e rendszer már nehezen felismerhető. A jelenlegi 23
kerület közül 6 található Budán, 16 Pesten, 1 pedig Csepel szigetén a kettő
között. A kerületi önkormányzatok (Magyarország helyi önkormányzatai között
egyedülálló módon) jogosultak saját elnevezésük meghatározására. Így a
kerületeknek két hivatalos nevük van: egyik az államigazgatási helynév (például
Budapest főváros III. kerülete), a másik az önkormányzat saját neve (például
Óbuda-Békásmegyer).[* 2]

Budapest ingatlanait helyrajzi számokkal azonosítják, melyek egy folyó
sorszámból és esetleg egy törtvonal utáni alszámból állnak. (Például 13605/13.)
A rendszer nagyrészt már korábban is létezett, de a városegyesítés illetve a
későbbi területi bővítések miatt az egykori települések helyrajzi számait
lecserélték. A helyrajzi számok rendszerének karbantartása kezdetben a Fővárosi
Közmunkák Tanácsának feladata volt, 1950-től a Fővárosi Tanácsé, 1990 óta pedig
a Fővárosi Önkormányzaté.

Például az V. kerület eredetileg a Népszigetig terjedt, azon belül a Lipótváros
a mai Dráva utcáig, ezért találunk egymást követő helyrajzi számokat a Szent
István körút V. kerületi és XIII. kerületi oldalán (25051 és 25055). A hiányzó
helyrajzi számok: 25052 Nugati tér, 25053 Szent István körút (teljes egészében,
mindkét kerülethez tartozó értelemben).

Budapesten építészeti szempontból is több európai és világviszonylatban is
kimagasló épület található, melyek legtöbbje mára már az UNESCO világörökségi
helyszíneihez tartozik. Ilyenek az Országház, a Budavári Palota, a Szent
István-bazilika, a Dohány utcai zsinagóga, a Széchenyi lánchíd, a Szabadság híd
és az Andrássy út bérpalotái.

A főváros építészetének kronológiájában a legkorábbi építészeti emlékek a római
korból maradtak fenn. A történelmi Aquincum település megmaradt régészeti és
történeti emlékeit az óbudai Aquincumi Múzeumban és annak romkertjében
tekinthetők meg.

Az Országház a Kossuth Lajos téren található, mint Magyarország egyik
legismertebb épülete és egyben jelképe. Itt székel a Magyar Országgyűlés és az
Országgyűlési Könyvtár, továbbá itt található a Szent Korona és a többi
koronázási jelvény (a palást kivételével). Az építkezés tizenkilenc évig
tartott, 1885-ös kezdettel, és 1904-es befejezéssel. Az épületet Steindl Imre
tervezte neogótikus és eklektikus stílusban. A téglalap alaprajzú, 17 745
négyzetméterű Országház hossza 268 méter, szélessége 123 méter, magassága pedig
a millenniumra utaló 96 méter. Ezen méretek alapján Európa második és a világ
harmadik legnagyobb parlamenti épülete. Mint a Duna-part látképe 1987 óta része
a kulturális világörökségnek.

A Budai Várnegyed a főváros szívében, az I. kerületben a várhegyen található. A
várnegyed Budapest egyik legfőbb kulturális és turisztikai központja. A Budavári
Palota vagy más néven a volt királyi palota ennek része, és az egyik
legjelentősebb épülete. A komplexum már az 1300-as évektől épült, és egészen a
19. századig folyamatos bővítéseken ment keresztül, így mind a reneszánsz, mind
pedig a barokk és neobarokk stílusjegyek megtalálhatók rajta. A palota volt a
magyar uralkodók székhelye. A 19. század végén olyan építészek dolgoztak a
bővítésén, mint Ybl Miklós és Hauszmann Alajos. A Budai várnegyed részeként 1987
óta szintén a világörökség részét képezi. A várnegyed egy másik része a Szent
György tér. Itt jelenleg nagyarányú ásatások folynak, de remek kilátás nyílik
innen a királyi palotára, továbbá itt található a köztársasági elnöki
rezidencia, azaz a Sándor-palota, valamint a Várszínház és a Budavári Sikló
felső állomása is. A várnegyed harmadik részét a történelmi lakónegyed teszi ki,
a 17-18. században épült köz- és lakóházaival.

Az Andrássy út Budapest leghosszabb 2310 méter hosszú sugárútja, amely a VI.
kerületet, a Terézvárost szeli át. A sugárút egyik szakaszát a Deák Ferenc tér
és az Oktogon közti rész jelenti. Ezt az útrészt zártsorú, három-négyemeletes
bérpaloták szegélyezik, földszintjükön elegáns kávézók és üzletek találhatók. Az
Andrássy út második szakasza az Oktogon és a Kodály körönd közötti rész. Az
épületek emeleteinek száma csökken, és inkább fasorszerűvé válik. A harmadik
szakasz a Kodály körönd és a Hősök tere közötti rész. Az útszakaszt paloták és
villák szegélyezik, több nagykövetség is itt székel. Az Andrássy úton és
környezetében olyan épületek találhatók, mint a Magyar Állami Operaház, a volt
Balettintézet, az egykori Divatcsarnok ma Párizsi Nagy Áruház, a Zeneakadémia, a
Műcsarnok, továbbá több múzeum is, mint például a Terror Háza Múzeum, a Hopp
Ferenc Kelet-ázsiai Művészeti Múzeum, a Postamúzeum, a Liszt Ferenc-emlékház,
továbbá itt van a „pesti Broadway” is a Nagymező utca környékén. A sugárút alatt
halad az M1-es metróvonal. Az Andrássy út a Millenniumi Földalatti Vasúttal és a
Hősök tervével 2002 óta a világörökség részét képezik.

Az Erzsébet körút a budapesti belső kerületeken áthaladó Nagykörút VII.
kerületi, erzsébetvárosi szakasza, amely a Blaha Lujza tértől a Király utcáig
húzódik 764 méter hosszan. Ez Erzsébetváros fő közlekedési útvonala, egyben
kiskereskedelmi zónája a két oldalán sorakozó üzletek, vendéglátó-ipari egységek
révén. Az Erzsébet körutat merőlegesen átszelő fontosabb utcák a Blaha Lujza tér
felől haladva, a Dohány utca, a Wesselényi utca, a Dob utca és a Király utca. A
körutat az 1880-as években alakították ki, ekkor épültek az első házak is. Az
1890-es évekre már teljesen beépült, legnagyobb részében eklektikus stílusú
épületekkel (pl. Anker-palota). Ettől az időtől az Erzsébet körút a főváros
kulturális életének egyik jelentős színhelyévé vált, egészen a II.
világháborúig. Napjainkban forgalmas közlekedési útvonalként a legjelentősebb,
de üzleteinek és kávéházainak köszönhetően sétaútként is népszerű. Jeles
épületei közül a legjelentősebbek a New York-palota, a Madách Színház és az
egykori Royal Szálló, ami ma Corinthia Grand Hotel Royal néven luxusszálloda.

Budapest Duna-szakaszán összesen nyolc közúti- és két vasúti híd van, amelyek
összekötik a budai és a pesti oldalt. (Négy kisebb közúti híd a szigetekre való
be- és kijárást oldja meg.) A legszebb és a leghíresebb hidak a belvárosban
találhatók. Ezek a Széchenyi lánchíd, a Szabadság híd a Margit híd és az
Erzsébet híd. A Lánchíd a főváros legrégibb és legismertebb hídja, egyben a
város egyik jelképe is, fotója a Budapestről vagy a Magyarországról szóló
bemutató anyagok nélkülözhetetlen eleme. A város második állandó hídjaként épült
az Árpád-házi Szent Margit nevét viselő Margit híd. A híd két körutat köt össze
a két városrész között a Margit-sziget érintésével. Érdekessége, hogy ha
megfigyeljük a hídközepet és a Margit-szigetet összekötő szakaszt és képzeletben
az útpályát tartó szerkezetet tükrözzük az útpálya felé, akkor kirajzolódik
előttünk az elfektetett Eiffel-torony képe. Budapest harmadik állandó hídjaként
épült a Szabadság híd, ami a főváros legrövidebb hídja, és ami több magyar
motívumot is magán hordoz, mint például a Nagy Virgil által tervezett
kapuzatokat a történelmi magyar címer díszíti, míg a híd jellegzetes díszeit a
pillérek kapuzatának tetején ülő turulmadarak adják.

Budapesten számos kisebb és nagyobb tér található, melyek közül a
legjelentősebbek a Hősök tere, a Kossuth Lajos tér, a Szabadság tér, a Szent
István tér, a Deák Ferenc tér, a Vörösmarty tér, az Erzsébet tér, a Szent György
tér és a Széchenyi István tér. Az Andrássy út végét képző Hősök tere a főváros
legtágasabb és legnagyobb hatású tere, melynek közepén áll a Millenniumi
emlékmű, valamint itt található a Szépművészeti Múzeum és a Műcsarnok is. A
Kossuth tér a magyar államiság egyik szimbolikus helye, itt van az Országház, az
Igazságügyi palota valamint a Földművelésügyi Minisztérium épülete is. A
Szabadság tér az V. kerületben található, mint Budapest egyik legszebb tere. Itt
olyan épületek találhatók meg, mint a Magyar Nemzeti Bank, az Egyesült Államok
nagykövetsége, a Tőzsdepalota, valamint számos szobor és emlékmű, mint például a
Szovjet hősi emlékmű, Ronald Reagan szobra vagy a sokat vitatott német
megszállási emlékmű is. A Szent István téren található a Szent István-bazilika,
a teret egy sétáló utca, a Zrínyi utca köti össze a Lánchíd lábánál fekvő
Széchenyi István térrel. Itt található a Magyar Tudományos Akadémia, valamint a
Gresham-palota és a Belügyminisztérium épülete is. A Deák tér a főváros egyik
központi tere, jelentős közlekedési csomópontja, ahol három budapesti metró is
találkozik. Itt található Budapest legrégebbi és legismertebb evangélikus
temploma, a Deák téri evangélikus templom. A Vörösmarty tér az V. kerületben a
Pesti Vigadó mögött található a Váci utca egyik végpontjaként. Itt van a
Gerbeaud cukrászda, valamint a téren rendezik meg az éves karácsonyi vásárt,
továbbá ez az Ünnepi könyvhét központja.

A főváros számos parkja és zöld felületei közül a legjelentősebbek a
Margit-sziget, a Városliget, a Gellérthegy, a Népliget, a Városmajor, a Vérmező,
a Tabán, az Óbudai-sziget (Hajógyári-sziget), a Károlyi-kert, a Múzeumkert, az
Orczy-park, a Budai Arborétum, a Kerepesi temető és a Farkasréti temető. A
Margit-szigeten néhány létesítményt leszámítva nem található rajta épület, a
sziget számít a főváros legnagyobb parkjának. A szigeten a rendezett
zöldterületeken, virágoskerteken kívül található még egy Japánkert, valamint
olyan nevezetességek is láthatók, mint a víztorony, a zenélő szökőkút vagy a
zenélő kút is. Budapest második legnagyobb közparkja a Városliget. Itt található
többek között, a Széchenyi gyógyfürdő, a Vajdahunyad vára valamint a Fővárosi
Állat- és Növénykert is.

Budapest regisztrált lakónépessége 2011. január 1-jén 1 729 040 fő volt, ami
Magyarország össznépességének 17,3%-át tette ki. Budapest továbbá az ország
legsűrűbben lakott települése is, ebben az évben az egy km²-en lakók száma,
átlagosan 3302 ember volt, amely az országos átlag több mint harmincszorosa. Az
egyes városrészek eltérő szerkezetéből, funkciójából adódóan a kerületenkénti
népsűrűség széles skálán, 508 és 30 700 között szóródik. A budapesti népesség
korösszetétele igen kedvezőtlen. A 2001-es év elején a 15 évesnél fiatalabbak
népességen belüli súlya 13%, az 59 éven felülieké 22% volt. A nemek aránya a
fővárosban a legkedvezőtlenebb az országéhoz viszonyítva, ugyanis ezer férfira
1166 nő jut, mely 70-nel több az országos átlagnál. Budapesten (az utóbbi
években bekövetkezett javulás ellenére) a fejlett nyugat-európai országokban
élőkénél rosszabbak a népesség életkilátásai, 1999-ben a férfiaknál 67,9, a
nőknél 75,5 év volt a születéskor várható átlagos élettartam. A
csecsemőhalálozások száma és aránya csökkent, bár az európai fővárosok között e
tekintetben sem foglal el előkelő helyet. A népszámlálás adatai alapján a
főváros lakónépességének 2,2%-a, mintegy 40 000 személy vallotta magát valamely
kisebbséghez tartozónak. A kisebbségek közül cigány, román és a német
nemzetiséginek vallották magukat a legtöbben, a cigányság létszáma meghaladja a
12 ezer főt, a román nemzetiségűeké a 8 ezer főt, az egykor erőteljes budapesti
német lakosságból pedig mindössze 7 ezer fő maradt.

Budapestnek az ország gazdasági központjává válása, a gyors iparosítás, az
agrárválság, a közlekedési technika rohamos fejlődése és az előnyös közlekedési
helyzete azt eredményezték, hogy a 19. század utolsó harmadától Budapest
lakossága viharos gyorsasággal növekedett. A lakosság dinamikus gyarapodása az
1960-as évek közepéig folytatódott, de forrása az 1950-es évek végétől már
teljes egészében a vándorlási nyereségből adódott. Az 1990-es évektől a
budapesti népességszám alakulásában fordulat következett be, a korábbi
mérséklődő ütemű népgyarapodást csökkenés váltotta fel. A 2001-es évi
népszámlálás adatai alapján a főváros népessége 12%-kal, közel 240 ezer fővel
csökkent 1990-hez viszonyítva. Az 1990-es években az országban a népességszám
változása tekintetében Budapest és Pest megye képviselte a két szélső értéket, a
főváros lakossága csökkent a legjobban, jóval meghaladva ezzel az országos,
1,7%-os mértéket, viszont kiugró mértékű népességnövekedés következett be Pest
megyében, amelynek lakossága több mint 130 ezer fővel, közel 14%-kal nőtt. Ez
elsősorban a városból az elővárosi övezetekbe költözés, azaz a szuburbanizáció
következménye volt.

A 2011-es népszámlálási adatok szerint a magukat vallási közösséghez tartozónak
valló budapestiek túlnyomó többsége (kb. 40%) valamely keresztény felekezet
tagja. A lakosság közel 23 százaléka azonban úgy nyilatkozott, hogy egyik
egyházhoz, felekezethez sem tartozik, a népesség harmada pedig nem kívánt
válaszolni a vallási hovatartozására vonatkozó kérdésre.

A népszámlálás részletes adatai szerint a fővárosi lakosság vallás szerinti
megoszlása a következő: római katolikus: 29,0%, református: 8,5%, evangélikus:
1,8% görög katolikus: 0,9% izraelita: 0,5%, más vallási közösségek tagja: 2,6%,
egyházhoz-felekezethez nem tartozó: 22,9%, nem kívánt válaszolni: 33,9%.

A pezsgő kulturális életéről is ismert Budapesten bőséggel lehet válogatni a
koncertek, a kiállítások és a táncelőadások között. Kulturális eseményekben a
legnagyobbak közé tartozik a Sziget Fesztivál, ami nemcsak a fővárosban és az
országban, hanem Európában is népszerű könnyűzenei rendezvénynek számít. Más
jelentősebb események közé tartozik, a Budapesti Tavaszi Fesztivál, a Budapest
Pride és a Budapesti Őszi Fesztivál.

A Fővárosnak több olyan része is van, ahol sok étterem, bár és kávézó található
kis területen. Ilyen a Váci utcának a Szabadsajtó útjától a Fővám térig futó
része, a Ráday utca, amelyet főként az egyetemisták kedvelnek, a Liszt Ferenc
tér, amely az Andrássy út mentén fekszik, valamint a Szent István tér környéke
is. Ezek az utcák és terek nyaranta késő estig tele vannak élettel. Budapest
kávézói közül kiemelkedik az 1894-ben megnyílt, New York kávéház, amelyet az
UCityGuides internetes utazási iroda szakértői a világ legszebb kávéházának
választottak, immáron kétszer, 2011-ben és 2013-ban is. Más szórakoztató
létesítmények, melyeket mind a helyiek, mind pedig a fővárosba látogatók
felkereshetnek, a Millenáris (Jövő Háza kiállítás, Csodák Palotája és Millenáris
park), a Fővárosi Állat- és Növénykert, a Fővárosi Nagycirkusz, a Magyar
Vasúttörténeti Park és a Budapesti mozik is.

Budapesten európai viszonylatban is neves tudományos könyvtárak működnek, melyek
egy-egy szakterületen egyedülálló gyűjteménnyel rendelkeznek. Ilyen – többek
között – az Országos Széchényi Könyvtár, melynek kézirattárában a könyvnyomtatás
kora előtti könyv- és írástörténeti emlékeket őriznek. A fővárosi lakosság
közművelődésében a Fővárosi Szabó Ervin Könyvtár játszik fontos szerepet. Más
könyvtárak, a Magyar Tudományos Akadémia Könyvtára, az ELTE Egyetemi Könyvtára,
az Országgyűlési Könyvtár, a Ráday Gyűjtemény és az Országos Idegennyelvű
Könyvtár is.

A Budapesten található múzeumok közül több is büszkélkedhet több százezres
látogatottsággal, köszönhetően az izgalmas tárlatoknak, a nemzetközi
összefogásban megvalósított kiállításoknak. A főváros összesen 223 múzeummal és
galériával büszkélkedhet, amelyek a magyar történelem, művészet és
természettudomány mellett az egyetemes és európai kultúra és tudomány számos
emlékét is bemutatják. A legnagyobbak közülük, a Magyar Nemzeti Múzeum, a Magyar
Nemzeti Galéria, a Szépművészeti Múzeum, a Budapesti Történeti Múzeum, a Memento
Park és az Iparművészeti Múzeum.

A Magyar Nemzeti Múzeum a VIII. kerületben, a Múzeum körút 14–16. szám alatt
található. A múzeum a magyar történelem tárgyi emlékeit mutatja be. A múzeumot
1802-ben gróf Széchényi Ferenc alapította Ferenc király (II. Ferenc császár)
hozzájárulásával, hogy a gazdag nagycenki gyűjteményét az országnak
ajándékozhassa. Az épület 1837 és 1847 között épült Pollack Mihály tervei
alapján, klasszicista stílusban. A Magyar Nemzeti Múzeum 1802-es létrejöttével
időrendben Európa harmadik nemzeti múzeuma.

A Szépművészeti Múzeum a Hősök terén található, mint annak műemlékegyüttesének a
része. A múzeumban európai képzőművészek minden korszakából találunk
gyűjteményeket, olyan hírességektől, mint például Albrecht Dürer, Francisco de
Goya, Leonardo da Vinci, Claude Monet és még sokan mások. A Szépművészeti Múzeum
továbbá antik és egyiptomi gyűjteményekkel is rendelkezik. Az épületegyüttes
1900 és 1906 között épült Schickedanz Albert és Herzog Fülöp Ferenc terve
alapján neoreneszánsz és neoklasszicista stílusban. 2011-ben kormányhatározat
jelent meg arról, hogy az eddig a Budavári Palotában székelő Nemzeti Galéria
2012. február 29-ével beleolvad a Szépművészeti Múzeumba. Az intézmény utódja,
az Új Nemzeti Galéria 2018-tól a kormányzat szándéka szerint az Ötvenhatosok
terén épülő új Múzeumi Negyedben működik tovább. A Budapesti Történeti Múzeum a
főváros egyik legjelentősebb múzeuma, a Szent György téren. A múzeum Budapest
történetének dokumentumait és tárgyi emlékeit őrzi. Több egység is tartozik
hozzá, ezek a Aquincumi Múzeum, a Vármúzeum és a Kiscelli Múzeum, valamint
kiállítóhelyei, a Gül Baba türbéje, a Fürdőmúzeum, a Hercules-villa és a
Középkori Zsidó Imaház.

A Memento Park vagy Szoborpark Múzeum egy szabadtéri múzeum Budapest
belvárosától harminc percnyire autóbusszal. A park a kommunista időszak
bemutatásával foglalkozik. Itt az a negyvenkét volt köztéri szobor áll, amelyek
a szocializmus éveiben a rendszerváltásig a főváros utcáin voltak megtalálhatók.

Budapesten negyven színház, hét hangversenyterem és egy operaház működik. A
kulturális kínálatot nyaranta különféle szabadtéri fesztiválok, koncertek és
előadások gazdagítják, amelyeket gyakran történelmi hangulatú műemléképületek
udvarain rendeznek meg. A legnagyobb színházi létesítmények a fővárosban, a
Budapesti Operettszínház, a József Attila Színház, a Katona József Színház, a
Madách Színház, a Magyar Állami Operaház, a Nemzeti Színház, a Pesti- és a Budai
Vigadó, a Radnóti Miklós Színház és a Vígszínház. A Magyar Állami Operaház az
Andrássy út 22. szám alatt található. Mivel itt, az Andrássy úton épült, így
2002 óta a világörökség részét képezi. Az épületet Ybl Miklós tervezte
neoreneszánsz stílusban. Kilenc év alatt épült, 1875 és 1884 között. Az
Operaház, Magyarország egyetlen kimondottan operákra és balettekre szakosodott
színháza. Az Opera Europa szövetség tagja.

A Budapesti Operettszínház a VII. kerületben a Nagymező utcában található. A
színház a főváros egyik kulturális és társasági központja, az évi közel ötszáz
előadását körülbelül ötszázezer ember látogatja évente. Utóbbi éveiben még
külföldön is elismert és keresett színházzá nőtte ki magát, zenész színházként
operett és musical előadásaival vendégszerepel Európa különböző színházaiban és
fesztiváljain egyaránt. Az épület 1894-ben épült bécsi építészek tervei alapján.
A Madách Színház szintén a VII. kerületben az Erzsébet körút 29-33. szám alatt
található. A mai helyén található színház a 20. században, 1961-ben került oda.
Előtte ugyanis több színházi vállalkozás is Madách Imre nevét viselte. A színház
tevékenységét nemcsak hazai, hanem nemzetközi elismerés is övezi. Évente közel
háromszáz előadást tartanak, közel ötszázezer hazai és külföld vendég előtt.

Budapest Közép-Európa olyan fővárosa, amely a legtöbb hőforrással rendelkezik. A
napi 70 millió liter hozamú[forrás?] források különböző hőfokú és gyógyhatású
vizeit a 19. század végétől kezdték módszeresen hasznosítani. Budapest 1934-ben
nyerte el a fürdővárosi címet, 1937-ben nemzetközi gyógyfürdőhellyé
nyilvánította az I. Nemzetközi Fürdőügyi Kongresszus. A városban 80 termálvizes
és ásványvizes, valamint több mint 400 keserűvizes forrás található, hőfokuk
24–78 °C közötti. Budán maguktól törnek a felszínre a meleg vizű (50–70 °C-os)
források, míg a Margit-szigeten és Pesten kutakat fúrtak az elérésükre. Budapest
első hévizes artézi kútját 1967-ben helyezték üzembe.

A forrásokat már hosszú idők óta tisztelik és hasznosítják a város lakói, hiszen
természetes ásványianyag-tartalmuk sokféle panasz enyhítésére szolgálhat.
Kiemelkedő jelentőségűek a reumás és ortopédiai problémák kezelésére, valamint
az asztmás és légúti panaszok enyhítésére szolgáló vizek. A leghíresebb fürdők,
melyeket a külföldről Budapestre érkezők is szívesen látogatnak, a Széchenyi, a
Rudas, a Dandár, a Gellért, a Király, a Dagály és a Lukács gyógyfürdő. A
gyógyfürdőkön kívül számos strand és egyéb fürdő áll a budapestiek és a vendégek
rendelkezésére, mint a Pesterzsébeti Fürdő, az Újpesti Gyógyfürdő és Uszoda, a
Csillaghegyi Strand, a Csepeli Strand, a Palatinus Strandfürdő, a Paskál
Strandfürdő, a Pünkösdfürdői Strand, a Római Strandfürdő és az Aquaworld –
Vízibirodalom.

Budapest önkormányzati rendszere eltér az ország egyéb területein működőtől.
Egyrészt Budapest területén csak települési önkormányzatok működnek, megyei
önkormányzat nem, másrészt a főváros önkormányzati rendszere kétszintű. Budapest
sajátos jogállását az Alkotmány rögzíti, egy sorban említve a fővárost a
megyékkel. Ezáltal Budapest helyzete különbözik a megyei jogú városokétól is,
melyek a megyék területéhez tartoznak és önkormányzati feladataik ellátása során
együttműködésre kötelezettek azokkal.

A kétszintű önkormányzati rendszer egyrészt a főváros egészére kiterjedő
hatáskörű Fővárosi Önkormányzatból, másrészt a 23 kerület mindegyikében működő
kerületi önkormányzatokból áll. A Fővárosi önkormányzat és a kerületi
önkormányzatok egyaránt települési önkormányzatok, melyek között a feladatok és
hatáskörök megosztását a törvény részletes előírásokban rögzíti. A Budapesten
keletkező önkormányzati bevételek jelentős része úgynevezett „megosztott
forrás”, nem az egyes önkormányzatok saját bevétele, és külön törvényben
rögzített szabályok szerint részesülnek belőle a kerületek és a főváros.

A két önkormányzati szint között a feladatok megosztására vonatkozóan szabad
döntés alapján lehetséges feladatátengedés, együttműködés vagy közös
feladatellátás társulás útján. Az átengedett feladatokra példa a gimnáziumi
képzés, mely a törvény szerint a főváros feladata, mégis mintegy felerészben a
kerületekhez tartozik, együttműködésre az egészségügy terén kerületenként egyedi
megállapodások alapján a járóbeteg-ellátás kerületi fenntartásba adása, a
társulásos formára pedig a közterület-használat ügyei az V. kerületben, illetve
a parkolás rendszerének működtetése az V., IX. és XIII. kerületben. A parkolás
egyúttal példa arra is, hogy a kerületi önkormányzatok szintén köthetnek
társulási megállapodásokat a főváros nélkül is.

Budapest polgárai a helyi önkormányzati választások során megválasztják a
főpolgármestert, a Fővárosi Közgyűlést, a kerületek polgármestereit és a
kerületi képviselő-testületeket. A főpolgármestert és a kerületi
polgármestereket az összes többi településhez hasonlóan közvetlenül, egyszerű
többségi rendszerben választják, a kerületi képviselő-testületeket a tízezer
főnél népesebb települések vegyes választási rendszerét alkalmazva, a Fővárosi
Közgyűlést pedig listás szavazással, arányos rendszerben, 5%-os bejutási küszöb
mellett.

A főváros polgárainak kell a legtöbb szavazólapot kitölteniük a helyi
önkormányzati választások során, szám szerint négyet: főpolgármester-jelöltre,
polgármester-jelöltre, a lakóhelyüket a kerületben képviselő egyéni
képviselőjelöltre, valamint a Fővárosi Közgyűlésbe bejuttatni kívánt párt, civil
szervezet listájára kell szavazniuk.

Budapest önmagában 18 képviselővel rendelkezik az Országgyűlésben, többel, mint
bármely más megye (Pest megyének is csak 12 képviselője van). Ennek az az oka,
hogy maga Budapest adja Magyarország népességének kb. 18 százalékát, habár a 106
egyéni választókerületből csak kb. 17 százaléka van Budapesten. A 18
képviselőből 10 FIDESZ-KDNP-s, 8 pedig MSZP-s. Budapest egyike annak a kilenc
városnak, aminek egynél több képviselője van az Országgyűlésben, és egyike annak
a három városnak, amely egymagában több országgyűlési egyéni választókerületet
alkot (tehát a városnak több képviselője van, és a képviselő választókerületéhez
csak egy város tartozik).

Budapest világvárossá fejlődésében az iparnak kiemelkedő szerepe volt, 1910-ben
a magyar főváros még a munkás elővárosok (mai külső pesti kerületek és Csepel)
nélkül is döntően ipari város volt, dolgozóinak 45,2%-a ipari munkás volt. A
trianoni békeszerződés után Budapest és elővárosainak ipari túlsúlya
meghatározóvá vált a lecsökkent országterületen, a két világháború közötti
időszakban a teljes magyar ipari termelés felét a főváros környéki ipari
koncentráció adta, amelynek további fejlődését segítette a háborús készülődés is
(pl. Weiss Manfréd Művek). Mára Budapest a tercier ág országos központja. Itt
bonyolódik a nemzetközi pénzforgalom 90%-a, az ingatlanközvetítés, a
reklámtevékenység, a gazdasági tanácsadás 60%-a.[forrás?] Így a kereskedelem,
logisztika elég fejlett a fővárosi régióban. A szolgáltatási ágazatban pedig
kiemelkedő jelentőségű a turizmusra épülő vendéglátóipar. Több mint ezer
étterem, kávéház és szórakozóhely várja a vendégeket, ahol a magyar konyha és a
nemzetközi gasztronómia fogásai mellé a legjobb magyar borok kerülnek az
asztalra.

Budapest iparában manapság szinte valamennyi ágazat képviselteti magát. Főbb
termékei a híradás- és számítástechnikai eszközök, az elektromos gépek, az
izzólámpák, a fénycsövek (Tungsram). A gyógyszeripar nagy múltú központjai:
Egis, Chinoin, Richter Gedeon. A fővárosban alacsony az ipari vállalkozások
aránya, az ipar folyamatosan kitelepül az agglomerációba. A nagyiparban a
fővárosiak 8,2%-a dolgozik.[forrás?] Minden 100 Magyarországon működő külföldi
érdekeltségű cégből 54-nek Budapesten van a székhelye.[forrás?] Innen irányítják
az ország egész területén végzett tevékenységüket. Ilyen például a Magyar
Telekom, a General Electric, a Vodafone, a Telenor, az Erste Bank, a CIB Bank, a
K&H Bank, az, UniCredit Bank, a Budapest Bank, a Generali Providencia, az ING,
Aegon, Allianz biztosítók. Budapesten nyitott regionális központot például a
Volvo, a Saab, a Ford, a Daewoo is. A General Electric Budapestről irányítja az
európai, a közel-keleti és az afrikai régiókban történő tevékenységét. A
többségben magyar tulajdonú MOL és az OTP Bank is a fővárosban működteti
központját. 2009 óta Budapesten működik az Európai Innovációs és Technológiai
Intézet, valamint itt található az éghajlatváltozással foglalkozó Tudás- és
Innovációs Közösségének (Climate-KIC) egyik régiós központja is. A Climate-KIC
célja, hogy európai partnerhálózata segítségével széles körben elérhetővé tegye
az éghajlatváltozás negatív hatásainak csökkentéséhez szükséges szaktudást,
valamint piacra segítse a kapcsolódó innovatív termékeket és szolgáltatásokat.

A második világháború után folytatódott az ipar töretlen – és bizonyos
szempontból erőltetett – fejlődése. A fővárosi munkáslétszám a gyors újjáépítés
és a fokozatos kapacitásbővítésnek köszönhetően az 1950-es években
megduplázódott, a budapesti ipar országon belüli részesedése nem csökkent;
1960-ban az ország szekunder szektorban foglalkoztatottainak 43%-a budapesti
volt (közel 600 000 fő), 1966-ban az ország teljes ipari termelésének 52%-át,
munkáslétszámának 41%-át a főváros adta. Az 1960-as évek második felében döntés
született a budapesti ipar dekoncentrációjáról, az üzemek termelésének egy
részét vidékre kívánták telepíteni, ezzel együtt csökkentették a főváros
fejlesztési alapját, forrásokat csoportosítottak át, előtérbe került a
középvárosok, vidéki ipari centrumok, megyeszékhelyek fejlesztése. A döntés
következtében (és az 1965-ben meghozott beköltözést korlátozó intézkedések
nyomán) Budapest növekedése az 1970-es évekre megtorpant, népessége lassan
növekedett, stagnált, majd fogyásnak indult, munkáslétszáma 1990-re közel felére
(309 ezer fő, az országos létszám 22%-a) esett vissza.

A rendszerváltás után a budapesti ipar látványosan visszaszorult; sorra szűntek
meg, vagy váltak szét kisebb egységekre nagy múltú, sok esetben egykori
világhírű cégek (Ganz–MÁVAG, Óbudai Hajógyár, Ganz Danubius Magyar Hajó- és
Darugyár, Láng Gépgyár, Csepel Művek, Ikarus. Orion, Magyar Optikai Művek,
Mechanikai Művek stb.) A szocialista ipari üzemek bezárásával párhuzamosan sok
új munkahely is keletkezett, elsősorban a szolgáltatás és a kereskedelem terén,
ennek köszönhetően a fővárosban a legkisebb a munkanélküliség és a legmagasabb
az egy főre eső átlagos jövedelem.

Budapest az ország közlekedési vérkeringésének a centruma. Innen indulnak
sugaras irányba a vasúti és a közúti fővonalak, összeköttetést teremtve az
ország megyéivel és Európa jelentős nagyvárosaival. A Keleti és a Nyugati
pályaudvart több, szinte Európa egészét átszelő vonatjárat érinti.

Az országos, esetenként egyben Európát is átszelő utak fővárosba bevezető
szakaszai rendkívül túlterheltek, és az útvonalak Budapest-centrikussága miatt
nagy gondot jelent a hatalmas tranzitforgalom. Ezért kiemelkedő jelentőségű a
fővárost elkerülő, jelenleg építés alatt álló M0-s autóút, melynek teljes
kiépítése után (2015-re tervezett) a fővárosi utak zsúfoltságának csökkenése és
a város levegőszennyezettségének javulása várható. Budapestet a Duna osztja két
részre, területén hét közúti és két vasúti híd található. Ezek északról délre
haladva: Újpesti vasúti híd, Árpád híd, Margit híd, Széchenyi lánchíd, Erzsébet
híd, Szabadság híd, Petőfi híd, Rákóczi híd, Összekötő vasúti híd – valamint a
Deák Ferenc híd az M0-s körgyűrű déli részén és a Megyeri híd az északi
szakaszán. A Duna főága választja el egymástól Budát és Pestet, mellékágai pedig
több szigetet is közrezárnak. A Margit híd, a Lánchíd, az Erzsébet és Szabadság
híd nem csak városképi jelentőségű, hanem önmagában is művészeti alkotás.

Budapesten 11-féle közlekedési eszköz jár (ezen belül 4 metróvonal, 4 HÉV-vonal,
33 villamosjárat 263 autóbuszjárat). Turistalátványosságként megtalálható a
városban a sikló, a libegő, a keskeny nyomtávú gyermekvasút, a közforgalmat is
bonyolító fogaskerekű vasút és a kishajó (propeller).

Budapest 25 európai fővárossal áll közvetlen vasúti összeköttetésben, a napi
nemzetközi járatok száma meghaladja az ötvenet. A főváros és a nagyobb vidéki
városok között közlekedő InterCity járatok népszerűek és kulturáltak. Három nagy
nemzetközi pályaudvar működik a fővárosban, a Keleti pályaudvar, a Nyugati
pályaudvar és a Déli pályaudvar.

A főváros kerékpáros közlekedése a kedvezőtlen infrastrukturális helyzet
ellenére jelentős fejlődésen ment keresztül az elmúlt években. Becslések szerint
egy átlagos hétköznapon 1-2% között van a kerékpáros forgalom aránya; a
kerékpárhasználat az utóbbi években – főleg a belvárosban – jelentősen
megnőtt.[forrás?]

A Belvárostól 15 kilométerre lévő Liszt Ferenc nemzetközi repülőtér fogadja a
repülőgépeket. Ferihegy 1-et 1950. május 7-én adták át a forgalomnak. 1985-ben
(Ferihegy 2A), majd 1998-ban (2B) megnyitották az új terminálokat. Ezt követően
Ferihegy 1-et – teljes felújítás után – 2005. szeptember 1-jétől a diszkont
légitársaságok járatai használhatták, egészen 2012. május 30-i bezárásáig.

A Budapest Liszt Ferenc nemzetközi repülőtéren a 2A, 2B terminál is kiszolgálja
a schengeni, valamint a nem-schengeni övezetbe induló utasokat.

Budapest a 2011-es adatok alapján a világ 25. leglátogatottabb városa: a 4 376
900 turistájával, európai viszonylatban sorrendben, London, Isztambul, Párizs,
Róma és Barcelona után a hatodik helyet foglalja el. A fővárosi szállodák ugyan
ebben az évben 81,4 százalékos elégedettségi mutatóval, a világ 100 legjobb
hírnévnek örvendő szállodái közül az élmezőnyben, a 10. helyen szerepelnek.
Ezzel második helyet foglalják el az európai szállodák közül, az elégedettségi
visszajelzések alapján csupán a listavezető németországi Drezda szállodái előzik
meg. A TripAdvisor utazási iroda a világ legjobb 25 szállodája közé sorolta a
fővárosi Gresham-palotát. Kereskedelmi szálláshelyeken eltöltött idő
tekintetében 7,3 millió vendégéjszakával (2012) messze Magyarország
legnépszerűbb települése; legnagyobb küldőpiacai Németország (619 ezer), az
Egyesült Királyság (528 ezer) és Olaszország (520 ezer). Budapesten
jelenleg[mikor?] 837 különböző műemlék található,[forrás?] amelyek a legtöbb
európai művészeti stílust képviselik. Kiemelkedőek a klasszicista és az egyedien
magyaros szecessziós épületek. A Budai Vár és a Duna-part 1987 óta, az Andrássy
út és történelmi környezete, valamint a Millenniumi Földalatti Vasút és a Hősök
tere 2002 óta a világörökség része.

Turisztikai szempontból is jelentős látnivalók Budapest legrégibb hídjai, a
Széchenyi lánchíd, a Margit híd és a Szabadság híd, valamint az Erzsébet híd,
amely modern kialakítása ellenére a városkép meghatározó elemévé vált. A
turisták kedvelt célpontjai a legnagyobb közparkok, Pesten a Városliget és a
Népliget, Pest és Buda között pedig a Duna két parkosított szigete, a
Margit-sziget és az Óbudai-sziget. Mivel a főváros világhírű gyógyfürdőváros,
Budapest gyógyfürdői a gyógyturizmus kedvelt célpontjai. A különleges
összetételű gyógyvizet tíz gyógyfürdő hasznosítja, amelyek többsége egyben
műemlék és turisztikai látványosság is. A város legfelkapottabb és leghíresebb
bevásárlóutcája a Váci utca, ahol a legtöbb világmárka képviselteti magát.
Ezenkívül egyre divatosabb bevásárlóutca az Andrássy útnak a Belvárostól az
Oktogonig futó része. A vásárcsarnokok közül a Központi Vásárcsarnok a
legnépszerűbb a külföldi turisták körében. Vásárcsarnokok találhatók még a
Rákóczi téren, a Batthyány téren, a Klauzál téren, a Hunyadi téren és a Hold
utcában. Népszerű turistalátványosság még a Gellért-hegy a Citadellával, a
Szabadság-szoborral és a Szent Gellért-szoborral.

A 2000-es évek elejétől kezdődően a város életében meghatározó szerepet töltenek
be az úgynevezett romkocsmák, amilyen például a Szimpla romkocsma, a Fogasház, a
Dürer kert, az Ankert, az Instant vagy épp a Kertem, amelyek alternatív működési
módjukkal, egyedi stílusukkal, és a külföldieket igencsak vonzó hangulatukkal a
leglátogatottabb helyekké váltak – sokszínű szórakozási és kulturális
lehetőségekkel bírnak. (A legtöbb ilyen jellegű vendéglátóhely a VII. kerület
belső részén, a Zsidónegyedben található.) A Budapestre látogató turistákat
Budapesti Turisztikai Desztináció Managament Nonprofit Kft. infópontjaiban
ingyenes térképekkel, illetve információkkal látják el a látnivalókról. A
városba látogató turisták igénybe vehetik a 24 vagy 72 órás Budapest kártyát,
ami az érvényességi ideje alatt ingyenes utazást biztosít a BKV járművein,
illetve több étteremben, múzeumban, illetve egyéb turisztikailag fontos helyen
kedvezményes vásárlást tesz lehetővé.

Budapesten találhatóak Magyarország központi sportlétesítményei, köztük a Puskás
Ferenc Stadion és a Papp László Budapest Sportaréna. A rendszerváltás óta
átalakult a város amatőr sportélete. A korábban nagyszámú sporttelep, vállalati
sportpálya nagy része megszűnt, helyüket többek között bevásárlóközpontok vagy
benzinkutak foglalták el. A megmaradt sportegyesületek mellett megjelentek
viszont a nagy utcai tömegrendezvények, versenyek, amelyek budapestiek tízezreit
mozgatják meg egy-egy hétvégén.

Budapesten rendszeresen találkoznak a világ sportolói valamely nemzetközi
sporteseményen. A város agglomerációjában lévő Mogyoródon található a
Hungaroring, a Formula–1 magyar nagydíj helyszíne.

A budai hegyvidék igen kedveltek a túrázók körében, megfelelő időjárás esetén
élénk téli sportélet zajlik a hegyoldalakon. Az észak-budai Duna-part a vízi
sportok központja.

Budapest Magyarország labdarúgásának központja. A 108 eddig lezajlott
bajnokságból 97-et budapesti csapatok nyertek. Ezek a csapatok, a Ferencvárosi
Torna Club, a Budapest Honvéd FC, az MTK Budapest FC, a Rákospalotai EAC, az
Újpest FC, a Vasas SC és a Csepel FC.

2014. augusztus 22–24. között rendezték meg Budapesten az Ironman 70.3
triatlonversenyt – Közép-Kelet Európában az elsőt. A nagyszabású eseményen részt
vett a bahreini szultán három fia is.

A Budapestről szóló könyvek, térképek, fényképek, plakátok legnagyobb nyilvános
gyűjteménye a Fővárosi Szabó Ervin Könyvtár Központi Könyvtárában, a Budapest
Gyűjteményben található.



https://hu.wikipedia.org/wiki/Zlatan_Ibrahimovi%C4%87

Zlatan Ibrahimović (Malmö, 1981. október 3. –) bosnyák és horvát származású svéd
válogatott labdarúgó. Jelenleg a Manchester United csatára.

Ibrahimović jugoszláv bevándorlók gyermekeként született Svédországban. Édesapja
Bosznia-Hercegovinában, Bijeljina-ban, édesanyja Horvátországban, Zárában
született. 6 éves korában kezdett futbalozni.

Első klubja az Malmö Boll och Idrottsförening (később FC Rosengård) volt, majd
az FBK Balkan csapatához került. 1994-ben csatlakozott a Malmö FF csapatához.

1999-ben került fel az első csapatba. Ebben a szezonban a Malmö a 13. helyen
végzett a bajnokságban, ami kiesést jelentett a csapat számára a másodosztályba.
Azonban egy év után visszajutottak a legjobbak közé. Arsène Wenger próbálta
leigazolni a fiatal svéd támadót - sikertelenül. Leo Beenhakker is sokáig
figyelte a játékost, és végül sikerült is az Ajaxhoz csábítani: 2001. március
22-én bejelentették, hogy Ibrahimović júliustól az Ajax játékosa, mintegy 80
millió svéd koronáért váltott klubot, ami 7,8 millió eurót jelentett.

Kezdetekben nem kapott sok játéklehetőséget Co Adriaanse irányítása alatt.
Azonban 2001. november 29-én menesztették a holland szakembert, és a helyére
Ronald Koemant hozták, akinél a kezdőcsapat tagja lett mint támadó. Első évében
rögtön bajnokságot nyert az Ajaxszal. Második szezonjában bemutatkozhatott a
Bajnokok Ligájában is, 2002. szeptember 17-én a Lyon ellen, ahol rögtön két gólt
szerzett. Összesen négy gólt szerzett a Bajnokok Ligája akkori kiírásában,
csapatával a negyeddöntőig meneteltek, ahol a Milan ellen búcsúztak a
sorozattól, akik később meg is nyerték a trófeát. Utolsó szezonjában az Ajaxban
a NAC Breda elleni gólját 2004. augusztus 22-én az Év góljává választották az
Eurosport nézői. A 2003–2004-es Bajnokok Ligájában mindössze 1 gólt szerzett (a
Celta Vigo ellen október 22-én), csapata nem jutott tovább a csoportkörből sem.

2004. augusztus 31-én, az átigazolási időszak utolsó napján igazolt a
Juventushoz 16 millió euróért. David Trezeguet sérülése miatt rögtön a
kezdőcsapatban kapott helyett Capellótól és első évében 16 bajnoki gólt
szerzett. A szezon végéhez közeledve a Real Madrid egy 70 millió eurós
ajánlattal jelentkezett be Ibrahimovićért, amit a Juventus természetesen
elutasított.

A 2006 nyarán kirobbant olasz bundabotrányban a Juventus is érintett volt, ennek
értelmében az olasz labdarúgó-szövetség elvette az utolsó két bajnoki címüket
(2005, 2006) és a másodosztályba sorolta a torinói egyesületet. A Juventus
mindent megtett, hogy megtartsa legjobb játékosait, azonban Ibrahimović és jó
pár csapattársa nem tartott ki az "Öreg hölgy" mellett, és távoztak a csapattól.

2006. augusztus 10-én írt alá a milánói együtteshez, amely 24.8 millió eurót
fizetett a Juventusnak. Zlatan 4 éves szerződést kötött az Interrel. Korábbi
csapattársát, Patrick Vieirát, pár nappal korábban szintén leigazolta az Inter.
Átigazolása után egy interjúban Zlatan elmesélte, hogy gyermekkorában Inter
szurkoló volt. Milánói karrierje egy góllal és gólpasszal kezdődött a Fiorentina
ellen. Első bajnoki szezonjában 15 gólig jutott és megnyerte a 2006–2007-es
bajnokságot. 97 ponttal zárták a idényt.

2007. szeptember 16-án játszotta 100. olasz bajnoki mérkőzését, ugyanebben az
évben meghosszabbította szerződését, amely 2013-ig kötötte az olasz óriáshoz.
Október 2-án két gólt szerzett a PSV Eindhoven ellen a Bajnokok Ligája
csoportmérkőzésén, amely 2005 decembere óta az első BL gólja volt. Ebben az
idényben 5 Bajnokok Ligája gólt szerzett 7 mérkőzésen.

A 2008–2009-es szezonban a Bologna ellen szerzett találatát, ismét az "Év
góljának" választották, majd a bajnokság utolsó mérkőzésén az Atalanta ellen
kétszer is betalált, ennek köszönhetően megelőzte Marco di Vaiot és Diego
Militot, és 25 góllal gólkirály lett.

A Barcelona elnöke, Joan Laporta 2009. július 17-én jelentette be, hogy
megegyeztek az Interrel Ibrahimović átigazolásáról, majd a sikeres orvosi
vizsgálatok után mintegy 60 ezer néző előtt mutatták be hivatalosan a Camp
Nouban. Az átigazolás értelmében a Barcelona 46 millió eurót és Samuel Eto’o
játékjogát (piaci értéke 20 millió euró) adja Zlatan Ibrahimovićért cserébe.

2009. augusztus 23-án mutatkozott be hivatalos mérkőzésen a Barcelonában, az
Athletic Bilbao ellen a spanyol Szuperkupában, melyen gólt még nem szerzett,
azonban kiosztott egy gólpasszt Lionel Messinek. Következő mérkőzése a 2009-es
Európai szuperkupa mérkőzés volt, a bajnokságban pedig a Sporting Gijón elleni
nyitányon debütált, amelyen megszerezte első gólját Barca mezben. Azt ezt követő
3 bajnoki mérkőzésén is gólt szerzett, mellyel rekordot állított be a
Barcelonában, miszerint az első 4 meccs mindegyikén betalált.

Október 20-án megszerezte első Bajnokok Ligája gólját is a Rubin Kazany elleni
csoportmérkőzésen. 5 nappal később pedig duplázott a Zaragoza elleni 6-1-es
győzelem alkalmával. Ezzel pedig 7 mérkőzésen 7 rúgott góllal állt a
bajnokságban, mellyel a Barcelona a tabella élére került. November 7-én
combsérülést szenvedett, amely 3 hetes kihagyásra kényszerítette a támadót.
November 29-én tért vissza a Real Madrid elleni rangadóra, ahol Thierry Henryt
váltotta a második félidőben. Visszatérése remekül sikerült: az ő góljával nyert
a FC Barcelona a Real Madrid ellen. Február 14-én szerezte első gólját 2010-ben
az Atlético Madrid ellen. Később bevette a VfB Stuttgart kapuját is a Bajnokok
Ligája nyolcaddöntőjének első mérkőzésén. A következő körben 2 gólt szerzett az
Arsenal ellen az Emirates Stadionban. Ibrahimović végül 16 bajnoki góllal zárta
a szezont, és megnyerte a spanyol bajnokságot is rekordpontszámmal, szám szerint
99 ponttal.

Utolsó gólját a Sevilla elleni a 2010-es szuperkupa meccsen szerezte, melyet
3-1-re elveszített csapata. A Joan Gamper Kupán búcsúzott a barcelonai
közönségtől, ahol a Milan együttesét tizenegyespárbajban győzték le.

Távozásának elsődleges oka állítólag az volt, hogy teljesen megromlott a
kapcsolata a csapat edzőjével, Josep Guardiolaval.

2010. augusztus 28-án a Milan hivatalos honlapján jelentette be Ibrahimović
érkezését. Egy évre érkezett kölcsönbe, azonban egy opciót foglaltak a
szerződésbe, mely szerint 2011 nyarán a Milan végleg megvásárolhatja a svéd
játékost 24 millió euróért.

Szeptember 11-én játszotta első bajnoki mérkőzését a Milanban a Cesena ellen,
melyet 2-0-ra elveszített a milánói csapat. A mérkőzés késői szakaszában
büntetőrúgást hibázott. November 14-én az ő góljával nyert a Milan az Inter
ellen a milánói derbin. A szezon végén bajnoki címet ünnepelhetett a Milannal, ő
maga 14 bajnoki góllal, és 12 gólpasszal járult hozzá a Scudettohoz. 2011.
június 18-án mindenben megegyezett a Barcelona és a Milan Ibrahimović
átigazolásáról.

Második szezonját is remekül kezdte, betalált az Inter elleni olasz szuperkupa
mérkőzésen. Első bajnoki találkozóján is betalált a Lazio ellen, amely 2-2-re
végződött. A szezonban gólt lőtt a Barcelonának is a Bajnokok Ligája
negyeddöntőjében, de a meccset elveszítették. Legjobb mérkőzése talán a Palermo
elleni 4-0 volt, amelyen 18 perc alatt 3 gólt lőtt. A bajnokságban 32 meccsen 28
gólt lőtt, és újra olasz gólkirály lett.

2012. július 17-én Leonardo, a Paris Saint-Germain sportigazgatója bejelentette,
hogy megtörtént a megegyezés Zlatan Ibrahimoviccsal, aki így már a klub
játékosának tekinthető. Egy nappal később hivatalossá vált a PSG-hez igazolása,
miután bemutatták Marco Verrattival egyetemben.

Először 2012. július 28-án viselte a PSG mezét a D.C. United elleni barátságos
meccsen, ahol 2 perc játék után be is vette az ellenfél kapuját.

A 2012-13-as idényben, bajnokságot és szuperkupát nyert a csapattal, emellett 30
találatával a gólkirályi címet is megszerezte. 2013-14-ben bajnokságot és a
ligakupát abszolvált egy újabb, 26 találatos gólkirályi címmel.

A 2013-2014-es, és az azt követő szezonban is megnyerte csapatával a
bajnokságot, a 2014-2015-ös szezonban a Francia kupat is begyűjtötte. A
2015-16-os idényben a párizsi csapattal újra megnyert minden hazai trófeát, 38
találatával pedig a gólkirályi címet is megszerezte, és megdöntötte Carlos
Bianchi 37 gólos rekordját, valamint ő lett a PSG történetének legeredményesebb
játékosa a hazai és a nemzetközi porondon is. A BL-ben azonban megint nem
sikerült az áttörés, ezúttal a Manchester City, és a negyeddöntő jelentette a
végállomást. A szezon végén lejáró szerződését nem hisszabbította meg, így az
Olympique de Marseille elleni 4-2-re megnyert kupadöntőn két góllal búcsúzott a
párizsi közönségtől.

2016 július 1-én egyéves szerződést írt alá a Manchester Unitednél, ahol újra
együtt dolgozhat José Mourinhoval, aki az edzője volt az Internazionale-nál,
2008 és 2009 között. 2016 augusztus 7-én az általa szerezett góllal a Manchester
United megnyerte az Community Shield-et, miután 2-1-re legyőzték a Leicester
City-t.

A svéd válogatottban 2001. január 31-én mutatkozott be egy gól nélküli
barátságos mérkőzésen Feröer ellen. Első tétmérkőzése egy világbajnoki selejtező
volt Azerbajdzsán ellen 2001. október 7-én, melyen megszerezte első válogatott
gólját. Részt vett a 2002-es világbajnokságon, ahol összesen 46 percnyi
játéklehetőséget kapott.

Behívták a 2004-es Eb svéd keretébe olyan játékosok mellett, mint a Celtic
csatára, Henrik Larsson, valamint az Arsenal-os Fredrik Ljungberg. Ibrahimović
jól teljesített a kiírásban; büntetőt értékesített Bulgária ellen, és
Olaszországnak lőtt egy egyenlítő gólt. A svéd válogatott a negyeddöntőben esett
ki a Hollandia elleni büntetőpárbajt követően. Zlatan is kihagyott egy
tizenegyest.

2004. szeptember 4-én négy gólt szerzett Málta ellen. A 2006-os világbajnokságon
azonban nem szerzett gólt, és a nyolcaddöntőben kiestek Németország ellen.

2008. június 10-én talált be újra a válogatottban, Görögország ellen az
Európa-bajnokság nyitófordulójában, majd 4 nappal később Spanyolország ellen is.
Végül 2 góllal zárta a tornát, Svédország pedig kiesett a csoportból.

2012. november 14-én egy Anglia elleni, 4–2-re végződő barátságos mérkőzésen, az
új svéd nemzeti stadion avatóján mind a négy svéd gólt ő szerezte. Az utolsó
gólja egy 25 méteres ollózás volt, ami a focitörténelem legszebb találatai közé
került, 2013-ban Puskás-díjat vehetett át góljáért.

2013. november 19-én a Portugália elleni vb-pótselejtezőn Svédország 2-3-as
vereséget szenvedett, így nem jutottak ki a 2014-es brazíliai világbajnokságra.
A svéd válogatott mindkét gólját Ibrahimović szerezte.

A 2016-os Európa-bajnokság selejtezőin (beleértve a Dánia elleni pótselejtező
mérkőzést is) összesen 10 találatot jegyzett. Az Európa-bajnokságon a svédek
mindössze egy pontot szereztek a csoportjukban és nem jutottak tovább a
nyolcaddöntőbe. A torna után Ibrahimović bejelentette, hogy visszavonul a
válogatottságtól. 116 mérkőzésen 62 gólt szerzett, amivel ő a svéd válogatott
gólrekordere.

Ibrahimovićnak 1 édestestvére (Sanela) és 4 féltestvére van. Helena Segerrel él
együtt, akivel van 2 gyermeke is Maximilian (2006. szeptember 22.) illetve
Vincent (2008. március 6.). Jelenleg Manchester mellett, Cheshire-ben él, de
többször hazatér Svédországba, Malmöbe. 14-17 éves korában taekwondoval is
foglakozott, és egykori klubbjától (Enighet, Malmö) 2010-ben megkapta a
tiszteletbeli fekete övet. Ez vagyok – Én, Zlatan Ibrahimovic, ez a címe a
csatár önéletrajzi könyvének, ami 2012-ben jelent meg hazájában. Mivel a könyv
sikeresnek bizonyult, más nyelvekre is lefordították. Magyarul 2012. júniusában
jelent meg.



https://hu.wikipedia.org/wiki/Izlandi_labdar%C3%BAg%C3%B3-v%C3%A1logatott

Az izlandi labdarúgó-válogatott Izland nemzeti csapata, amelyet az izlandi
labdarúgó-szövetség (izlandi nyelven: Knattspyrnusamband Íslands) irányít. Hazai
mérkőzéseiket a Laugardalsvöllur-ban rendezik.

Sokáig nem sikerült kijutniuk egyetlen világ -és Európa-bajnokságra sem. A
2016-os Európa-bajnokság volt ez első rangos torna, melyen részt vettek.

Bár az izlandi bajnokságot már 1912-ben létrehozták, az első válogatott
mérkőzést csak 1930. július 29-én rendezték Feröer ellen. A
labdarúgó-szövetséget még később, 1947-ben alapították. A világ és az
Európa-bajnokság selejtezőinek küzdelmeiben az 1970-es évek óta vesznek részt.
Ezt megelőzően csak az 1958-as világbajnokság selejtezőiben indultak, ahol a
csoportjukban győzelem nélkül az utolsó helyen végeztek. A fordulópont a 2000-es
évek kezdetén történt, ugyanis ekkortájt lehetett érzékelni, hogy megindult a
fejlődés az izlandi labdarúgásban.

A 2004-es labdarúgó-Európa-bajnokság selejtezőiben 4 győzelemmel, 1 döntetlennel
és 3 vereséggel zártak. A csoportgyőztes Németország csak 5 ponttal gyűjtött
többet, akivel hazai pályán 0–0-s döntetlent játszottak. Skócia ellen az
oda-vissza vereség viszont soknak bizonyult, így csak a harmadik helyen
végeztek.

2004. augusztus 18-án az izlandi válogatott első alkalommal ért el nagy
eredményt rangos ellenféllel szemben, amikor is 2–0–ra legyőzte Olaszországot. A
mérkőzést a Laugardalsvöllurban rendezték 20204 néző előtt, ami azóta is
nézőcsúcsnak számít.

1996. április 24-én egy Észtország elleni barátságos mérkőzésen sporttörténelmi
pillanatot produkáltak. Eiður Guðjohnsen édesapjával Arnórral együtt játszottak
a válogatottban.

A 2014-es világbajnokság selejtezőiben a második helyet szerezték meg a
csoportjukban, amivel történetük legnagyobb sikerét elérve a pótselejtezőben
folytathatták. A még nagyobb bravúr azonban elmaradt, miután Horvátország ellen
hazai pályán 0–0-s döntetlent játszottak, idegenben pedig 2–0-s vereséget
szenvedtek.

A 2016-os labdarúgó-Európa-bajnokság selejtezői során nagyszerűen szerepelt az
izlandi válogatott, többek közt a cseheket és a hollandokat is megelőzve
csoportelsőként jutottak ki az EB-re, történetük során először.

Az Európa-bajnokságon az F csoportba kerültek; Ausztria, Magyarország és
Portugália mellé. Az első két mérkőzésükön Portugália és Magyarország ellen
1–1-s döntetlent játszottak. Ausztriát viszont sikerült 2–1-re legyőzniük. A
nyolcaddöntőben nem kis meglepésre 2–1-el kiejtették Angliát. A negyeddöntőben a
házigazda Franciaországgal találkoztak és 5–2-s vereséget szenvedtek.



https://hu.wikipedia.org/wiki/Francia_labdar%C3%BAg%C3%B3-v%C3%A1logatott

A francia labdarúgó-válogatott Franciaország nemzeti csapata, amelyet a francia
labdarúgó-szövetség (Franciául: Fédération Française de Football) irányít.

Természetesen a Tricolore (Franciaország zászlaja) után a nemzeti válogatott
tradicionális színei: a kék, a fehér és a vörös.

Franciaország egyike volt annak a négy európai országnak, amely részt vett a
legelső labdarúgó-világbajnokságon 1930-ban és egyike annak a nyolc nemzetnek,
amelynek sikerült elhódítania a világbajnoki trófeát. A franciáknak ez hazai
közönség előtt 1998-ban sikerült, ahol a döntőben Brazíliát győzték le 3–0
arányban. Az Európa-bajnokságon két alkalommal: 1984-ben Michel Platini és
2000-ben Zinédine Zidane vezérletével végeztek az első helyen. Miután 2001-ben a
Konföderációs-kupát is sikerült elhódítaniuk, Argentínával egyetemben ők lettek
az egyetlen nemzet, melynek sikerült megnyernie a FIFA által szervezett két
legrangosabb sorozatot, a világbajnokságot, a konföderációs kupát illetve az
olimpiát.

A 2006-os világbajnokság döntőjében Olaszország ellen, tizenegyespárbajban
veszítettek 5–3 arányban.

Bár a labdarúgást, mint tudjuk Anglia adta a világnak, a franciák alakították
szervezett sportággá. Franciaország volt a fő mozgatórúgója a FIFA, az UEFA, a
világbajnokság, az Európa-bajnokság és az európai klubcsapatok kupaversenyei
létrehozásának. A megalakult szövetség rendet teremtett a kaotikus hazai
klubéletben, melynek irányításáért egy időben nem kevesebb mint öt testület
versengett. A francia labdarúgó-válogatott 1904-ben szerveződött. Első
mérkőzését 1904. május 21-én Brüsszelben játszotta Belgium ellen, ami 3–3-as
döntetlennel zárult. A következő évben az első hazai pályán lejátszandó
mérkőzésre is sort kerítettek. A Parc des Princesben 500 néző előtt Svájc volt
az ellenfél. A franciák Gaston Cyprès góljával 1–0-ra győztek. 1930. júliusában
a franciák részt vettek az első hivatalos világbajnokságon, amit Uruguayban
rendeztek. A torna nyitómérkőzését Mexikóval játszották és 4–1-es győzelmet
arattak. Lucien Laurent nevéhez fűződik a franciák és vb-k történetének első
gólja. A későbbiekben Argentína és Chile ellen is 1–0-s vereséget szenvedtek és
a csoportkör után kiestek. A professzionizmust 1932-ben hagyták jóvá, és
felállították a ligát. Az eredmények csak klub szinten jelentkeztek. Az 1934-es
világbajnokságon már az első fordulóban kikaptak Ausztriától 3–2-re, ami szintén
kiesést eredményezett számukra. Az 1938-as világbajnokságnak Franciaország adott
otthont. Itt a negyeddöntőben, a későbbi világbajnok Olaszország ellen
elszenvedett vereség (1–3) jelentette a végállomást.

Az 1950-es években a franciák első aranygenerációja volt születőben Raymond Kopa
vezérletével. Az 1958-as svédországi világbajnokságon a csoportkörben Paraguay
(7–3), Jugoszlávia (2–3) és Skócia (2–1) ellen kellett megmérkőzniük. A
negyeddöntőben Észak-Írországot 4–0-ra verték, majd következett az elődöntő,
ahol a Pelé fémjelezte braziloktól 5–2-es vereséget szenvedtek és a harmadik
helyért lejátszandó mérkőzésen folytathatták a tornán való szereplésüket. A
bronzéremért az NSZK-val mérték össze erejüket és 6–3 arányban
győzedelmeskedtek. Just Fontaine négy gólt szerzett a hatból. Összesen 13 góllal
nyerte el a gólkirályi címet, ami azóta is világbajnoki rekord.

A legelső labdarúgó-Európa-bajnokságot Franciaországban rendezték 1960-ban. A
lebonyolítás szerint négy válogatott vett részt a zárószakaszban. A franciák
Jugoszlávia ellen léptek pályára és ugyan 4–2-re vezettek végül 5–4-re
elveszítették a párharcot. a harmadik helyért Csehszlovákiától is kikaptak, így
a negyedik helyen zártak.

Az 1966-os világbajnokságon a csoportkörében mindössze egy pontot szereztek. Az
eredmények a következők voltak: Mexikó (1–1), Uruguay (1–2), Anglia (0–2). Az
1960-as és az 1970-es években a legtöbb rangos nemzetközi tornára nem jutottak
ki, emiatt nem értek el jelentősebb eredményeket.

A hetvenes évek végén Michel Platini felbukkanásával fordulóponthoz jutott a
válogatott. A válogatott a világ egyik legsikeresebb nemzeti csapata lett. Az
1978-as vb-n a csoportkör után búcsúztak, rá négy évre viszont az elődöntőig meg
sem álltak. Az 1982-es világbajnokságon az NSZK elleni mérkőzésen a rendes
játékidő és a hosszabbítás után 3–3-as döntetlen született. A büntetőpárbajban a
németek bizonyultak jobbnak és 5–4-re győztek. A bronzmérkőzésen a lengyelektől
kaptak ki 3–2-re.

Az 1984-es labdarúgó-Európa-bajnokságon aratott győzelmével Franciaország az
első rangos nemzetközi trófeáját szerezte meg. A franciák az egész torna során
magabiztos teljesítményt produkálva jutottak el a döntőig. A csoportban Dániát
1–0-ra, Belgiumot 5–0-ra, Jugoszláviát 3–2-re, az elődöntőben pedig Portugáliát
verték 3–2-re. A döntőben Spanyolországot győzték le 2–0-ra Platini és Bruno
Bellone góljaival. Platini 8 góljával a gólkirályi címet is elhódította.
Ugyanebben az évben a Los Angeles-i 1984. évi nyári olimpiai játékokat is
megnyerték. 1985-ben a konföderációs kupa elődjének számító Artemio Franchi
Trófeát –melyen az Európa-bajnok és a Copa América győztese mérkőzött meg
egymással– begyűjtve három nagynevű serleg birtokosai voltak.

Az 1986-os világbajnokságon végső győzelemre esélyes csapatok egyikének
számított Franciaország. Ezúttal is az elődöntő jelentette a végállomást
számukra és akárcsak 1982-ben ismét az NSZK-tól kaptak ki. A harmadik helyért
Belgiumot legyőzték 4–2-re és történetük második világbajnoki bronzérmét
szerezték. A sikerek ellenére az 1988-as Eb-ről és az 1990-es vb-ről lemaradtak
a kékek.

Az 1992-es Európa-bajnokságon Michel Platini már szövetségi kapitányként vezette
a válogatottat. A torna nyitómérkőzésén a házigazda Svédországgal 1–1-es
döntetlent játszottak. A második körben Anglia ellen értek el egy 0–0-s
döntetlent. A dánoktól 2–1 arányban kikaptak és ezzel a vereséggel 19 meccses
veretlenségi széria szakadt meg. A franciák valamennyi gólja Jean-Pierre Papin
nevéhez fűződik. A kiesés után egy héttel Platinit Gérard Houllier váltotta
kapitányi poszton. Houlliernek azonban nem sikerült kijuttatnia az 1994-es
világbajnokságra a válogatottat, miután a selejtezősorozat végéhez közeledve két
vereséget szenvedtek hazai pályán. Először Izrael ellen csúszott be egy kínos
3–2-es vereség, majd Bulgáriától kaptak ki 2–1-re. Mindez nagy felháborodást
keltett és nem maradt következmények nélkül. Több játékost soha többé nem hívtak
be a válogatottba, Houlliért pedig felállították posztjáról és a helyére a
segédezője Aimé Jacquet lépett.

Az 1996-os Eb-n a csoportkörben Románia 1–0-s legyőzésével nyitottak, amit a
spanyolok elleni 1–1-es döntetlen követett. Bulgáriát legyőzték 3–1-re és
megnyerték a csoportjukat. A negyeddöntőben Hollandiát győzték le
tizenegyespárbajban, majd az elődöntőben Csehország legjobbjai ellen ugyancsak
büntetőpárbajban maradtak alul.

Az 1998-as labdarúgó-világbajnokságnak Franciaország volt a házigazdája. A
franciák Dél-Afrikát (3–0), Szaúd-Arábiát (4–0) és Dániát (2–1) legyőzve hiba
nélkül nyerték a csoportjukat. A legjobb 16 között Paraguayt Laurent Blanc
aranygóljával búcsúztatták. A negyeddöntőben Olaszország ellen
tizenegyesrúgásokkal sikerült a továbbjutás. A döntőbe kerülésért Horvátországot
kellett legyőzniük. Davor Šuker révén a horvátok szereztek vezetést, de Lilian
Thuram két góljának köszönhetően a franciák fordítottak és történetük során első
ízben bejutottak a döntőbe. Érdekesség, hogy Thuram se előtte, se utána nem volt
eredményes a francia válogatottban. Jacquet világbajnoki címhez vezette a
nemzeti csapatot, miután Brazília 3–0-s legyőzésével feltették a koronát a
teljesítményükre.

2000-ben az Európa-bajnoki címet is sikerült elhódítaniuk, miután a döntőben
drámai fordulattal 2–1-re legyőzték Olaszországot. A mérkőzés 55. percében Marco
Delvecchio által az olaszok szereztek vezetést és amikor már úgy nézett ki, hogy
minden eldőlt akkor Sylvain Wiltord a 94. percben egyenlíteni tudott, ezzel a
sírból hozta vissza a reményt. A hosszabbítás 103. percében David Trezeguet
aranygóljával a franciák bebiztosították győzelmüket. Franciaország lett tehát a
világ és Európa-bajnoki cím védője, ezt korábban egyedül az NSZK-nak sikerült
elérnie 1974-ben.

A 2001-es konföderációs kupát is magukénak tudhatták, miután 1–0-ra legyőzték
Japánt a fináléban. Minden idők legsikeresebb időszaka volt ez a franciák
számára. A 2002-es labdarúgó-világbajnokság nyitómérkőzésén aztán nagyon meglepő
eredmény született. A világbajnoki újonc Szenegál ellen 1–0-s vereséget
szenvedtek. A továbbiakban Uruguayjal 0–0-s döntetlent játszottak, míg a
dánoktól 2–0-ra kikaptak. Franciaország szégyenszemre vb címvédőként, rúgott gól
nélkül csúfosan leszerepelt már a csoportkör után. A kiesés után Roger
Lemerrenek távoznia kellett, akit Jacques Santini váltott.

Santini a 2004-es portugáliai Európa-bajnokságon vezette a nemzeti csapatot. A
csoportkörben a következő eredményeket érték el: Anglia (2–1), Horvátország
(2–2), Svájc (3–1). Csoportgyőztesként azt a Görögországot kapták ellenfélül a
legjobb nyolc között, amely később megnyerte a tornát. A franciákat 1–0-ra
győzték le. A korábbi tendenciáknak megfelelően a sikertelenség után új
szövetségi kapitányt neveztek ki. Raymond Domenech kapta a megtisztelő
feladatot, hogy irányítsa a munkát. A 2006-os labdarúgó-világbajnokságot Svájc
ellen kezdték egy 0–0-s döntetlennel. Dél-Koreával ugyancsak döntetlenre
végeztek (1–1), Togo-t pedig 2–0-ra megverték. Az egyenes kieséses szakaszban
Spanyolországot 3–1-re, Brazíliát és Portugáliát 1–0-ra győzték le és döntőbe
jutottak. A döntőben Olaszország ellen léptek pályára. Zinédine Zidane révén
megszerezték a vezetést, amit Marco Materazzi egyenlített ki. A rendes játékidő
és a ráadás sem hozott újabb gólt, ezért következhettek a büntetőrúgások. Ezt az
olaszok nyerték 5–3 arányban, így Franciaország a második helyen végzett. A
döntő emlékezetes maradt még egy nem éppen labdarúgópályákra való incidensről,
ami Zidane és Materazzi között történt. Zidane dühében mellbe fejelte az olasz,
miután ő provokálta és a kiállítás sorsára jutott. A 2008-as
labdarúgó-Európa-bajnokság selejtezőiben meglepetésre Skóciától oda-vissza 1–0-s
vereséget szenvedtek, de végül sikerült a kijutás. Az Eb-n a Románia elleni 0–0,
a Hollandia elleni 1–4 és Olaszország elleni 0–2 után már a csoportkör után
búcsúzni kényszerültek.

A 2010-es labdarúgó-világbajnokságon szintén nem jártak túl sok sikerrel és
ismét a csoportkör után estek ki. A Mexikó elleni mérkőzés félidejében Nicolas
Anelka obszcén szavakkal illette Raymond Domenechet, miután az lecserélte és
kritizálta teljesítményét. Az eset következményeként Anelkat hazaküldték, a
válogatott többi játékosa pedig bojkottálta az edzést. A csalódást keltő
világbajnokság után a francia labdarúgó-szövetség elnöke Jean-Pierre Escalettes
lemondott posztjáról, Domenechet pedig menesztették. Az új szövetségi kapitány
Laurent Blanc lett Az új kapitány sietett kijelenteni, hogy nála tiszta lappal
indulnak azok a játékosok, akik a 2010-es labdarúgó világbajnokságon
edzésbeszüntetéssel tüntettek és szerinte a szövetség döntései elhamarkodottak,
alaposabban meg kellene ismerni a világbajnokságon történteket. Mindezek
ellenére a Dél-afrikai vb-n szereplő 23 fős keret minden tagját egy mérkőzés
erejéig eltiltotta a szövetség, amiért részt vettek az edzés bojkottálásában. Az
eltiltás miatt ő rájuk nem számíthatott Blanc, a Norvégia elleni barátságos
találkozón.

A 2012-es Európa-bajnokság selejtezőit egy Fehéroroszország elleni 1–0-s hazai
vereséggel kezdték. Ez volt az egyetlen vereségük és a selejtezők végén az első
helyen végeztek a csoportjukban. A lejátszott 10 mérkőzésből hatot megnyertek,
míg a maradék három találkozón döntetlent értek el.

A tornán a D csoportba kaptak besorolást Anglia, Svédország és Ukrajna
társaságában. Első mérkőzésükön 1–1-s döntetlent játszottak Anglia ellen. Ezt
követte Ukrajna 2–0-s legyőzése. Az utolsó csoportmérkőzésükön ugyan
Svédországtól 2–0-s vereséget szenvedtek, de ennek ellenére továbbjutottak. A
negyeddöntőben a címvédő és későbbi győztes Spanyolország ellen kaptak ki
2–0-ra. Az Európa-bajnokság után Laurent Blanc-ot Didier Deschamps váltotta a
kispadon.

A 2014-es világbajnokság selejtezőinek I csoportjában öt győzelemmel, két
döntetlennel és egy vereséggel Spanyolország mögött a második helyen végeztek. A
pótselejtezőben Ukrajnát kapták ellenfélnek. Az első találkozóra Kijevben került
sor és az ukránok 2–0 győztek. A visszavágót a franciák 3–0-ra megnyerték és így
összesítésben kijutottak a világbajnokságra.

A világbajnokságon Ecuador, Honduras és Svájc mellett a G csoportba kerültek a
sorsolás után. A franciák egyik legjobb játékosa Franck Ribéry sérülés miatt
kénytelen volt kihagyni a tornát. Honduras 3–0-s legyőzésével nyitottak, amit a
Svájc elleni 5–2-s siker követett. Ecuador ellen egy 0–0-s döntetlennel zárták a
csoportmérkőzéseket. A nyolcaddöntőben Nigériát győzték le 2–0-ra. A
negyeddöntőben a későbbi világbajnok Németországtól kaptak ki 1–0-ra és kiestek.
Paul Pogbat a torna legjobb fiatal játékosának választották.

Franciaország volt a házigazdája a 2016-os Európa-bajnokságnak, így nem kellett
selejtezőket játszaniuk. A franciák a végső győzelemre is esélyesek voltak,
annak függvényében, hogy a legutolsó két rangos tornát –melyet ők rendeztek–
megnyerték. Sorsoláskor automatikusan az A csoportba kerültek Svájc, Románia és
Albánia társaságában. A torna nyitómérkőzésén Romániát verték 2–1-re. A sikeres
rajtot követően Albániával találkoztak. A párharc egészen a 90. percig 0–0-ra
állt, de ekkor Antoine Griezmann révén a franciák megszerezték a vezetést. A
végig masszívan védekező albánok megtörtek és a 95. percben Dimitri Payet is
betalált, kialakítva a 2–0-s végeredményt. Utolsó csoportmérkőzésükön Svájc
ellen 0–0-s döntetlent játszottak. Csoportgyőztesként jutottak be a legjobb 16
közé, ahol Írországot kapták ellenfélnek. Mindössze két perc elteltével az írek
büntetőt kaptak, amit Robbie Brady értékesített. Antoine Griezmann két góljával
azonban megfordította a mérkőzés állását, továbbjuttatva ezzel csapatát a
negyeddöntőbe. A legjobb 8 között a torna meglepetéscsapatával Izlanddal
találkoztak és 5–2 arányban sima győzelmet arattak. Az elődöntőben a
világbajnoki címvédő Németország volt az ellenfél. A franciák 2–0-s győzelemmel
jutottak be a torna döntőjébe. Ez volt az első alkalom az 1958-as vb óta, hogy a
franciák egy nemzetközi tornán letudták győzni a németeket. A fináléban
Portugáliával találkoztak és 1–0-s vereséget szenvedtek. A győztes gól a
hosszabbításban esett Éder révén. Franciaország így végül ezüstérmes helyen
zárt. Korábban Portugáliával fordult elő 2004-ben, hogy rendezőként elveszítette
a döntőt. A franciák számára némi vigaszt jelentett, hogy a torna gólkirálya
Antoine Griezmann lett 6 góllal.

A korai években rendezett, hazai mérkőzéseik helyszínét általában két párizsi
stadion közül választották ki. Ez a két helyszín: a Parc des Princes és az
Yves-du-Manoir Olimpiai Stadion volt. Eleinte tehát a fővárosban játszották a
mérkőzéseket, de ahogy az idő telt egyre több mérkőzést rendeztek szerte az
országban. Marseilleben, a Stade Vélodrome, Lyonban a Stade de Gerland,
Strasbourgban a Stade de la Meinau voltak az új helyszínek, ahol a nemzeti
csapat pályára lépett. A Parc des Princes 1972-es felújítása után a legnagyobb
befogadóképességű létesítmény lett, ennek értelmében ez időtájt más stadionokban
voltak az összecsapások.

1998-ban nyitotta meg kapuit a franciák új nemzeti arénája a Stade de France,
amit az 1998-as labdarúgó-világbajnokságra építettek. A Saint-Denisben található
stadion 81338 néző számára biztosít férőhelyet. Az első mérkőzést 1998. január
29-én rendezték itt, amikor Franciaország-Spanyolországgal játszott barátságos
válogatott mérkőzést. A találkozót a franciák nyerték 1–0-ra Zidane góljával.
Azóta a legtöbb válogatott mérkőzésnek a Stade France adott otthont és a
válogatott első számú otthona lett.

A francia válogatott tradicionális szerelése a kék mez, fehér nadrág és vörös
sportszár. Ez a színösszetétel természetesen Franciaország nemzeti zászlaját
szimbolizálja. Az 1904-es Belgium elleni mérkőzés óta, a legtöbb alkalommal
mindig ebben az összetételben futnak ki a játékosok a gyepre. A váltómez
általában fehér mezből, fehér nadrágból és fehér sportszárból tevődik össze.
1909–1914 közötti időszakban fehér mez volt a hivatalos, kék csíkozással. Az
1978-as labdarúgó-világbajnokságon Magyarország ellen játszottak Mar del
Plataban. A mérkőzésre mindkét válogatott fehér szereléssel készült, ezért a
franciák egy helyi csapattól a Club Atlético Kimberley-től kaptak kölcsön
zöld-fehér csíkos dresszeket.

1972-ben az Adidas lett a francia válogatott hivatalos mezszponzora. A
sportszergyártó cég 38 éven keresztül támogatta a kékeket felszereléssel és
olyan nagy sikerekhez járult hozzá, mint az 1984-es Eb, 1998-as vb, 2000-es Eb,
2001-es és 2003-as konföderációs kupa győzelmek. A francia labdarúgó-válogatott
által éveken át viselt Adidas mezek szinte összenőttek a csapattal.

2008. február 22-én a francia labdarúgó-szövetség bejelentette, hogy nem
hosszabbítják meg szerződésüket az Adidassal és 2011. január 1-től a Nike fogja
öltöztetni a nemzeti csapatot. A szerződés értelmében 7 éven keresztül
(2011–2018) látják el a franciákat sportszerekkel.



https://hu.wikipedia.org/wiki/Semmelweis_Ign%C3%A1c

Semmelweis Ignác Fülöp (Buda, 1818. július 1. – Bécs, 1865. augusztus 13.)
magyar orvos, az „anyák megmentője".

Jó megfigyelőképessége és tapasztalatai, valamint a statisztikai adatok helyes
értelmezése alapján Semmelweis lényegében az aszepszist vezette be a kórházi
szülészetben, ezzel jelentősen csökkentve a gyermekágyi láz okozta halálozási
arányt. Megfigyelte, hogy a klórvizes kézmosás megszünteti a boncolás utáni
hullaszagot, eme tapasztalatai alapján osztályán előírta, jóllehet a kórokozó
baktériumokat még nem ismerte. Szerencsére a klóros víz a kézre tapadt
baktériumokat is elölte. Azt is megfigyelte, hogy a klórmész a gyermekágyi lázat
meg tudja előzni. Módszerének elterjesztése érdekében szélmalomharcot vívott az
akkori orvostársadalom tekintélyes képviselőivel. Ragaszkodott a kórtermek
rendszeres takarításához, szellőztetéséhez, napoztatásához és a gyakori
ágyhuzatcseréhez. A takarékosságból szennyes ágynemű felhúzását elbocsátással
büntette. Eljárását mások nem alkalmazták, nem látván be az ok-okozati
összefüggést. Hasznossága csak a kórokozók felfedezésével nyert bizonyítást.

1818. július 1-jén a tabáni Fehér Elefánthoz, majd Palota (ma Apród) utca 1-3.
alatti Meindl-házban látta meg a napvilágot, ahol édesapjának – a hienc
(nyugat-magyarországi német) ősökkel rendelkező Semmelweis Józsefnek (1778–1846)
– jól menő fűszerüzlete is volt. Édesanyja Müller Teréz, Müller Fülöp módos
krisztinavárosi sváb kocsigyártó és Anderl Teréz leánya. A szülők 1810. január
14-én kötöttek házasságot a Krisztinavárosban. Ignác (a tízből) ötödik
gyerekként született, két bátyja ismert pesti kereskedő, Károly öccse pedig a
Belvárosi római katolikus plébánia lelkésze volt. Ignácot a közeli Tabáni
Plébániatemplom ban keresztelték meg. (A kor következetlen anyakönyvezésére
jellemző, hogy a tíz testvér vezetéknevét tízféleképpen írták; Semmelweiss,
Semmelweis, Semelveisz stb.)

A középiskolai tanulmányokat a székesfehérvári Ciszterci Szent István
Gimnáziumban és a budai Egyetemi Katolikus Gimnáziumban végezte el.

Egyetemi tanulmányait 1837 őszén a bécsi jogi fakultáson kezdte, majd még abban
a tanévben átiratkozott az orvosi karra. Az első évet ott végezte el, majd 1839
és 1841 között a Mária Terézia által megszüntetett jezsuiták kolostorába
telepített – (Neue Weltgasse, később Újvilág, ma Semmelweis utca) pesti egyetem
másod-harmad éves hallgatója. A 4-5. évfolyamot ismét Bécsben végezte. Már korán
magára vonta tanárainak – különösen Karl von Rokitanskynak és Josef Škodának –
figyelmét. Az előbbi engedélyével éveken át, szinte naponta látogatta az
anatómia-részleget és végzett számtalan boncolást.

1844. május 21-én Bécsben kapta meg orvosdoktori diplomáját, botanikai doktori
értekezésével: Tractatus de Vita Plantarum. Még ebben az évben, augusztus 4-én
szülészmesteri oklevelét is átvehette, és egy évvel később 1845. november 30-án
sebészdoktorrá avatták. Ezután rögtön tanársegédi állást kapott Johann Klein
(1788–1856) professzor szülészeti klinikáján, a bécsi közkórházban, az
Allgemeines Krankenhausban.

Néhány hónappal később Breit orvos-tanár, akinek helyére korábban felvették,
visszatért, így Semmelweis elveszítette állását. Angol nyelvórákat vett, és a
Dublinba való távozás gondolata foglalkoztatta, de visszahelyezték állásába,
mivel Breit a Tübingeni Egyetem szülészeti tanszékének élére került. 1847-es
itáliai (velencei) szakmai utazása után fájdalommal értesült barátja, kollégája
haláláról; Jacob Kolletschka boncolás okozta vérmérgezésben hunyt el.
Eltöprengett ezen és még az év márciusában felismerte, hogy az a betegség, amely
barátja halálát okozta és az, amelyet gyermekágyi láz néven ismertek, azonosak.

Már Bécsben, majd 1851-től a pesti Szent Rókus Kórház szülészeti osztályának
(nem tiszteletdíjas) főorvosaként kimutatta az aszeptikus (fertőzést megelőző)
eljárások előnyeit a szülészetben és a sebészetben.

Mind gyakorlatával, mind írásaiban próbálta terjeszteni nézeteit, de sajnos az
orvostársadalom nem vett róla tudomást.

Az antiszeptikus eljárások jelentőségét és annak bevezetését is csak Joseph
Lister angol sebész meggyőző munkája (1877) nyomán, lassanként fogadta el az
orvosszakma.

Semmelweis első megállapítása az volt, hogy a klórvizes kézmosás megszünteti a
kézen a boncolás utáni hullaszagot. A későbbi összefüggésre ennek alkalmazása
közben jött rá. Ekkoriban a kórokozó baktériumokat még nem ismerték, ám ez nem
akadályozta meg a klórt abban, hogy a kézre tapadt baktériumokat is megölje.
Szinte ismeretlen magyar szülészként csak szélmalomharcot tudott folytatni a kor
tekintélyes, és különböző (ma már bizonyítottan téves) elméleteket hirdető
szülészeivel szemben. A mikroorganizmusok felfedezése, Louis Pasteur munkássága
hozta meg az áttörést, ennek nyomán kezdett Lister is 1865-ben (Semmelweis
halálának évében) a karbolsavas antiszepszissel foglalkozni.

A tisztaságra való törekvés általában jelen volt – bizonyára tapasztalati alapon
– a különböző történelmi korok orvoslásában/sebészetében, de a korban messze nem
olyan tudatosan és alaposan, ahogy manapság. Kivétel talán az egyes államok
középkor végére eső gyakorlata a „Dreckapotheke”, amit Luther is megemlít.

Rájött, hogy a gyermekágyi lázat az orvosok és orvostanhallgatók okozták azzal,
hogy boncolás után átjártak az I. számú klinika szülészeti osztályára, és ott
fertőtlenítetlen kézzel vizsgálták a várandósokat. A bábák nem végeztek
boncolást, így a vérmérgezés eme speciális fajtája harmadannyi esetben fordult
elő a szegényebbeket kiszolgáló II. számú klinikán, mint az orvosokén. A
klórmész-oldatos kézmosást Semmelweis antiszeptikumként ajánlotta kollégáinak.
Felfedezését még abban az évben közzétette. Májusban kötelezte az orvosokat, az
orvostanhallgatókat és az ápolószemélyzetet a szülészeti osztályokra történő
belépés előtti klórmész-oldatos kézmosásra, majd októberben kötelezővé tette az
egyes betegek vizsgálata közötti klóros kézmosást is (ami könyékig, körömkefével
végrehajtott, negyedórás procedúra volt). Akkoriban ezek rendkívül népszerűtlen
intézkedések voltak, a statisztikai bizonyítékokat, pedig egyszerűen
komolytalannak tartották. Így kezdődött szélmalomharca az akkori hivatalos,
tudományos világgal, amely a mikroszkóp alkalmazásával (amit ő nem is használt)
sem jutott erre az egyszerű, empirikus következtetésre. Az 1848-as év tavaszán
Semmelweis több társával együtt tagja lett a bécsi forradalmi Nemzeti Gárdának,
de eközben folyamatosan gyakorolta hivatását is.

1855-ben a pesti egyetemen kinevezték az elméleti- és gyakorlati szülészet
tanárává. 1857-ben a zürichi egyetem meghívta tanárnak, de inkább itthon maradt.
Június 1-jén, a Krisztinavárosi Havas Boldogasszony-plébániatemplomban frigyre
lépett a 19 éves Weidenhofer Máriával. Öt gyermekük született, akik közül hárman
megérték a felnőttkort, de csak egyiküknek születtek utódai. Semmelweis
hamarosan leköszönt a szülészeti osztály vezetéséről, ahol hat év alatt egy
százalék alá szorította módszerével a gyermekágyi láz halandóságát.

1858-ban, barátja, Markusovszky Lajos biztatására, az Orvosi Hetilapban A
gyermekágyi láz kóroktana címmel publikálta felfedezését.

1859-ben az elavult, Újvilág utcai klinikát átköltöztették az Ország úti (ma
Múzeum körút) Kunewälder-épületbe.

1860-ban Bécsben adatta ki 1861-es évszámmal megjelenő, német nyelvű könyvét
(Die Aetiologie, der Begriff und die Prophylaxis des Kindbettfiebers (A
gyermekágyi láz kóroktana, fogalma és megelőzése). Tanait, az osztályán
gyakorlatban bizonyított hasznosságuk ellenére, az orvosi közvélemény
visszautasította.

1865 júliusa közepétől kollégái szerint magatartásában az elmezavar jelei
mutatkoztak; július 31-én Bécsbe vitték, és Balassa doktor beutalta a döblingeni
elmegyógyintézetbe. Agresszív magaviselete miatt ápolói súlyosan bántalmazták,
valószínűleg ennek következtében két hét után meghalt.

Halálának körülményei máig ismeretlenek, több különböző verziót állítottak fel
az életrajzírói. Ezek között volt az, hogy szifilisz miatt utalták volna
elmegyógyintézetbe, azonban Semmelweis maradványainak vizsgálata a szifiliszt
kizárta. Más elképzelés szerint nem utalták elmegyógyintézetbe, hanem csellel
került oda, ahol végül brutálisan agyonverték. Halála idején a teljes
orvostársadalom ellene volt, mivel nem ismerték el, hogy ők maguk okoznák
betegeik halálát, Semmelweis pedig nagy vehemenciával hirdette ezt.

Előbb a schmelzi temetőben temették el, temetésén sem kollégái, sem családtagjai
nem jelentek meg. A temető felszámolása után, 1891-ben földi maradványait neje
hazahozatta kerepesi temetőbeli sírboltjába. 1894-ben díszes, saját sírhelyet
kapott.

A hivatalos verzió szerint (gennyvérűség) szepszis végzett vele, de sokan úgy
gondolják, hogy a döblingi intézet megállapítása téves volt. Már korábban is a
dementia luetica (lueszes elbutulás) jelei mutatkoztak rajta.
Szifilisz-fertőzésének hipotézisét azonban 1965-ben – az akkor rendelkezésre
álló eszközökkel – egy tudományos vizsgálat megcáfolni látszott. Nyilván a
halála centenáriumán sem hangzott volna jól a vérbajos verzió, tekintve annak a
köztudatban élő negatív felhangjait, pedig aki akkoriban rendszeresen boncolt, a
fertőzést aligha kerülhette el. Ugyancsak gyakori volt a fertőzés a fogorvosok
körében, amíg a kórokozó természetére fény nem derült, és a kórkép gyógyítása
meg nem oldódott.

A 2000-ben megindult újabb orvostörténeti vizsgálódások teljes mértékben
bizonyították Semmelweis betegségének okaként a paralysis progressivát, vagyis a
hűdéses elmezavart (a nagyagyi kéreg krónikus lueses encephalitise), amit
valószínűleg még fiatalkorában egy gyermekágyi lázban elhunyt vérbajos asszony
boncolásakor szerzett kézsérülése révén kapott. Ennél a betegségnél az egyre
súlyosabb elmezavar évtizedek alatt alakul ki. Semmelweis már halála előtt 3-4
évvel nagyon furcsán viselkedett, hozzátartozói többnyire igyekeztek távol
tartani őt betegeitől.

A ma elfogadott diagnózist Benedek István fogalmazta meg Semmelweisről szóló jól
ismert, s a (paralysis progressiva) kimondása miatt sokat támadott könyveiben és
szakcikkeiben. A legújabb orvostörténeti kutatások is az ő megállapításának
helyességét igazolták. A vérmérgezéses teóriát, vagy hogy Semmelweis halálát
valamilyen vele szembeni összeesküvés okozta volna, messzemenően cáfolják az új,
alapos, levéltári kutatásra, a korabeli dokumentumokra épülő vizsgálatok is.

Érdekes következtetésre jutott viszont Garamvölgyi László ismert bűnügyi szakíró
elméleti kriminalisztikai vizsgálódásaival. Ezek szerint az anyák megmentőjét
tényleg brutálisan agyonverték a döblingi elmegyógyintézet pincéjében. A „cui
prodest?” kérdésre a válasz, hogy szakmai tekintélyében megsértett ellensége
bőven lehetett és kapóra jött a betegségéből adódó fékezhetetlen őrjöngése is.

Dr. Czeizel Endre leírása szerint Semmelweis enyhén szólva „nehéz” ember volt,
de nem volt elmebeteg. Elmegyógyintézetbe utalásáról feleségének panaszait
követően háromtagú konzílium döntött, akik „lehetőséget láttak orvosi indokkal
történő eltávolítására”. A tragikus véget azonban bizonyosan nem akarták, „nem
számítottak a bécsi elmegyógyintézet ápolóinak brutális magatartására, sőt
gyilkos tettére.” Az ápolók két alkalommal is nagyon súlyosan bántalmazták (a
boncolási lelet többszörös végtagtörésről is szól), majd „megkötözve orvosi
ellátás nélkül a sebei okozta vérmérgezésben hagyták elpusztulni.” Semmelweis
felesége később megváltoztatta nevét és morfinista lett; fia, Béla
öngyilkosságot követett el.

Életében nem kapta meg az őt megillető elismerést, a Magyar Tudományos Akadémia
sem vette föl tagjai sorába. Az utókor azonban többféle módon adózik
nagyságának:

1906-ban az eredetileg német nyelvű könyvét lefordították és A gyermekágyi láz
kóroktana, fogalma és megelőzése címmel kiadták magyarul, más írásaival egy
kötetbe szerkesztve, Győry Tibornak köszönhetően.



https://hu.wikipedia.org/wiki/HTTP-s%C3%BCti

A HTTP-süti (általában egyszerűen süti, illetve angolul cookie) egy
információcsomag, amelyet a szerver küld a böngészőnek, majd a böngésző
visszaküld a szervernek minden, a szerver felé irányított kérés alkalmával. A
sütiket maga a web szerver hozza létre a böngésző segítségével a felhasználó
gépén, ahol azok egy elkülönített könyvtárban kerülnek tárolásra. Lou Montulli,
a Netscape Communications egykori alkalmazottja használta először a süti
technikát a webes kommunikációban.

A süti bármilyen, a kiszolgáló által meghatározott információtartalmat
hordozhat. Az eljárás célja az állapot bevezetése az alapvetően állapotmentes
HTTP tranzakcióba. Sütik hiányában minden egyes weboldal (vagy erőforrás)
lekérése elszigetelt esemény, gyakorlatilag független a site többi oldalának
lekérésétől.

Sütit létrehozhat a kiszolgálón futó CGI-program és a böngészőben végrehajtott
kliensoldali script (például JavaScript) is.



https://hu.wikipedia.org/wiki/Labdar%C3%BAg%C3%A1s

A labdarúgás (angol eredetű szóval football, magyaros átírásban futball,
mindközönségesen foci) labdajáték, amelyet a pályán két, egyenként 11
labdarúgóból álló csapat játszik egymás ellen. A játék célja, hogy a
rendelkezésre álló idő alatt a labdát az ellenfél kapujába juttassák, lehetőleg
minél többször, és így minél több gólt szerezzenek.

A futball lábsport, de a játékos bármely testrészét használhatja a labda
irányítására, csak a karjait nem. Kivétel a kapus, akinek a tizenhatos vonalon
belül nincs „tiltott” testrésze, a büntetőterületen kívül viszont ő is
mezőnyjátékosnak számít.

A Nemzetközi Labdarúgó-szövetség (FIFA) felmérése szerint a futballt a világ
több mint 200 országában 240 milliónál többen játsszák rendszeresen.
Hétvégenként nézők milliói követik nyomon kedvenc csapatuk játékát a helyszínen
vagy a televízión. A tévékészülékek elterjedése előtt egy-egy nagy mérkőzés
közvetítése hatalmas rádióhallgatóságot vonzott.

Európa, de főleg a „fejlődő világ”: Latin-Amerika, Afrika és Ázsia lakossága
körében a futball társadalmi szerepe messze túlnőtt valóságos jelentőségéhez
képest – sok országban fanatikus rajongás kíséri a helyi csapatokat, focistákat,
mérkőzéseket.

A játékosok és rajongók számát tekintve a világ legnépszerűbb labdajátéka a
labdarúgás.

A labda rúgásával kapcsolatos játékokat a történelem során számos országban
játszották. A FIFA szerint "nagyon kezdetleges volt a játéknak az a szakasza,
amit Kínában gyakoroltak az i. e. 2. és az i. e. 3. évezredben (a játék neve
cuju volt)". Kínában, a népesség körében elterjedt kultikus jellegű labdajáték a
tsu-küh (rúgni-labda) volt. Közép-Mexikóban az olmékok a tlacstli labdajátékot
művelték egy tömör kaucsuklabdával. Az ókori Róma játéka, a harpastum, egy
rögbiféle játék volt, leginkább ez lehet a labdarúgás távoli elődje. A római
légiók hódító útjukra magukkal vitték a szőrrel bélelt felfújt hólyagot, a
bőrlabdát. A labdajátékok számos variációját játszották a középkori Európában,
melynek különböző területein a szabályok nagymértékben eltérőek voltak. 1400
körül Firenzében a calció labdajátékot játszották előírt szabályok mellett,
rögzített méretű játéktéren.

A Cambridge-i Szabályokat 1848-ban foglalták írásba a Cambridge-i Egyetemen,
ahol részletesen kidolgozták a későbbi rendszert. A Cambridge-i Szabályokat a
Trinity Collegeban írták le, ahol találkozott egymással az Eton, a Harrow, a
Rugby, a Winchester és a Shrewsbury iskola képviselője. Ez nem volt általánosan
elfogadott. Az 1850-es évek alatt sok klub nem állt kapcsolatban az iskolákkal
és egyetemekkel, így különféle formáit játszották a labdarúgásnak. Közülük
néhány saját szabályzattal bukkant fel, a legnevezetesebb a Sheffield Football
Club, („Sheffieldi szabályok" néven ismertté vált kódexet) melyet korábbi
középiskolai tanulók alapítottak 1857. október 24-én, akik első meccsüket 1860.
december 20-án. 1862-ben John Charles Thring a Uppingham Schoolból megalkotta a
befolyásos szabálykönyvet.

Ezek a folyamatos próbálkozások hozzájárultak a The Football Association (The FA
vagy Angol Labdarúgó-szövetség) 1863-as létrehozásához, amelynek az első gyűlése
1863. október 26. reggelén volt a Freemason's Tavern-en a Great Queen Streeten,
Londonban.

Anglia, Skócia, Wales és Írország Labdarúgó-szövetsége 1885-ben megalakítja az
International Football Association Board-ot, amely egyedül jogosult a szabályok
módosítására és a velük kapcsolatos döntések meghozatalára.

A Fédération Internationale de Football Association (FIFA), a labdarúgás
nemzetközi vezető szervezete hat alapító tag közreműködésével 1904-ben alakult
Párizsban, és kijelentették, hogy ragaszkodni fognak az egyesületi labdarúgás
szabályaihoz, a Laws of the Game-hez. A játék iránti népszerűség nemzetközi
növekedése lehetővé tette 1913-ban a FIFA tagjainak belépését az International
Football Association Boardba. A testületben jelenleg a brit szövetség négy
alapítójának egy-egy szavazata mellett a FIFA két képviselőjének négy szavazata
van a döntések meghozatalánál.

Napjainkban a labdarúgást az egész világon amatőr- és hivatásos szinten űzik. Az
emberek milliói mennek ki a stadionokba, hogy figyelemmel kísérjék a kedvenc
csapatukat, miközben milliárdok nézik a mérkőzéseket a televízión keresztül. A
FIFA 2001-es felmérése szerint több mint 200 országból körülbelül 240 millió
ember rendszeresen futballozik. Az egyszerű szabályok és minimális
felszerelésigény kétségkívül elősegíti a terjedését és a népszerűségének
növekedését.

A világ számos részén szenvedélyeket idéz elő, és fontos szerepet játszik a
szurkolók, a helyi közösségek és az egész nemzet életében; ezért gyakran
állítják róla, hogy ez a világ legnépszerűbb sportja. Az ESPN bejelentette, hogy
az elefántcsontparti labdarúgó-válogatott elősegítette a fegyverszünet
rögzítését a 2005-ös nemzeti polgárháborúban. Ennek ellentéte, amikor a
labdarúgás volt a közvetlen oka az 1969 júniusában kirobbant, Salvador és
Honduras közötti futballháborúnak. A sport súlyosbította a feszültséget az
1990-es évekbeli délszláv háborúban, amikor az GNK Dinamo Zagreb és az FK Crvena
zvezda közötti mérkőzést törölték az 1990. márciusi lázadás miatt.

Az első világbajnokságot 1930-ban rendezték Uruguayban. Az első döntőt Uruguay –
Argentína (4:2) játszotta. Sok ország - Európából a nagy távolság és a jelentős
költségek miatt csak négy csapat képviselte a labdarúgást - nem vett részt a
tornán, így a legtöbb résztvevő az amerikai földrészről érkezett. 1934-től az
európai csapatok is érdeklődni kezdtek a rendezvény iránt, ezért a tornát
követően a verseny egyre jobban kiteljesedve a világ legnagyobb labdarúgó
eseményévé vált. Ettől kezdve egyéb bajnokságok is kialakultak - az
Európa-bajnokság, a Dél-amerikai Copa América, az óceániai OFC-nemzetek kupája,
az Ázsia-kupa, az afrikai nemzetek kupája és az Észak-amerikai
CONCACAF-aranykupa, melyek mind a kontinensük legfőbb labdarúgó rendezvénye. A
brazil csapat - amely "Seleção"-ként is ismert - rendelkezik a legtöbb
világbajnoki címmel, öt alkalommal volt győztes.

Az első női labdarúgó-mérkőzést 1895-ben játszották Londonban. Számos országban
tiltó rendelkezésekkel akadályozták elterjedését. Ennek ellenére 1916-ban
Franciaországban megalakult az első női labdarúgó klub. Eltelt néhány év, amikor
elsőként Dániában szabadalmaztatták a női játékot, ezt követően több
nyugat-európai országban – főleg Németországban és Spanyolországban –
létrejöttek a női labdarúgó klubok.

1972-ben az Európai Labdarúgó-szövetség (UEFA) közbejárására a tiltó
intézkedéseket feloldották, de ezt megelőzően 1970-ben Olaszország már
megrendezte az első nem hivatalos világbajnokságot. A sportág – a televíziós
közvetítéseknek is köszönhetően – olyan népszerű lett, hogy az UEFA 1984-ben
kiírta az első hivatalos Európa-bajnokságot, 1991-ben pedig a FIFA égisze alatt
sor került a világbajnokság első döntőire. Amerikában, Atlantában rendezték a
XXVI., az 1996. évi nyári olimpiai játékok első női labdarúgó tornáját. A
fejlődés ütemét jól jelzi, hogy 2001-ben a női labdarúgók részére is kiírták a
Bajnokok Tornáját. Az intézkedés a női labdarúgás nemzetközi kapcsolatainak
további szélesedését hivatott segíteni.

A világ számos országában (Egyesült Államok, Németország, Svédország, Norvégia,
Kína, stb.) hihetetlen fejlődésnek indult a női labdarúgás.

Magyarországon a női labdarúgás meghonosítására már az első világháború előtt
történtek próbálkozások. Az első női labdarúgó csapat – a Szegedi Testgyakorló
Kör – Szegeden alakult 1912-ben. Példáját több vidéki város követte, de a
szélesebb körű kibontakozást megakadályozta az első világégés. A háború
befejezése után néhány munkás-sportegyesület vállalkozott a női labdarúgás
megszervezésére (Vasas, UTE járt az élen). Ezután sokáig semmi sem történt.
1964-ben a Testnevelési Főiskolán a hallgatónők játszottak kispályás
labdarúgó-mérkőzést a Csörsz utcai pályán. Feljegyzések szerint ebben az időben
több közép- és felsőfokú intézményben kezdeményezték a női labdarúgás
bevezetését, de ezek a próbálkozások meglehetősen szervezetlenek voltak.
Súlyosbította a helyzetet egyes sportvezetők és orvosok azon véleménye, hogy a
labdarúgás ártalmas a nők számára. Csak a melbournei (Ausztrália) orvosi
világkongresszus állásfoglalása után ültek el a kételkedő, tudományos
vélemények.

A szervezett női labdarúgás iránti igény valójában 1970-ben jelentkezett
hazánkban. Ebben az évben alakult meg a Femina női labdarúgócsapata, őket a
FŐSPED-Szállítók, majd a Vasas sportiskola csapata követte. 1971-ben
megrendezték az első kispályás női labdarúgó tornát - 8 csapat részvételével -,
amit a Femina csapata nyert meg. Még ebben az évben alig két hónap alatt 32 női
csapat alakult különböző vállalatok, gyárak támogatásával. A csapatok vezetői a
Magyar Labdarúgó-szövetség vezetéséhez fordultak, hogy hivatalosan is ismerjék
el a női labdarúgást, de ez – hasonlóan a futsalhoz – nem történt meg, mert az
MLSZ elnöksége csupán fellángolásnak tartotta a női labdarúgást. Történt mindez
akkor, amikor a FIFA főtitkára felhívta minden tagszövetségét, hogy támogassák a
női labdarúgást.

1971-ben a Budapesti Labdarúgó-szövetség (BLSZ) megbízásából a FŐSPED-Szállítók
egyidényes kísérleti bajnokságot rendezett, amit a Femina nyert meg.
Elkészítették az első női versenykiírást, amely gyakorlatilag a rendezés minden
területét érintette. Szeptemberben őszi-tavaszi rendszerű bajnokság indult
Nyugati-Keleti csoportban.

A női labdarúgás fellendülésének az éve 1972, amikor az országban 145 csapatot
és 2 500 női labdarúgót tartottak számon. 1974-ben elkezdődött a női labdarúgás
hanyatlása, melynek legfőbb oka az anyagi támogatás megvonása volt. Miskolcon
első ízben rendezték meg a sokáig (10 évig) igen népszerű Foci-Farsang nevű női
tornát, de a helyzeten lényegesen ez sem változtatott.

1984-ben újabb fellendülés jelei mutatkoztak: hat csapat részvételével kiírták
az első országos bajnokságot. 1985. április 9-én játszotta a magyar női
válogatott az első nemzetek közötti mérkőzését Siófokon, a Magyarország–NSZK
(1:0) találkozót. A magyar női nemzeti válogatott 1999-2001-ben a világbajnoki
küzdelmekben csoportelső lett, és a 2003-as világbajnokságra is csoportelsőként
kvalifikálta magát.

1992-ben írták ki először a női magyar kupát, és 1993-ban lejátszották a női
szuperkupát, a Renova–Pécsi Fortuna (4–0) csapatok részvételével. Rendszeressé
vált a bajnokság kiírása, de a benevezett csapatok meglehetősen nagy szóródást
mutat. 1994-ben beindították az NB II-es bajnokságot. A Bajnokok Tornáján
2001-ben, az Auto Trader-Femina csapata képviselte az első ízben Magyarországot.

A női labdarúgó-világbajnokságot az 1991-es női labdarúgó-világbajnoksággal
kezdték meg, melynek házigazdája Kína volt, és 12 csapat képviselte az országát.
Több mint 650,000 néző figyelte a helyszínen az 1999-es női
labdarúgó-világbajnokságot, és közel 1 milliárdan nézték 70 országból. A 2003-as
női labdarúgó-világbajnokságra 16 együttes érkezett és versenyzett a döntőben.
Idáig öt tornát rendeztek (2008-ig), az USA és Németország kétszer nyert,
Norvégia egyszeres győztes. A női szövetségek azonosak a férfiakéval: Óceánia
(OFC), Európa (UEFA), Észak-, Közép-Amerika és karib-térség (CONCACAF),
Dél-Amerika (CONMEBOL), Ázsia (AFC) és Afrika (CAF). Az USA leghíresebb gólját
Brandi Chastain szerezte 1999-ben.

A magyarországi labdarúgás legelső irodalmi emléke 1879-ből származik. Molnár
Lajos a MAC egyik alapítója tesz említést "Athletikai Gyakorlatok" című
szakmunkájában. A pesti református főgimnáziumban 1882-ben hozták létre az első
szabadtéri játszó társaságot, ahol a diákok örömmel ismerkedtek a "rúgosdi"
játékkal is. A magyar labdarúgás következő fontos dátuma 1885. június 16-a volt,
ugyanis ekkor alakult meg az egyik legjelentősebb hazai egyesület, az Újpesti
Torna Egylet.

1901. január 19-én 13 egyesület képviseletében alapították meg a Magyar
Labdarúgó-szövetséget, amelynek önállóságát a FIFA 1907-ben Amszterdamban
tartott ülésén mindörökre elismerte, ezzel fel is vette a tagjai közé. Az első
bajnokságot az alakuló közgyűlésen megválasztott tanács február 4-én már ki is
írta, a jelentkező csapatokat az addigi hazai barátságos és nemzetközi
mérkőzéseiken elért eredményeik alapján két csoportra osztották. Válogatottunk
1902. október 12-én játszotta első hivatalos mérkőzését, a találkozó helyszíne
Bécs volt, az ellenfél Ausztria. A végeredmény 5–0-s osztrák sikert hozott. A
magyar labdarúgókupának az 1909-1910-es idényben volt az első szezonja, a
rendezvény győztese az MTK lett. A legjelentősebb magyar meccs az UTE és az FTC
mindenkori csapatának mérkőzése, amely a világ második legnagyobb városi meccse.
Városi rangadók közül csak a több mint 250-szer megrendezett Old Firm skót
szupermeccs, a Rangers–Celtic meccs előzi meg. A bajnokságban több mint
kétszázszor találkozott hazánk két legnagyobb szurkolótáborral rendelkező
klubja, továbbá magyar, illetve nemzetközi kupákban is körülbelül százszor,
egyéb mérkőzésekkel pedig még többször. Egymás elleni meccseik a labdarúgás
legrosszabb időszakában is telt házasak, a két szurkolótábor egymáshoz fűződő
viszonya miatt feltüzelt, paprikás, ugyanakkor Európában is kiemelkedő
hangulatúak. A két szurkolótábor a magyar labdarúgás talán legmeghatározóbb
alakja, ha valamely kérdésben egyetért, ugyanakkor politikailag se
elhanyagolható erő.

Az 1938-as labdarúgó-világbajnokságon a nemzeti csapatunk ezüstérmet szerzett, a
döntőben Olaszországtól szenvedett 4–2-es vereséget. Az 1952. évi nyári olimpiai
játékokon a magyar válogatott elérte első nemzetközi sikerét: a Helsinkiben
rendezett fináléban 2–0-s győzelmet aratott a jugoszlávok felett, Puskás és
Czibor volt a két gólszerző.

A magyar labdarúgás egyik legjelentősebb sikerét 1953. november 25-én
könyvelhette el Londonban. A hazai környezetben európai csapattól már 90 éve
veretlen angol labdarúgó-válogatottat 6–3-ra győzte le. A találkozó az "évszázad
mérkőzése" néven híresült el. Ezt ismét csak ezüstérem követte az 1954-es
labdarúgó-világbajnokságon. Ezúttal a döntőben hiába vezetett a magyar csapat
már a 9. percben 2–0 arányban, végül az NSZK-é lett a világbajnoki cím. Az
1964-es olimpián ismételten aranyéremmel gazdagodott a csapat. Tokióban
Csehszlovákia marad alul 2–1-re a magyar-válogatott ellen. Legutóbb 1996-ban,
Atlantában volt jelen olimpiai-válogatott csapatunk.

Magyarország utoljára az 1986-os labdarúgó-világbajnokságon szerepelt.
Ugyanebben az évben játszotta első hivatalos mérkőzését a magyar
futsal-válogatott, amely 8–3-as győzelemmel mutatkozott be.

A legutóbbi jelentős nemzetközi klubsikert a Videoton érte el, azzal, hogy
1985-ben bejutott az UEFA-kupa döntőjébe. 1985 óta a legnagyobb siker, hogy a
Ferencvárosi TC 1995-ben és a Debreceni VSC 2009-ben a bejutott a Bajnokok
Ligája csoportkörébe.

A labdarúgás vezető szervezete (beleértve más alfajait is, mint például a futsal
és a strand-labdarúgás) a Fédération Internationale de Football Association
(FIFA). A FIFA központja a svájci Zürichben található. A FIFA jelenleg 208
tagországgal rendelkezik. A szervezetet Párizsban alapították 1904. május 21-én.

A nem képviselt nemzetek és közösségek, autonóm területek és mikronemzetek
labdarúgó-válogatottjainak képviseletében a alakult meg az NF-Tanács (angolul:
New Federation-Board, franciául: Nouvelle Fédération-Board). A 2003. december
12-én alakult sportszervezet célja, hogy minden olyan labdarúgó-válogatott
számára nemzetközi szereplést biztosítson, amelyek etnikai, földrajzi, avagy
politikai helyzetük miatt nem lehetnek a Nemzetközi Labdarúgó-szövetség (FIFA)
tagjai. Az NF-Tanács labdarúgótornája - a FIFA labdarúgó-világbajnokságának
mintájára - a VIVA-világkupa, amely eddig egy alkalommal került megrendezésre.

A legnevesebb nemzetközi labdarúgó kupa a FIFA által négy évenként megrendezett
labdarúgó-világbajnokság. A kontinentális szövetségek által szervezett
selejtezőkben több mint 190 nemzeti válogatott méri össze erejét a döntőbe
jutásért. A négyhetes döntő tornán jelenleg 32 nemzeti csapat (1998 előtt 24)
versenyezhet a trófeáért. A legutóbbi világbajnokságot 2014-ben Brazíliában
rendezték, ahol végül a német válogatott diadalmaskodott.

1900 óta a labdarúgás megtalálható a nyári olimpiai játékok programjában is, az
1932-es Los Angeles-i játékok kivételével. Eredetileg csak amatőrök játszhattak.
Annak ellenére, hogy az 1984-es nyári játékok óta a hivatásos labdarúgók is
nevezhetők, a különböző megkötések miatt az országok nem a legerősebb csapatukat
küldik. Jelenleg az olimpiai férfi tornán csak a 23 év alattiak játszhatnak,
adott számú „túlkoros” mellett. Ennek következményeként a trófeának nincs akkora
presztízse és jelentősége, mint a labdarúgó-világbajnokságnak. A női labdarúgás
1996-ban kapott helyet a programban, azonban a férfiakéhoz hasonló megszorítások
nélkül. Így a nemzetközi megítélése hasonlít a női labdarúgó-világbajnokságéra.

A jelentős versenyek közé tartoznak a FIFA és a kontinentális szövetségek (AFC,
CAF, CONCACAF, CONMEBOL, OFC, UEFA) által rendezett bajnokságok. Utánuk a
klubcsapatok nagyobb megmérettetései találhatók:

A játéktér hossza 90-120 méter lehet – két egyenlő méretű térfélre osztva –
nemzetközi mérkőzésen ez a méret 100-110 méterre változik. Szélessége 45-90
méter, nemzetközi mérkőzésen 64-75 méter. A népszerűen 16-osnak nevezett büntető
területnek 16,5 méterre kell lennie az alapvonaltól és a gólvonaltól – ez a
kettő egybeesik –, a büntetőpontnak pedig 11 méterre. 9,15 méter a sugara a
kezdőkörnek és a 16-os előtti félkörnek. A kapu előtti tér a gólvonaltól 5,5
méterre végződik. Az alapvonalat, az oldalvonalat, a gólvonalat, a kezdőkört, a
16-os előtti körszeletet, az „öt és felest”, valamint a büntetőpontot fehér
mészporral jelölik meg.

A kapu belső szélessége pontosan 7,32 méter, belső magassága pedig 2,44 méter.
(Ezek a méretek Angliából származnak, ahol a szélesség 8 yard, a magasság pedig
8 láb.) A kapufákat és a felső lécet hálóval is kiegészítik.

Számos stadiont eleve csak futballra szánnak, így ezeknél rögtön a játéktér
széle után kezdődik a nézőtér. A játékterek nagy része körül azonban ma is van
futópálya, mint például a budapesti Puskás Ferenc Stadionban. Azokban a
stadionokban, ahol nemzetközi mérkőzéseket játszanak, kötelező a világítás. A
hazai NB. I.-es bajnokságban csak olyan stadionban lehet mérkőzést játszani,
amelyik rendelkezik megfelelő világítással.

A Futball-labda kerülete 68-70 centiméter, a meccs kezdetekor belső nyomása
0,6-1,1 atmoszféra (tengerszinten), súlya 410-450 gramm. Színe nem meghatározó,
de a Labdarúgó-szövetség hozhat egyéb rendelkezést. Korábban egyszínű, főleg
fehér és barna, a 70-es évektől már alapszíntől elütő színű hatszögekkel
borított, vagy egyéb mintával ellátott. A sokféleség miatt már minden nemzetközi
hivatalos mérkőzést csak a FIFA által jóváhagyott típusú labdával lehet
játszani. Tartaléklabdák nélkül nem szabad mérkőzést elkezdeni. Ezeket az
oldalvonal mellett kell elhelyezni.

A kapus 1871 óta kézzel is megfoghatja a labdát, de csak a saját 16-osán belül.
(1871-től 1913-ig a kapus a saját térfelén bárhol megfoghatta a labdát.) 1901
óta lehet támadni a kapust az „öt és feles”-en kívül.

1958 óta a Football International Association Board engedélyezi, hogy a sérült
játékosokat lecserélhessék, viszont ez hivatalos meccseken csak háromszor
megengedett. Világbajnokságokon csak 1970 óta lehet cserélni. 1995-től a három
csere posztoktól független.

A kapusmeznek eltérő színűnek kell lennie a mezőnyjátékosok mezétől. Évtizedekig
feketében védtek a kapusok, a 70-es évek elejétől váltak általánossá a színes
mezek, napjaink rikító kapusmezeinek elődei. A kapusok öltözékének immár
nélkülözhetetlen tartozéka a kesztyű, és – nap ellen – hordhatnak ellenzős
sapkát is.

A felszerelés része a rövid nadrág – kapusoknak az elmúlt évtizedben már
engedélyezték a hosszú melegítőnadrágot is. A mezőnyjátékosok nem vehetnek fel a
futballnadrágnál hosszabb, attól eltérő színű alsót, de harisnyanadrágot
bármikor húzhatnak, akárcsak kesztyűt. A felszerelés továbbá mezből (hosszú vagy
rövid ujjú), a sportszárból, alatta sípcsontvédőből, illetve a futballcipőből
áll. 1863-ban az első szabálykönyv a felszerelést így határozta meg: cipő, mez,
térden alul érő nadrág és bojtos sapka. A futballcipő olyan speciális
sportlábbeli, amelynek talpán úgy nevezett stoplik, kis kidudorodó kapaszkodók
találhatók, amelyek a játéktéren megnövelik a játékos mozgásbiztonságát. A régi
időkben tiltották a rögzített stoplit (fém, bőr) a cipők talpán, ma már
engedélyezett, de a játékvezetőnek kötelessége a mérkőzés előtt, illetve a
negyedik játékvezetőnek a cserék játéktérre lépésekor ellenőrizni, hogy nem
okozhatnak-e a stoplik sérülést az ellenfélnek. Tehát nem engedik a játéktérre
azokat, akik esetleg "kihegyezik" stoplijaikat.

Régebben sok neves csatár játszott letűrt sportszárral, sípcsontvédő nélkül, de
a sérülésveszély miatt ez ma már tilos. Miként a mezeknek a nadrágba való be nem
tűrése sem megengedett, – a visszahúzásokra való csábítás miatt – kivéve néhány
élő legenda esetében: korábban Platininek és Baresinek mindig elnézték a lógó
mezt. Sajnálatos módon a játékosok sportot űznek a mez helyzetéből, a
játékvezetők meg kegyesen elnéznek - nehezítve fegyelmezési módszerüket - a
szabályban rögzített elvárástól.

A játékvezető munkáját két asszisztens segíti, ők a "partjelzők" (további
megnevezések: gólbíró, határbíró, oldalbíró, taccsbíró, segítő), akik zászlóval
követik a játékot, mindegyik egy-egy térfélért felelős, a két oldalvonal mentén.
Feladatuk: bedobások, kirúgások, szögletek, lesek, vitatott gólok figyelése,
jelzése, illetve a kirívó, a játékvezető által nem észlelt szabálytalanságok
jelzése; A cserék lebonyolítása, illetve az 1. asszisztens számára, ha nincs
tartalék játékvezető, a kispad rendben tartása. Az asszisztenseket a játékvezető
felülbírálhatja. Fontos: az asszisztensek egyenrangúak a játékvezetővel, ezért a
játékvezető sérülése esetén, ha nincs tartalék játékvezető, az 1. asszisztens
áll be a helyére.

Egy mérkőzés 90 percig tart, két 45 perces félidőre osztva, köztük egy 15 perces
szünettel, amely után térfélcsere következik a két csapat között. A játékvezető
a sérülések és ezek ápolása, időhúzások, cserék, egyéb okok miatt (például
szabadrúgások, 11-es miatt) álló játéknál az elvesztegetett időt a félidők végén
beszámítja, hosszabbít. Az elfecsérelt idő beszámítása, annak megállapítása a
játékvezető kizárólagos joga. Az idő beszámítására van kialakult gyakorlat,
értelmezés, például sima csere esetén fél perc, bonyolultabb csere esetén egy
perc vagy akár hosszabb idő is lehet. A nemzeti és a nemzetközi mérkőzéseken ma
már szinte mindennapos, hogy egy félidő 48-50 percig is eltart (lásd a 2008-as
olimpiai döntőt, ahol Kassai Viktor játékvezető 5 percet hosszabbított, így a
játékidő valóban 50 perc lett). Az idő mérésénél csak a játékvezető órája
mérvadó, más hiteles időmérés nem engedélyezett, nem elfogadható, így a
stadionok és a TV-közvetítések órája sem. A hosszabbítástól függetlenül a
második félidő 45 perctől indul, az extra játékidő alatti eseményekre 45'+x'
formában hivatkoznak. Az óra is megáll 45:00-nál, a hosszabbítás időtartamára
külön óra indul 0:00-ról. A második félidő hosszabbítására ugyanez az elv
érvényes, a rendes játékidő letelte utáni eseményeket 90'+x' formában jelzik.

Közvetlen szabadrúgás jár az ellenfél javára, ha egy játékos elköveti a
következő hat szabálysértés valamelyikét, a játékvezető megítélése szerint
gondatlanul, felelőtlenül vagy túlzott erőbevetéssel :

Közvetlen szabadrúgás jár az ellenfél javára akkor is, ha egy játékos elköveti a
következő négy szabálytalanság valamelyikét:

Ha valamelyik játékos az alábbiak közül valamelyik szabálytalanságot követi el,
a játékvezető a sárga színű kártyát mutatja fel neki, illetve szabad kezével
rámutat. Majd a játékvezető elkönyveli a sárga lapot. Amíg a játékvezető
könyvel, tilos a labdát játékba hozni.

Ha valamelyik játékos egy szabálytalanság után már a második sárga lapját kapja,
vagy súlyos szabálytalanságot követ el, piros lappal, azaz kiállítással
büntetendő. A kiállított játékosnak el kell hagynia a játékteret, a kispadot,
majd be kell vonulniuk az öltözőbe. A versenyt szervező szövetség Fegyelmi
Bizottsága dönt a kialakult helyzetről. A cselekmény súlyosságától függően az
illetékes labdarúgó-szövetség az ügy kivizsgálása után több meccsre is
eltilthatja a vétkező játékost.

A közvetlen szabadrúgásból egyből lehet gólt elérni, a közvetettből csak egy
másik játékos érintése után. Ha közvetlen szabadrúgásból a saját kapuba jut a
labda, akkor nem gólt, hanem az ellenfél javára szögletrúgást kell ítélni.

A bedobás pillanatában a les szabály érvénytelen: tehát ha egy játékos lesen áll
és bedobják neki a labdát, akkor a bíró nem állíthatja meg a játékot les miatt
(lásd pl. 2001/02 szezon, Bajnokok Ligája-döntő 1. gólja ill. 2008-as eb:
Hollandia-Oroszország 1-3, a 3. orosz gól).

A labdarúgásban 11 játékos alkot egy csapatot. Az egyes játékosok különféle
posztokat töltenek be a játéktéren. A kapuson kívül 10 úgynevezett mezőnyjátékos
vesz részt a játékban. A mezőnyjátékosok védekező (hátvéd) vagy támadó (csatár)
feladatot látnak el, a kettő "ötvözete" a középpályás, aki mindkét szerepkörben
részt vesz.

A kapus egy speciális poszt. A többi mezőnyjátékossal ellentétben a kezét is
használhatja, de ezt csak a 16-oson belül teheti meg, azon kívül rá is ugyanazok
a szabályok vonatkoznak, mint a többi mezőnyjátékosra. Feladata az ellenfél
támadóinak kapura tartó lövéseinek hárítása.

A hátvédek vagy védők a kapus és a középpályások között helyezkednek el.
Feladatkörük az ellenfél gólszerzési kísérleteinek meghiúsítása. A magas
hátvédek gyakran előremennek a csapatuk javára megítélt szögleteknél és
szabadrúgásoknál, kihasználva magasságukat a gólszerzés érdekében. Négy fajta
hátvédet különböztetnek meg: középhátvéd, söprögető, szélső hátvéd és felfutó
szélső hátvéd.

A középpályások a hátvédek előtt és a csatárok mögött helyezkednek el. A
támadóknak ők készítik elő labdát, a legtöbb támadás a középpályán folyik át,
így sokszor a játéktér ezen részén dől el az eredmény. Típusai: belső
középpályás, védekező középpályás, támadó középpályás, szélső középpályás.

A csatárok azok a játékosok, aki a csapatból a legközelebb helyezkednek el az
ellenfél gólvonalához. Az elsődleges és legfontosabb feladatuk a gólszerzés. A
csapatok legalább egy, de legfeljebb három támadóval játszanak. A csatárok
általában a legismertebb és legdrágább játékosok közé tartoznak, ők döntik el
csapatuk sorsát, ezért a többi játékost "hangyának" nevezik. Típusai:
középcsatár, hátravont ék, összekötő és szélső csatár.

Az év elején politikailag határoztak arról, hogy elősegítik a tömegek
sportolásának megszervezését. Mivel azonban a feltételek /különösen az anyagiak/
nem álltak rendelkezésre, ezért átmeneti és részmegoldásokat kellett találni. Jó
megoldásnak látszott egy egységes sportjelvény szerző mozgalom kibontakozása,
amit Munkára, harcra kész (MHK) mozgalomnak neveztek el. Az MHK fő célja volt,
hogy az akkor érvényes, politikailag meghatározott két fő csoport, a munkások és
a parasztok tömegeit vonja be a sportba, ők eddig kiszorultak ez egyesületekből,
a minőségi sportokból. A statisztikai adatok „növelése” érdekében a mozgalmat
kiterjesztették az iskolákra, a hivatalokra, a fegyveres testületekre is. Ebben
az évben 434 045 jelentkező közül 250 000 fő szerezte meg a jelvény valamelyik
fokozatát.

A minőségi sporttól eltérően, a tömegsport szervezésében a Szakszervezetek
Országos Tanácsa (SZOT) és az ágazati szakszervezetek jártak az élen. Megfelelő,
ellenőrizhető szabályok mellett nagy pályás bajnokságokat szerveztek. Csapataik
jól „felszereltek”. A mezek, nadrágok, sportszárak, zoknik, labdarúgó cipők és
labdák elég mennyiségben álltak rendelkezésre. Ingyen pályát biztosítottak,
kifizették a hivatalosan – az MLSZ-el együttműködési szerződés keretében
tevékenykedő – játékvezetőket. A konkrét szabályok ellenére – a túlzott sikerre
törekvő sportvezetők – egyre többször előfordult az igazolatlan, az úgynevezett
svarc (fekete) igazolás, ami lassan a tömeges nagy pályás labdarúgás
elhalálozásához vezetett. A labdarúgással megfertőzött tömegek (kisebb fizikai-,
technikai-, taktikai felkészültség) igyekeztek megtalálni a játéktérben
biztosított labdarúgás valamilyen formáját. A nagy pályás szakszervezeti
labdarúgás átalakult kispályás szakszervezeti, üzemi mérkőzésekké, majd
szervezettebb formában bajnokságokká. A szakszervezetek, vállalatok, a
szövetkezetek, az üzemek mellé bekapcsolódtak az önkormányzati sportosztályok
is, hogy a területükön felmerülő tömegsport jellegű labdarúgást anyagiakban
(játékterek, öltözők, felszerelések, stb.), szervezésben támogassák.

Az MLSZ – a SZOT szerint igen helytelenül – nem ismeri el a hivatalos kis pályás
labdarúgó bajnokságokat, ezért a Játékvezető Bizottságok hivatalosan nem
küldenek játékvezetőket. A tornákon szabadidejüket feláldozó, hivatalos
vizsgával rendelkező - általában az idősebbek - bírók tevékenykednek. A
kispályás bajnokságok még alkalmasabbak a labdarúgás tömegjellegének
kiszélesítésére, hiszen bármely kézilabda pályán űzhető, még csak különleges
felfestésre sincs szükség. A csapatok létszáma 2 x 6 fő, akiből az egyik a jól
megkülönböztethető kapus. A játékidő 2 x 20 perc.

A tömeg sportrendezvények egyik legsikeresebb formája a nagy pályás labdarúgás
egyik mostoha gyermeke, a kispályás labdarúgó /5+1/ mérkőzések. Itt van a
legtöbb néző /munkatárs, családtag, barát, semleges érdeklődő, stb./, itt van a
legnagyobb lehetősége a csoport szellem kialakulásának. Magyarországon mindig
valami olyat találnak ki, amelyik nem alkalmazkodik a környező országok hasonló
rendszerű labdarúgó játékához. Ennek ellenére rendkívül népszerű, és nagyon sok
embert, elsősorban férfiakat, gyerekeket mozgat meg. Lényeges elem, hogy egyedi
szabályokat, lebonyolítási rendet, játékvezetői feladatokat, sorsolási
segédleteket dolgoztak ki, és egységesen alkalmaznak.

Az évtized közepétől a kispályás labdarúgás országos szervezésében forradalmi
változások következnek be, a belga sportszakmai alapokra épülő minifutballt,
felváltja a Nemzetközi Labdarúgó-szövetség (FIFA) által támogatott futsal
rendszerű kispályás labdarúgás. Az MLSZ a hazai és a nemzetközi követelményeknek
meghajolva megalakítja az országos kispályás bizottságot. Ez a szervezet
kifejezetten a futsallal és társként hozzácsatolt strandlabdarúgás országos- és
nemzetközi szervezésével foglalkozik. Sajnálatos módon a nevében megalakult
megyei- és városi Labdarúgó-szövetségek keretében „tevékenykedő” kispályás
bizottságok érdemi munkája elsősorban az 5+1-es rendszerű tömegsportot
támogatják.

A futsal a nagypályás labdarúgás egyik változata, gyermeke, amelyet leginkább
teremben játszanak. A futsal szabadtéren- és különféle játéktereken (homokos,
salakos, füves, műfüves, speciális műanyagborítás) is játszható, kerülendő a
kemény burkolat (beton, aszfalt). A játékot a FIFA irányítja a Kispályás
Albizottságán keresztül. Maga az elnevezés spanyol (fútbol sala) és portugál
(futebol de Salão) eredetű, mindkettő jelentése teremfoci.

Egy futsal csapatot egy kapus mellett négy mezőnyjátékos alkot. A cserejátékosok
száma 7 főben van maximalizálva, a cserelehetőségek száma nem korlátozott (tehát
a nagypályás labdarúgástól eltérően az a játékos, akit egyszer már lecseréltek,
ismét visszamehet a játéktérre, hasonlóan a kézilabdához, a kosárlabdához vagy a
jégkoronghoz).

Futsal-világbajnokságot eddig öt alkalommal rendeztek (2008-ig), az első három
kiírást Brazília nyerte, a legutóbbi kettőt pedig Spanyolország. A Futsal VB 16
válogatott csapat részvételével zajlik négyévente a FIFA rendezésében. A
Futsal-Európa-bajnokságot az UEFA szervezi, melyen 8 európai futsal-válogatott
csapat vesz rész minden második évben. A legelsőt 1996-ban rendezték,
Spanyolország négyszeres Európa-bajnok, Oroszország és Olaszország 1-1
aranyérmet nyert. A 2009-es Európa-bajnokságnak Budapest és Debrecen közösen
adott otthont. A Futsal Világ-kupa három alkalommal került megrendezésre,
mindannyiszor Brazília volt a házigazda és a győztes is.

A strandlabdarúgás (angolul: Beach soccer) vagy Beasal a labdarúgás egyik
változata. A standlabdarúgás eredetileg Dél-Amerikában, főleg a homokos
tengerparttal rendelkező országokban alakult ki. A labdarúgás alapjaira épülő
strandfoci hamar meghódította a világot, a játékban nagy hangsúlyt kap az
ügyesség, a gyorsaság és a jó állóképesség. A strandfocit évtizedekig kötetlenül
játszották, szabályai a szájhagyományra, a megegyezésre épültek. A
szervezetszerű játék megkövetelte, hogy a játékszabályok egységes szerkezetben,
mindenki részére rendelkezésre álljanak. Ez 1992-ben történt a Beach Soccer
Worldwide megalapításakor.

A Magyar Strandlabdarúgó-szövetség 1995. június 8-án alakult, Gyöngyös
székhellyel, elnöke Juhász Péter újságíró, főtitkára Izsvák Zsolt vállalkozó
lett. A pályák és a játékszabályok hiteles kialakításához Brazíliából kértek és
kaptak segítséget. A főszervezők eredményes tevékenységének köszönhetően
hazánkban egyre többen űzik rendszeresen a labdát a strandok homokos pályáin. A
magyar strandfoci-bajnokságot nyáron a futball holtszezonjában, hétvégenként
bonyolítják le, a csoportmérkőzések után egyenes kieséses rendszerben. Az első
bajnokságot 1995-ben írták ki, helye a Kisköre-Abádszalók-Tiszafüred körzetének
homokos strandjai voltak. Az első tornára 32 csapat nevezett. 1999-ben már 198
csapat nevezett ezért előselejtezőket kellett tartani, három hétvégét követően.
A későbbiekben hét helyszín Grand Prix-bajnokság lett. Az alapszakasznak
Abádszalók-Kisköre-, Tiszavasvári-, Gyula-, Agárd-, Balatonboglár-, Keszthely
majd Balatonaliga-, és Tiszakécske adott otthont. 2001-ben 232 együttes adta le
nevezését, a csapatok eredményességi pontokat gyűjtöttek és az Egerben tartott
döntőre a legjobb 24 együttes került be.

A mérkőzéseket kettő játékvezető - fő- és segéd - irányítja. Ismertebb nemzeti
játékvezetők Varga Sándor, Arany Tamás, Ábrahám Attila, Berta László, Forgács
Ákos, stb. Első számú nemzetközi, FIFA játékvezetőink Mészáros István, Herbály
Péter.



https://hu.wikipedia.org/wiki/Kir%C3%A1ly_G%C3%A1bor_(labdar%C3%BAg%C3%B3)

Király Gábor (Szombathely, 1976. április 1. –) a Haladás VSE saját nevelésű
játékosa, korábban a magyar válogatott labdarúgókapusa volt. 108 alkalommal
szerepelt a válogatottban, mellyel jelenleg ő a csúcstartó. 2002-ben létrehozta
Szombathelyen a Király Sportlétesítményt, mely európai színvonalon kínál
sportolási lehetőséget. 2006-ban alapította többedmagával a Király
Szabadidősport Egyesületet, és 2013-ban nyitotta meg a Király Gábor Nemzetközi
Kapusiskolát. 2014-ben sikeres „A” licences edzői vizsgát tett. Apja Király
Ferenc, labdarúgó.

Szombathelyen született és egyedüli gyermeke szüleinek. Édesapja, Király Ferenc
a Haladás VSE labdarúgója volt, így 1982-től természetesen ő is a Haladás
VSE-ben kezdett futballozni. Már óvodás korában focizott és az általános iskolát
a Bolyai János Gyakorló iskolában végezte. A labdarúgás mellett iskolai szinten
kézilabdázott és magasugrásban is jeleskedett. 1985-ben a Haladás csarnokban
megrendezett Nagy László teremtornán a verseny legjobb kapusa lett. 1988-ban
beválogatták a Magyar Labdarúgó Válogatott U12-es csapatába. A Herman Ottó
Mezőgazdasági Szakközép- és Szakmunkásképző Iskolában folytatta tanulmányait és
itt végzett, mint dísznövénykertész. 1993-ban részt vett a Haladás VSE-nél a
nyári alapozásban, ahol Török Péter három edzőmérkőzésre lehetőséget biztosított
Királynak a felnőtt csapatban. Még ez évben november 1-jén aláírta első profi
labdarúgó szerződését a csapattal. 1994-ben sorkatonai szolgálatot teljesített a
szombathelyi Határőrségnél határvadászként. 1995 és 1997 között a Haladás
labdarúgója volt, és részese a csapat sikerének, hogy megnyerték az NB II-t.

Király Gábor 1997-ben lett a német Hertha BSC játékosa, 100.000 eurónak
megfelelő összegért. Bár kezdetben második számú kapusnak számított Christian
Fiedler mögött, hét nyeretlen mérkőzés után ő került a kapuba. 1997. szeptember
28-án a Köln ellen a berlini Olimpiai stadionban debütált, s csapata megszerezte
első győzelmét. Ezután Király megragadt a csapatban, s két évig vele kezdődött a
Hertha összeállítása, míg 2000 februárjában meg nem sérült, ami miatt hét
mérkőzést kihagyott.

Király második szezonja kiválóan sikerült, 1999-ben harmadik lett a csapat, így
az 1999/2000-es Bajnokok Ligájában is védhetett 10 mérkőzésen. Legemlékezetesebb
mérkőzése az AC Milan elleni csoportmérkőzés volt, ahol nagyszerű védéseinek
köszönhetően a BL-újonc Hertha 1-1-et ért el a San Siroban. A Gazetta a mérkőzés
legjobbjának választotta, míg a Bayern akkori alelnöke, Karl-Heinz Rummenigge a
TM3 csatorna élő adásában a következőt mondta Gáborról: „Király a gólvonalon
jobb, mint Oliver Kahn. A kifutásoknál pedig már most Európa legjobbja.” 2001
januárjában az Arsenal szemelte ki magának Királyt, de a Hertha 7,5 millió
euróért engedte volna csak el. Az Arsenal utolsó ajánlata 5 millió euró volt, de
a Hertha nem élt a lehetőséggel. Ezen kívül voltak csapatok, akik meg akarták
szerezni Gábort (AC Milan, Fiorentina, Real Madrid, Chelsea FC), de a Hertha nem
adta kapusát.

Ennek ellenére a 2003/2004-es szezon tavaszi idényére a hat évig cserekapus
Fiedlert nevezte első kapusnak Meyer edző, ráadásul Király az év végén a
válogatott edzésén megsérült. Az szezon végén a Hertha anyagi okokból nem élt
kétéves opciójával, de mindenképpen szeretett volna szerződést kötni a kapussal.
Király így kihasználta a lehetőséget arra, hogy tovább igazoljon Angliába. Az
itt eltöltött hét év után távozott Berlinből. A Hertha vezetői szép gesztusként
az utolsó mérkőzésen 13 percre becserélték a Köln ellen, amely ellen első
mérkőzését is védte. A szurkolók nagy transzparenssel köszöntötték a pályára
lépő Királyt, melyen magyarul a következő felirat állt: „Hét évig Királyunk
voltál, Köszönjük Gábor!”

2004-ben – Ian Dowie javaslatára – próbajáték nélkül igazolta le az angol
élvonalba feljutó Crystal Palace. Király Londonban is cserekapusként kezdett az
argentin Julien Speroni mögött. A Ligakupában a Hartlepool United ellen
mutatkozott be a Crystalban, s mivel Speroni a Premier League mérkőzéseken elég
bizonytalan volt, Király a kezdőbe került. Az elkövetkező időszakban nem is
termett sok babér Speroni számára, az idény végéig 32-szer a magyar portás állt
a kapuban. Az egész szezonban csapata legbiztosabb pontja volt. Év végén a
kapusok ranglistáján a második helyen végzett Petr Cech mögött, aki a bajnok
Chelsea FC kapusa volt. Ennek ellenére a szezon végén csapata kiesett az első
osztályból, de volt rá esély, hogy Gábor mégis maradhat az élvonalban.

Az év végén ugyanis szóba hozták az Arsenallal, de maradt Dowie csapatában.
Továbbra is első számú kapusnak számított, 43 bajnoki mérkőzésen jutott szóhoz.
Csapatának viszont nem jött össze a feljutás, ezért menesztették Ian Dowiet, s
helyére Peter Taylor érkezett. Taylor első igazolása egy kapus volt, Scott
Flinders, de Király maradt az első számú a kapus az első 14 fordulóban. Ezután
azonban Taylor indoklás nélkül kitette a kezdőből, s Flinders kezdett. Ezek után
2006-ban szezon közben kölcsönadták Gábort az élvonalbeli West Ham Unitednek.
November közepétől december elejéig Király nem lépett pályára bajnokin. Épp hogy
visszatért a Palace-hoz, újra kölcsönadták az Aston Villának. A birminghami
egyletnél kezdő kapus volt. Egy hónap után visszatért Taylorékhoz, s ekkor újra
első számú kapusként szerepelt, mígnem az utolsó három bajnokin Speroni került
be a kezdőbe, Királlyal pedig közölték, nem hosszabbítanak vele.

2007 nyara a csapatkereséssel telt. A hírek szerint az olasz Livorno
szerződtette volna a távozó Marco Amelia helyére, de végül az olasz kapus
maradt, így tárgytalan lett az átigazolás. Mivel a Premier Leagueből nem hívták,
a másodosztályból feljutni kívánó Burnley-hez igazolt. Itt szintén első számú
kapus volt, de a csapatnak nem úgy ment, ahogy szerették volna, így messze volt
a feljutástól.

2009. január 30-án féléves szerződést írt alá a Bayer Leverkusennel, mivel a
csapat második számú kapusa, Benedikt Fernandez térdműtétje miatt hosszabb
kihagyásra kényszerült.

2009. június 3-án hároméves szerződést kötött a német másodosztályú TSV 1860
München csapatával. Itt végül öt évet töltött, és bár a feljutást a német
Bundesligába nem sikerült kivívni, Gábor elsőszámú kapussá vált, és az itt
töltött évek alatt 168 bajnoki mérkőzésen őrizte a kisebbik müncheni klub
hálóját.

1998 óta szerepel a magyar válogatottban. Debütáló meccsén az osztrákok ellen
megfogta Toni Polster büntetőjét, a mieink pedig 3-2-es győzelmet arattak.
Bicskeinél, Gelleinél, Matthäusnál és Bozsiknál is alapember volt, viselte a
válogatott kapitányi szalagját is. Sok válogatott társával – Torghelle, Dárdai,
Szabics – a 2006. október 11-ei máltai vereség óta nem volt tagja a
válogatottnak, mivel Várhidi Péter nem számolt vele, egészen 2009. november
14-ig. Ekkor Erwin Koeman behívta a keretbe, így újra játszott a válogatottban a
belga labdarúgó-válogatott elleni 3-0-s vereség alkalmával. Kiemelkedő játékra
képes, és a csapat motorjaként sarkallja a többieket a jó eredmény elérésére.
Különösen jól védett a németek elleni győztes mérkőzésen, és az angolok elleni
1-3-on, amikor kivédte Frank Lampard 11-esét is. A 2016-os Európa-bajnokság
selejtezőjében is legtöbbször ő állt a válogatott kapujában. A norvégok elleni
két pótselejtező mérkőzésen elérte a 100. és a 101. válogatott mérkőzését. Ezzel
– a válogatottság számát tekintve – beérte Bozsik Józsefet. 2016. május 20-án az
Elefántcsontpart elleni Európa-bajnoki felkészülési mérkőzésen 102. alkalommal
állt a válogatott kapujában, ezzel pedig egyedüli csúcstartó lett. Részt vett a
2016-os labdarúgó-Európa-bajnokságon. Az osztrák válogatott elleni első
csoportmérkőzésen (2–0) megdöntötte az Eb-k történetének korrekordját, Lothar
Matthäus csúcsát átadva a múltnak.

2016. augusztus 2-án a saját honlapján jelentette be, hogy lemondta a
válogatottságot. A 40 éves magyar rekorder karrierje során 108 alkalommal lépett
pályára a nemzeti együttesben.



https://hu.wikipedia.org/wiki/Belga_labdar%C3%BAg%C3%B3-v%C3%A1logatott

A belga labdarúgó-válogatott Belgium nemzeti csapata, amelyet a Belga
labdarúgó-szövetség (Flamandul: Koninklijke Belgische Voetbalbond), (németül:Die
Belgische Fußballnationalmannschaft) irányít.

A hazai mérkőzéseket a Baldvin király Stadionban játssza. A jelenlegi szövetségi
kapitány: Roberto Martínez. A válogatott beceneve: Rode Duivels azaz vörös
ördögök.

Legjobb eredménye: egy olimpiai arany az 1920-as nyári olimpiai játékokról. Az
1972-es Európa-bajnokságon harmadik, míg az 1980-as Európa-bajnokságon a második
helyen végzett. Világbajnokságokon egy negyedik hely a legjobb eredménye
1986-ból.

Belgium első válogatott mérkőzését 1904. május 1-jén játszotta Franciaország
ellen, a végeredmény 3–3 lett. Az első hivatalos találkozó előtt, ugyan már
játszottak meccseket, de ezeken rendre több angol játékos segítette a belgákat.
Nagy-Britannia mellett a legrégebbi bajnoksággal rendelkező ország Belgium.
Támogatta a FIFA létrehozását. A szigorúan amatőr szellem súlyosan gátolta a
fejlődést. A csapat a becenevét (Vörös ördögök) 1906-ban kapta Pierre Walckiers
belga újságírótól, amikor legyőzték Hollandiát 3–2-re.

Az 1920. évi nyári olimpiai játékokat Antwerpenben, Belgiumban rendezték. Ez
volt a belga válogatott első nemzetközi megmérettetése, amelyen rögtön
aranyéremmel zártak. Részt vettek a labdarúgó történelem első három
világbajnokságán. 1930-ban a tornát két vereséggel zárták, az Egyesült
Államoktól 3–0-ra, Paraguaytól 1–0-ra kaptak ki. Az 1934-es világbajnokságon
Németország ellen szenvedtek 5–2-s vereséget, 1938-ban pedig Franciaország
búcsúztatta a belgákat 3–1-el az első forduló után.

Az 1940-s években a II. világháború miatt nem rendeztek egyetlen
világbajnokságot sem, Belgium pedig megszállt ország lett. 1940 és 1945 között
csak egyetlen hivatalos mérkőzést játszottak; 1944-ben Párizsban, Franciaország
ellen.

Az 1950-es világbajnokság selejtezőitől visszaléptek. Az 1950-s és az 1960-s
években megrendezett nyolc rangos nemzetközi torna (5 világbajnokság és 3
Európa-bajnokság) közül, csak egyetlen egyre, az 1954-es világbajnokságra
jutottak ki. Nyilván ebben közrejátszott az amatőr szellemiség is. 1972-ben
azonban bevezették a főállású labdarúgók intézményét, mire a nemzeti válogatott
eredményei látványosan javulni kezdett Raymond Goethals irányítása alatt.
Világbajnokságon legközelebb 1970-ben vettek részt Mexikóban. A csoportkörből
nem jutottak tovább. El Salvadort legyőzték 3–0-ra, de a Szovjetuniótól 4–1-s,
Mexikó ellen pedig 1–0-s vereséget szenvedtek. Az 1972-es Európa-bajnokságnak
Belgium adott otthont. A négycsapatos torna elődöntőjében az NSZK-val
találkoztak. Gerd Müller góljaival a németek 2–0-s előnyre tettek szert, amire
csak Odilon Polleunis tudott válaszolni. A bronzmérkőzésen 2–1-re legyőzték
Magyarországot. A belgák góljait Raoul Lambert és Paul Van Himst szerezték. Az
1974-es és az 1978-as világbajnokságra, illetve az 1976-os Európa-bajnokságra
nem jutottak ki.

A legsikeresebb időszak az 1980-as években vette kezdetét. Az 1980-as és 1990-es
évek eleje Belgium számára a válogatott történetének eddigi legjobb időszaka.
Jól szervezett, jó fizikális állapotban lévő játékosokból állt. A korszak nagy
nevű belga labdarúgói: Jean-Marie Pfaff, Eric Gerets, Jan Ceulemans, Enzo Scifo,
Luc Nilis, Marc Wilmots.

Az 1980-as Európa-bajnokságon a csoportjukban 1–1-es döntetlennel kezdtek Anglia
ellen. Spanyolországot legyőzték 2–1-re, a házigazda olaszokkal pedig 0–0-ás
döntetlent játszottak. Csoportgyőztesként rögtön bejutottak a döntőbe, ahol az
NSZK-t kapták ellenfélnek. Horst Hrubesch révén a németek szereztek vezetés,
amit René Vandereycken büntetőből kiegyenlített. A mérkőzés 88. percében
Hrubesch megszerezte saját és csapata második találatát, ami azt jelentette,
hogy Belgium a második helyen végzett a tornán. Mindmáig ez a belga válogatott a
kontinenstornákon elért legjobb helyezése.

Az 1982-es világbajnokságon két 1–0-s győzelemmel kezdtek Argentína és El
Salvador ellen. A harmadik mérkőzésükön Magyarországgal játszottak 1–1-s
döntetlent. Első helyen jutottak tovább a második csoportkörbe, ahol
Lengyelországtól 3–0-ra, a Szovjetuniótól 1–0-ra kaptak ki. Az 1984-es
Európa-bajnokságon nem jutottak tovább a csoportjukból. A tornát Jugoszlávia
2–0-s legyőzésével kezdték. A házigazda Franciaország ellen 5–0-s vereséget
szenvedtek, Dániától szintén kikaptak 3–2-re.

A következő nagy sikerük az 1986-os világbajnokságon szerzett negyedik helyük. A
vb-t nem kezdték jól, miután Mexikótól 2–1-s vereséget szenvedtek, de Irak 2–1-s
legyőzése és a Paraguay ellen elért 2–2-s döntetlen elegendő volt a
továbbjutáshoz. A nyolcaddöntőben a Szovjetunió győzték le 4–3-ra hosszabbítás
után, a negyeddöntőben Spanyolországgal 1–1-re végeztek, de büntetőkkel 5–4-re
győztek a belgák. Az elődöntőben a későbbi világbajnok Argentína ellen 2–0-s
vereséget szenvedtek, a bronzmérkőzésen hosszabbításban kaptak ki 4–2-re a
franciáktól. Az 1988-as és az 1992 Európa-bajnokságról lemaradtak.

Az 1990-es világbajnokságon két győzelemmel nyitottak, Dél-Koreát 2–0-ra,
Uruguayt 3–1-re verték. Spanyolországtól az utolsó csoportmérkőzésen 2–1-re
kikaptak. A nyolcaddöntőben hosszabbítás után 1–0-s eredménnyel Anglia
búcsúztatta a belgákat. Az 1994-es világbajnokságon szinte lemásolták a négy
évvel korábbi teljesítményüket. Ezúttal Marokkót és Hollandiát győzték le
egyaránt 1–0-ra, Szaúd-Arábiától ugyanilyen arányban azonban kikaptak. A
nyolcaddöntőben Németország ellen (2–3) estek ki. Az 1996-os Európa-bajnokságra
nem jutottak ki, miután a selejtezőkben Spanyolország és Dánia mögött zártak.

Az 1998-as világbajnokságon 3 döntetlennel a csoportkör után búcsúzni
kényszerültek. 2000-ben az Európa-bajnokságot Hollandiával közösen rendezték. A
hazai pályán való bizonyítás benne volt a belgákban, de már a csoportból sem
sikerült továbbjutniuk. A torna nyitómérkőzésén még ugyan nyertek Svédország
ellen 2–1-re, de az olaszok és a törökök elleni párharcokat 2–0-ra
elveszítették.

A 2002-es világbajnokságra pótselejtezőn jutottak ki. A tornán Japán,
Oroszország és Tunézia társaságában a H csoportba kerültek. Első mérkőzésükön
Japánnal 2–2-s döntetlent játszottak. Ezt követte a Tunézia elleni 1–1 és
Oroszország 3–2-s legyőzése. A nyolcaddöntőben Brazília ellen szenvedtek 2–0-s
vereséget és kiestek.

A világbajnokságot követően komoly visszaesés következett a belga válogatottnál.
A sikertelen selejtezősorozatok azt eredményezték, hogy 2002 és 2014 között
egyetlen rangos nemzetközi tornára sem sikerült kijutniuk. Ezalatt számos
szövetségi kapitány váltotta egymást a kispadon. Utánpótlásvonalon azonban egy
újabb nagy generáció volt kibontakozóban, melynek jelei már látszottak a 2007-es
U21-es Európa-bajnokságon és a 2008. évi pekingi olimpián. Az aranygenerációnak
elkeresztelt válogatott első komoly eredménye volt, hogy veretlenül megnyerte a
2014-es világbajnokság selejtezőinek A csoportját és simán kijutott a
világbajnokságra.

A 2014-es vb-n a H csoportba kerültek a sorsolást követően, ahol mindhárom
mérkőzésüket megnyerték. Algériát 2–1-re, Oroszországot és Dél-Koreát pedig
1–0-ra győzték le. A legjobb tizenhat között az Egyesült Államokat
hosszabbításban verték 2–1-re, a negyeddöntőben Argentína ellen szenvedtek 1–0-s
vereséget. Fennállásuk óta először 2015 novemberében vezették a
FIFA-világranglistát. A 2016-os labdarúgó-Európa-bajnokságra ismét kijutott
Belgium, amely Európa-bajnokságon legutóbb 2000-ben szerepelt. A december 12-i
sorsoláson az E-csoportba sorsolták a belgákat Olaszország, Svédország és
Írország válogatottja mellé. Első mérkőzésükön Olaszországtól 2–0-s vereséget
szenvedtek. Írországot Romelu Lukaku két és Axel Witsel góljaival 3–0-ra verték.
A Svédország elleni 1–0-s győzelem alkalmával pedig Radja Nainggolan volt
eredményes. A nyolcaddöntőben Magyarországot verték 4–0 arányban. A
negyeddöntőben Wales ellen 3–1-s vereséget szenvedtek és kiestek.

A belga válogatott hazai mérkőzéseinek számos stadion adott otthont története
során. A legtöbb mérkőzést a Baldvin király Stadionban (korábbi nevén: Heysel
stadion, Jubileumi stadion) rendezték. A létesítményt 1930-ban nyitották meg
Belgium fennállásának 100. évfordulóján. Ebben az időben 75000 fő volt a
befogadóképessége. 1946-ban átnevezték Heysel stadionra. Ehhez a névhez
kapcsolódik a labdarúgás történetének egyik legnagyobb tragédiája. Az 1985-ös
BEK-döntőben az angol Liverpool és az olasz Juventus találkozott. A mérkőzés
előtt a stadionban kialakult rendbontás következtében ledőlt egy támfal. A
Heysel-tragédiában 39, többségében olasz szurkoló vesztette életét. Három évvel
a tragédia után előkészítették a terveket a felújításra. 1995-ben miután
elkészültek a munkálatokkal új nevet kapott a stadion. A jelenleg is használt
nevét Baldvin király után kapta.



https://hu.wikipedia.org/wiki/2020-as_labdar%C3%BAg%C3%B3-Eur%C3%B3pa-bajnoks%C3%A1g

A 2020-as labdarúgó-Európa-bajnokság a 16. Európa-bajnokság lesz, melyet 2020
nyarán Európa-szerte 13 városban rendeznek. Az Eb története során először nincs
konkrét házigazdája az eseménynek. Az Eb győztese részvételi jogot szerez a
2021-es konföderációs kupára.

A korábbi gyakorlatnak megfelelően számos ország terveiben volt, hogy
megpályázzák a rendezést. Törökország hivatalosan 2012 áprilisában nyújtotta be
pályázatát. A 2016-os Eb-re is pályáztak, mindössze egy szavazattal maradt alul
a győztes Franciaországgal szemben. Írország, Skócia és Wales együtt tervezte a
pályázást. Grúzia és Azerbajdzsán is együtt tervezte a pályázat benyújtását, de
Azerbajdzsán visszalépett, mert az azeri főváros, Baku versenyben volt a 2020.
évi nyári olimpia rendezési jogáért. Ezt követően Grúzia önállóan jelentkezett
volna. Bakı azonban a NOB 2012. május 23-i döntésével kiesett, ezért
Azerbajdzsán jelezte, hogy újra szándékukban áll Grúziával közösen
labdarúgó-Eb-t rendezni.

2012. június 30-án az UEFA elnöke, Michel Platini felvetette azt az ötletet,
hogy Európa-szerte 12–13 városban rendezzék meg az Eb-t. 2012 novemberében az
UEFA megnevezett 13 várost, amely mérkőzéseket rendezhetne: 2012. december 6-án
az UEFA hivatalosan is arról döntött, hogy városok rendezik az
Európa-bajnokságot.

Két város pályázott a döntő csomaggal, 17 város pedig a alapcsomaggal. A
lehetséges városokat 2014. április 26-án tették közzé.

Az UEFA 2014. szeptember 19-én jelentette be a 13 helyszínt Genfben, amelyek a
következők:

Az Eb-re 20 csapat selejtezőkből jut ki. A 2018–19-es szezontól induló Nemzetek
ligájából további négy csapat szerez részvételi jogot. Az Eb-n két rendező
országnál több nem kerülhet egy csoportba.

Amennyiben egy rendező ország csapata kijut az Eb-re, akkor két csoportmérkőzést
garantáltan a hazai stadionjában játszhat. Az egyenes kieséses szakaszra a UEFA
nem garantálja, hogy a csapat hazai stadionjában léphet pályára.

20 csapat jut ki a selejtezőből, 4 csapat a 2018–2019-es UEFA Nemzetek Ligájából
jut részvételi joghoz. Az 55 csapatot 10 darab csoportba sorsolják (öt darab
ötcsapatos és öt darab hatcsapatos, azzal a feltétellel hogy az UEFA Nemzetek
Ligája négyes döntőjébe jutó csapatok ötcsapatos csoportba kerülnek). A
csoportok első két helyezettje kijut az Európa-bajnokságra. A Eb selejtezői nem
2018 szeptemberében kezdődnek, hanem 2019 márciusa és novembere között játsszák.

A pótselejtező két elődöntőből (az 1. helyen rangsorolt csapat a 4. helyen
rangsorolt csapattal, a 2. helyen rangsorolt csapat a 3. helyen rangsorolt
csapattal mérkőzik) és egy döntőből áll (a két elődöntő győztese között), a
helyszínt a két csapat közül sorolják. A négy divízió pótselejtezőjének
győztesei csatalkoznak a már kijutott 20 csapathoz. Ez azt jelenti, hogy
mindegyik divízióból legalább egy csapat biztosan kijut az Eb-re.

A 2018–2019-es UEFA Nemzetek Ligája és a 2020-as Európa-bajnokság tervezett
naptára:



https://hu.wikipedia.org/wiki/V%C3%A1czi_Zolt%C3%A1n_(labdar%C3%BAg%C3%B3)

Váczi Zoltán (1966. február 15. –) magyar labdarúgó, aki igazán az 1990-es évek
közepén volt meghatározó egyénisége az NB I-es pontvadászatnak. Ismert volt
ragyogó technikai tudásáról, szabadrúgásgóljairól, valamint bohém életviteléről.
Legnagyobb sikereit a Békéscsabai Előre FC-vel és a Vasassal érte el, jelenleg
ifjúsági edzőként dolgozik.

Váczi először a második számú debreceni csapatban, a Debreceni MTE-ben játszott,
innen került el Kabára. Hamarosan ismét Debrecenben játszott, immáron az első
számú Debreceni Munkás Vasutas Sport Clubnál, amely a mostani DVSC elődje volt.
Innen igazolt el Békéscsabára 1993-ban, majd először itt lett stabil NB I-es
játékos, alapembere az 1993–1994-es szezonban bajnoki harmadik helyezést elért
Békéscsabai Előrének. Ekkoriban a viharsarki városban szabályszerű futball-láz
volt, és az egyik emblematikus figurája, megtestesítője maga Váczi volt. Ismert
volt robbanékonyságáról, remek gólpasszairól és nem túl sportszerű
életviteléről. 1996-ban a Vasasba igazolt, s itt bontakozott ki igazán, mint
remek szabadrúgáslövő játékos. A Vasassal lemásolta a csabai csapat
teljesítményét, itt is 3. helyen végeztek a pontvadászatban. Ekkoriban kétszer
is meghívták a válogatottba, ahol Irán és Macedónia ellen pályára is lépett.
Ezután még két NB I-es klub (Kispest, Fradi) következett, majd alacsonyabb
osztályokban játszott a Kecskemét és Ózd színeiben. Ózd után tett egy rövid
kitérőt az osztrák negyedosztályban, majd ismét visszatért Magyarországra.
Játszott Dabason, Enyingen. 2007-ben a békés megyei másodosztályban szereplő
Kaszaperhez igazolt, ahol rengeteg gólpasszal szolgálta ki társait és még 40 év
fölött is csapata húzóembere volt.

A pályán a vereséget soha nem bírta elviselni, ha úgy érezte, hogy társai nem
tesznek meg mindent a sikerért, mindig leszidta őket. Az edzéseket mindig
megcsinálta és a pályán is mindent megtett a sikerért.

Váczi Zoltán a pályán kívül soha sem tartozott az eminens focisták közé. Nem
vetette meg az alkoholt, elmondása szerint már fiatalkorában rászokott. És bár
mindig rosszul volt tőle, az italozást továbbra is folytatta, egészen addig,
amíg Békéscsabáról a Vasasba nem került. Addig gyakran ment másnaposan, sőt,
részegen meccset játszani, amit többször éreztek is rajta. Ez akkoriban nem
okozott gondot, hiszen a lila-fehér csapatnál elmondása alapján remek volt a
csapatszellem, és ehhez hozzátartozott az italozás is. Az akkori edzője, Pásztor
József ezt nem is kérte számon rajta, hiszen teljesítménye mindvégig nagyon jó
volt. Egy emlékezetes, 1995-ben lejátszott mérkőzésen, mikor is a Békéscsaba
5:2-re ütötte ki a Ferencvárost, Váczi a mérkőzést megelőző napon másfél üveg
viszkit ivott meg, majd nagy unszolásra beállt játszani és 3 gólpasszt adott.

A dohányzást soha nem hagyta abba, rendszeresen 2-3 csomaggal szívott el
naponta. Egy riportban értékelése szerint biztos jobb lehetett volna az ital
nélkül, bár ezt nem lehet bebizonyítani. Állítása szerint az alkoholfogyasztás
együtt jár az élsporttal.



https://hu.wikipedia.org/wiki/Eur%C3%B3pai_Uni%C3%B3

Az Európai Unió (röviden EU) egy túlnyomórészt Európában található, jelenleg 28
tagállamból álló gazdasági és politikai unió. A regionális integráció iránt
elkötelezett szervezetet 1993. november 1-jei hatállyal hozta létre az 1992.
február 7-én aláírt Maastrichti szerződés az Európai Gazdasági Közösség
alapjain. A csaknem 510 milliós népességű unió a világ nominális GDP-jének
mintegy 30%-át állítja elő (2008-ban 18,4 billió dollár értékben).

Az EU egységes piacot hozott létre egy egységesített jogrendszer révén, így
biztosítva a személyek, áruk, szolgáltatások és tőke szabad áramlását. Közös
politikát folytat a kereskedelem, mezőgazdaság, halászat, valamint a regionális
fejlesztés területén. 19 tagállamban közös fizetőeszközt is bevezettek, az
eurót; ezek az országok alkotják az eurózónát. Az EU egy korlátozott
külpolitikai szerepre is szert tett; képviselete van a Kereskedelmi
Világszervezetnél, a G8-nál, a G20-nál és az ENSZ-nél. Igazságügyi és belügyi
területen is alkot szabályokat, beleértve a schengeni övezetet alkotó tagállamok
között a határőrizet felszámolását.

Nemzetközi szervezetként az unió működésében a nemzetekfölöttiség és a
kormányköziség jegyei keverednek. A döntéseket egyes területeken a tagállamok
közötti tárgyalások alapján hozzák, míg más területek független, nemzetek
feletti intézmények felelősségi körébe tartoznak, ahol nem szükséges a
tagállamok teljes egyetértése. Az EU fontos intézményei és szervei között
található az Európai Bizottság, az Európai Unió Tanácsa, az Európai Tanács, az
Európai Bíróság és az Európai Központi Bank. Az Európai Parlament tagjait öt
évre választják a tagállamok állampolgárai, akik egyben európai uniós polgárok
is.

Az Európai Unió gyökerei a hat állam által 1951-ben létrehozott Európai Szén- és
Acélközösségig, illetve az 1957-es Római szerződésig nyúlnak vissza. Azóta
területileg jelentősen kibővült, és intézményeinek hatáskörét is fokozatosan
kiterjesztették. Magyarország 2004. május 1-jén vált az Unió tagjává.

A második világháborút követően az európai egység gondolata nagyon népszerű
volt. Nyugat-Európában a közvélemény és a politikusok nagy része ebben látta egy
következő világégés megakadályozásának lehetőségét, leginkább az elmúlt
századokban periodikusan ismétlődő német-francia összecsapások lehetőségének
kiküszöbölését. Az európai népek egyesítésében annak eszközét is látták, hogy az
Amerikai Egyesült Államok és a Szovjetunió növekvő befolyásával szemben Európa
visszanyerheti nemzetközi szerepét. Ebbe az irányba az egyik konkrét lépés az
Európai Szén- és Acélközösség létrehozása volt, amelyre visszafogott céljai
(tagállamai addig állami irányítású szén- és acéliparának közös irányítás alá
rendelése) mellett Európa egyesítésének első lépéseként tekintettek. A Közösség
kezdeményezői és támogatói között volt Jean Monnet, Robert Schuman, Paul Henri
Spaak és Alcide de Gasperi. Az 1951. április 19-i párizsi szerződést aláíró
alapító tagjai Belgium, Franciaország, Hollandia, Luxemburg, Nyugat-Németország
és Olaszország.

1957-ben ez a hat ország aláírta a római szerződést, amely kibővítette az
Európai Szén- és Acélközösség keretében zajló együttműködést, és megalapította
az Európai Gazdasági Közösséget (EGK), valamint az Európai Atomenergia
Közösséget (Euratom) az atomenergia fejlesztésében való együttműködésre.
1965-ben elfogadták az egyesülési szerződést amely 1967 júliusában összevonta az
ESZAK, az EGK és az Euratom addig párhuzamosan működő intézményeit, amelyeket
együtt az Európai Közösségek névvel illettek, viszont a szerződéssel csak az
intézményeket vonták össze, önálló jogalanyiságukat a szervezetek megőrizték.

1973-ban a Közösségeket kibővítették Dánia, Írország és az Egyesült Királyság
csatlakozásával. Norvégia is tárgyalásokat folytatott az egyidejű
csatlakozásról, de a lakosság népszavazáson elutasította a tagságot. 1979-ben
megtartották az első közvetlen, demokratikus választásokat az Európai
Parlamentbe. Görögország 1981-ben, Spanyolország és Portugália pedig 1986-ban
csatlakozott. 1985-ben aláírták a Schengeni egyezményt, amely lehetővé tette az
útlevélvizsgálat nélküli határátlépést a legtöbb tagállam és néhány nem-tagállam
között. Továbbá 1986-ban kezdték használni az Európai zászlót az Európai
Közösségek jelképeként, és ebben az évben írták alá az Egységes Európai Okmányt
is.

1990-ben, a vasfüggöny lebontása után a korábbi Kelet-Németország a Közösségek
tagja lett az újjáegyesített Németország részeként. Mivel a kelet-közép-európai
bővítés is napirendre került, megállapították a tagjelöltek által teljesítendő
koppenhágai kritériumokat. Az Európai Unió hivatalosan a maastrichti szerződés
1993. november 1-jei hatályba lépésével jött létre. 1995-ben Ausztria,
Svédország és Finnország csatlakozott az újonnan létrehozott unióhoz. 2002-ben
12 tagállamban a nemzeti fizetőeszközöket felváltotta az euró, és azóta az
eurózóna 18 országra bővült, legutóbb Lettország, 2014. január 1-jei
csatlakozásával.

2004. május 1-jén került sor az EU történetének eddigi legnagyobb bővítésére,
amikor Ciprus, Csehország, Észtország, Lengyelország, Lettország, Litvánia,
Magyarország, Málta, Szlovákia és Szlovénia belépett az unióba, amelynek így 25
tagállama lett. 2007. január 1-jén Románia és Bulgária lettek az unió tagjai,
Szlovénia pedig bevezette az eurót. Ugyanazon év decemberében az európai vezetők
aláírták a lisszaboni szerződést, amely a francia és holland választók
szavazatain elbukott Európai Alkotmányt volt hivatott felváltani. A szerződés
sorsa is bizonytalanná vált a 2008. júniusi ír népszavazási kudarc után, de a
2009. október 2-i megismételt szavazáson a választók kétharmada támogatta a
szerződést, és miután utolsóként Csehország is ratifikálta a szerződést,
elhárultak az akadályok az életbe lépése elől. 2009 július 23-án Izland
benyújtotta hivatalos tagfelvételi kérelmét, de 2015 márciusában visszavonta.
2013. július 1-jén Horvátország is csatlakozott az Unióhoz.

2016. június 23-án az Egyesült Királyság népszavazás útján a kilépés mellett
döntött ("Brexit"). Ennek hatására David Cameron másnap lemondott.

Az Európai Unió területe – néhány, alább részletezett kivételtől eltekintve – 28
tagállamának területéből tevődik össze. Földrajzi kiterjedése nem egyezik meg
Európáéval, mivel a kontinens egyes részei, mint például Svájc, Norvégia,
Izland, Oroszország európai része, az unión kívül találhatók. A tagállamok egyes
területei nem képezik az unió részét annak ellenére, hogy földrajzilag Európában
találhatók, ilyen például két brit koronafüggőség, a Man sziget és a
Csatorna-szigetek, valamint a Dániához tartozó Feröer. Az EU-tag Ciprus közelebb
esik Törökországhoz, mint az európai kontinenshez, és gyakran Ázsia részének
tekintik. Néhány uniós tagállamhoz tartozó, de Európán kívüli terület szintén
nem része az EU-nak, mint Grönland, Aruba, az egykori Holland Antillák ma már
különálló részei, illetve az összes Európán kívüli Brit tengerentúli terület.
Egyes tengerentúli területek azonban tagjai az uniónak annak ellenére, hogy nem
Európában találhatóak, ilyenek az Azori-szigetek, a Kanári-szigetek, Madeira,
Lampedusa, Francia Guyana, Guadeloupe, Martinique, Réunion, valamint Ceuta és
Melilla. Ezenkívül – jóllehet jogilag az EU része – az uniós jog fel van
függesztve Észak-Cipruson, amely gyakorlatilag a csak Törökország által elismert
Észak-Ciprusi Török Köztársaság ellenőrzése alatt áll.

Az EU területe 4 422 773 km², amelyet mindössze hat ország területe múl felül.
Legmagasabb pontja a 4807 m magas Mont Blanc az Alpokban. Az unió tájképét,
éghajlatát és gazdaságát erősen meghatározza 65 993 km hosszú partvonala,
amelyet hosszúságában csak Kanadáé halad meg. A tagállamoknak összesen 21 nem
tagállammal van szárazföldi határa, összesen 12 441 km hosszúságban (csak
európai adat), ami az ötödik leghosszabbnak számít a világon. A Francia Nemzeti
Földrajzi Intézet (IGN) szerint az EU földrajzi középpontja Németországban, a
Hessen tartományban fekvő Main-Kinzig járás Meerholz nevű településén, az é. sz.
50° 10′ 21″, k. h. 9° 09′ 00″50.1725, 9.15 pontban van, amely a 259 méter magas
Niedermittlauer Heiligenkopf nevű kisebb hegy lábánál található. Az Európai Unió
legészakibb pontja a finnországi Nuorgam község, a legdélibb pontja Punta de
Tarifa Spanyolországban, a legnyugatibb pontja a portugáliai Cabo da Roca,
valamint a legkeletibb pontja a ciprusi Rizukarpasonál található.

Törökország az Európai Unió hivatalos tagjelöltje, bár csatlakozásának
időpontjára nincs konkrét becslés. Számos jelenlegi tagországban jelentős
ellenállás van Törökország tagságával szemben. Macedónia is az EU hivatalos
tagjelöltje 2005. december 17. óta, azonban a csatlakozási tárgyalásokat nem
indították meg, mivel az ország még nem tudta teljesíteni a koppenhágai
kritériumokat. Montenegró 2010. december 17-én vált a hivatalos tagjelöltté. A
Nyugat-Balkán integrációjára jelenleg kiemelt figyelmet fordít az Európai Unió,
ezért társulási tárgyalásokat kezdtek Szerbiával, Montenegróval,
Bosznia-Hercegovinával és Albániával. Szerbia 2009. december 22-én nyújtotta be
csatlakozási kérelmét, bár tagságának megítélése a jelenlegi tagországokban nem
egységes. Az izlandi parlament 2009. július 16-án döntött szűk többséggel a
csatlakozási kérelem benyújtásáról, amelyre július 23-án került sor. A
csatlakozási tárgyalások ezt követően 2010 februárjában kezdődtek meg, 2013-ban
azonban az új kormány felfüggesztette őket. 2015 márciusában Izland visszavonta
az európai uniós csatlakozásra vonatkozó kérelmét.

Ukrajna kormánya 2014. szeptember 16-án fogadta el a társulási megállapodás
tervezetét. Moldova és Fehéroroszország álláspontja pedig még ismeretlen.

Andorra, Izland, Liechtenstein, Monaco, Norvégia, San Marino, Svalbard, Svájc és
a Vatikán nem tagállamok, de külön megállapodásokat kötöttek az Unióval. Az
Európai Szabadkereskedelmi Társulás (EFTA) tagjai Svájc kivételével az Európai
Gazdasági Térséget létrehozó egyezmény részesei, ezek az országok részesei a
közös piacnak. Az Európai Unió továbbá 1975 óta együttműködik 77 egykori
gyarmati országgal az afrikai, karib és csendes-óceáni régióból az ACP program
keretében.

Az Európai Unió tevékenységeit számos intézmény és szervezet szabályozza,
amelyek a Szerződésekben lefektetett feladatokat és politikát végzik. Ezek az
eljárások mind a szubszidiaritás elvét követik, mely szerint csak azon célok
elérése érdekében kerül sor uniós szintű lépésekre, amelyek tagállami szinten
nem szolgálhatók kellőképpen.

Az EU fő politikai irányító szerve az Európai Tanács, amely általában évente
négyszer ülésezik. Tagjai a tagállamok egy-egy képviselője (az állam- vagy a
kormányfő), a tanács elnöke, valamint az Európai Bizottság elnöke. Munkájában
részt vesz az Unió külügyi és biztonságpolitikai főképviselője. A tagállamok
képviselőit külügyminisztereik segítik. A tanács politikai erejét a tagállamok
és az intézmények közötti viták megoldására, valamint a vitatott témák és
politikák által keltett politikai ellentétek elsimítására használja. (Az Európai
Tanács nem tévesztendő össze az Európa Tanáccsal, amely az EU-tól független
nemzetközi szervezet.)

2009-ig a tagállamok egy rotációs rendszerű elnökséget működtettek, amelyben
féléves váltásban más-más tagállam képviselői vezették az Európai Tanács és a
Miniszterek Tanácsa üléseit. A Lisszaboni szerződés 2009. decemberi hatályba
lépése óta az Európai Tanács üléseit egy állandó elnök vezeti. Hasonlóképpen a
Külügyi Tanács (a külügyminiszterekből álló Miniszterek Tanácsa) ülésein a
külügyi főképviselő elnököl. A Miniszterek Tanácsa többi felállására vonatkozóan
megmaradt a soros elnökség rendszere.

2009. november 19-én Herman Van Rompuyt választották az Európai Tanács első
elnökévé, az EU kül- és biztonságpolitikai főképviselőjévé pedig Catherine
Ashtont nevezték ki. Mindketten december 1-jén foglalták el hivatalukat.

Az Európai Bizottság az EU végrehajtó szerve, amely a jogalkotás
kezdeményezéséért és az unió napi működtetéséért felelős. Tevékenysége során
kizárólag az egységes Európai Unió képviseletében jár el, szemben az Európai
Tanáccsal, amely a tagállamok nemzeti érdekeket képviselő vezetőiből áll. A
Bizottságot az európai integráció motorjának is tekintik. Jelenleg 28 (minden
tagállamból egy) biztosból áll, akik különböző szakterületeket felügyelnek. A
bizottság elnökét és az összes többi biztost az Európai Tanács nevezi ki. Az
elnök, illetve a Bizottság egészének kinevezését a Parlamentnek is jóvá kell
hagynia.

Az Európai Parlament a törvényhozó hatalom egyik fele. 751 képviselőjét
közvetlenül választják ötéves időtartamra. Jóllehet országonként választják
őket, a Parlamentben nemzetközi képviselőcsoportokban foglalnak helyet. Az egyes
tagállamok meghatározott számú mandátummal rendelkeznek. Egyes szakterületeken a
Parlament és a Miniszterek Tanácsa közösen, együttdöntési eljárással alkot
jogszabályokat. Ezt az eljárást a Lisszaboni szerződés számos újabb területre
kiterjesztette, ezzel erősítve a Parlament szerepét a döntéshozatalban. A
Parlament ezen kívül elutasíthatja a Bizottság névsorát és az unió
költségvetését. Az Európai Parlament elnöke vezeti a Parlament üléseit, és
képviseli kifelé az intézményt. Az elnököt és az alelnökeit két és fél évre
választják a képviselők.

Az Európai Unió Tanácsa (vagy Miniszterek Tanácsa) a törvényhozás másik felét
jelenti. Minden tagállamból egy miniszter a tagja, de az aktuális szakterülettől
függően ez különböző összetételt jelent. Ennek ellenére egyetlen testületnek
számít. Jogalkotási feladatai mellett végrehajtó szerepet is ellát a közös kül-
és biztonságpolitika vonatkozásában.

Az Európai Unió bírói ágát az Európai Közösségek Bírósága és a Törvényszék
alkotja. Ezek együtt értelmezik és alkalmazzák a szerződéseket és az uniós
joganyagokat. A Törvényszék elsősorban a magán- és jogi személyek által indított
peres ügyekkel foglalkozik, míg a Bíróság elsősorban a tagállamok és az
intézmények közötti jogi vitákkal, illetve a Törvényszék által elé utalt
ügyekkel foglalkozik. A Törvényszék döntéseit meg lehet fellebezni és
jogorvoslatért a Bírósághoz lehet fordulni

Az Európai Számvevőszék az egyik legkisebb és legújabb intézmény, csak 1977-ben
kezdte meg működését. A Számvevőszék az EU „külső auditora”, feladata az EU-s
pénzek felhasználásának ellenőrzése. Fontos szerepet játszik az EU költségvetési
folyamatában: jelentése alapján dönt a Parlament és a Tanács a Bizottság és más
intézmények költségvetésének végrehajtásáról szóló jelentés elfogadásáról és az
új költségvetés jóváhagyásáról. A Számvevőszék Luxemburgban található.

Az Európai Unió tagállamai több szuverenitást (önrendelkezést) ruháztak erre a
regionális szervezetre, mint bármely más tagállamok bármely más nem szuverén
regionális szervezetre. Bizonyos területeken, ahol a tagállamok valamilyen
szintű szuverenitást ruháztak az Unióra, az EU föderációra vagy konföderációra
kezd emlékeztetni. A szerződéseket azonban továbbra is a tagállamok határozzák
meg, az Uniónak ezáltal nincs hatalma, hogy a tagállamoktól azok hozzájárulása
nélkül további hatásköröket vonjon saját rendelkezése alá. Az egyes tagállamok
ezenkívül megőrzik a nemzeti érdekek legfőbb területein a saját politikájukat,
mint például a külpolitikát és a honvédelmet.

Különleges felépítése miatt az Európai Unió sui generis (minden mástól eltérő
jellegű) entitásnak is tekinthető.

Létezik egyfajta alapvető feszültség az Európai Unióban a kormányköziség és a
nemzetekfelettiség kérdése között. A kormányköziség a nemzetközi szervezetek
olyan döntéshozási módszere, ahol a hatalmat a tagállamok birtokolják és a
döntéseket egyhangúlag hozzák. A kormányok által kijelölt független
személyeknek, ill. a választott képviselőknek pusztán tanácsadó vagy végrehajtó
szerepe van. Jelenleg a legtöbb nemzetközi szervezet a kormányköziség alapján
működik.

Az Európai Unió egyes politikai erői a kormányköziséget részesítik előnyben, míg
mások a nemzetekfelettiséget. A nemzetekfelettiség támogatói arra hivatkoznak,
hogy ez gyorsabb ütemű integrációt tesz lehetővé, mint máskülönben lehetséges
volna. Ahol a döntéseket egyhangúságra törekvő kormányok hozzák, évekbe telhet,
míg megszületik egy döntés, ha egyáltalán megszületik. A kormányköziség
szószólói másfelől azzal érvelnek, hogy a nemzetekfelettiség fenyegetést jelent
a nemzeti szuverenitásra és a demokráciára, arra hivatkozva, hogy csak a nemzeti
kormányoknak lehet meg a szükséges demokratikus legitimitásuk. A
kormányköziséget az euroszkeptikusabb államok kedvelik, mint például az Egyesült
Királyság, Dánia és Svédország; míg az integráció hívei, például a Benelux
országok, Franciaország, Németország és Olaszország többnyire a
nemzetekfölöttiség felé hajlik.

A nemzetekfelettiség szorosan kapcsolódik a kormányköziség vs.
neofunkcionalizmus vitához. Ez a vita azzal foglalkozik, miért került sor
egyáltalán az integráció folyamatára. A kormányköziség hívei azzal érvelnek,
hogy az EU-integráció folyamata az államok közötti kemény alkudozás eredménye. A
neofunkcionalizmus másfelől úgy vélekedik, hogy maguk a nemzetekfeletti
intézmények indították be az integrációt.

Ami a gazdaságon túli kérdéseket illeti, az Európai Unió támogatói arra
hivatkoznak, hogy az EU kihatással lehet a békére és a demokráciára. A
Nyugat-Európa történetére jellemző visszatérő háborúknak vége szakadt az EGK
(ahogy akkoriban nevezték) megalakulásakor. Az 1970-es évek elején Görögország,
Portugália és Spanyolország egyaránt diktatúrák voltak, de e három ország üzleti
vezetői be akartak kerülni az EU-ba, s ez erős lökést adott a demokráciák
létrejöttéhez. Mások úgy vélekednek, hogy a második világháború óta létező
európai béke nagyobb részben a Szovjetunió fenyegetésének köszönhető, és a
diktatúrák amúgy is véget értek volna.

Az EU jelenleg kelet felé terjeszti befolyását. Számos olyan ország lett tagja
(köztük Magyarország), amelyek korábban a vasfüggöny mögött voltak, és
középtávon számos további országot tervez felvenni soraiba. Azt remélik, hogy
Spanyolország, Portugália és Görögország belépéséhez hasonlóan ezeknek az
államoknak a felvétele is segíteni fog megszilárdítani a gazdasági és politikai
stabilitást.

A további keleti bővítésnek is lennének hosszú távú gazdasági előnyei, de a
többi európai országokat jelenlegi állapotukban nem tekintik alkalmasnak a
belépésre, különösen a keletebbre eső országok gazdasági problémái miatt. Ha
végül felvesznek olyan országokat, amelyek politikailag jelenleg instabilak, az
remélhetőleg segít majd megbirkózni a jugoszláv háborúk és más problémák
megmaradt következményeivel, és a jövőben elkerülhetik a ciprusi konfliktushoz
hasonló helyzeteket.

A tagjelöltek körül újabb vitákat kavart Törökország kérdése. Franciaország,
Németország, Hollandia és az EU más régi tagjai aggodalommal tekintenek
Törökország belépésére. Törökország miniszterelnöke, Recep Tayyip Erdoğan számos
törvénymódosítást léptetett életbe, hogy megfeleljenek az EU belépési
követelményeinek. Törökország csatlakozása de facto megoldást adna a ciprusi
területi konfliktusra.

Egyrészt, egyes tagállamok belpolitikájában mindig is erős helyi kormányzat
érvényesült. Ennek révén a regionális politikára és az európai régiókra egyre
nagyobb hangsúly került. A Maastrichti szerződés részeként született meg a
Régiók Bizottsága.

Az EU és a nemzeti (vagy alsóbb) szintű hatáskörök közötti feszültség tartós
probléma az Európai Unió fejlődésében. (Lásd még: Kormányköziség és
nemzetekfelettiség (fent); Euroszkepticizmus.)

Minden leendő tagállamnak törvénybe kell iktatnia az EU-jogszabályokat, hogy
összhangba kerüljenek a közös európai jogrendszerrel, az ún. acquis
communautaire-rel (szó szerint: „közösségi vívmányok”). (Lásd még: Európai
Szabadkereskedelmi Társulás (EFTA), Európai Gazdasági Térség (EEA) és Egységes
Európai Égbolt.)

2006-ban az EU rendelkezett a Föld legnagyobb gazdaságával: GDP-je 13,3 billió
USA-dollár volt – az Amerikai Egyesült Államoké 13. Az Európai Unió továbbra is
jelentős kereskedelmi többlettel rendelkezik. Az Európai Unióra azonban 2004
folyamán többnyire stagnáló gazdasági növekedés és alacsony foglalkoztatottság
nyomta rá a bélyegét (az Unió átlagát tekintve), és az nem sikerült a 2001–2010.
közötti gazdasági stratégiát sem végrehajtani.

Az EU gazdasága előreláthatólag tovább fog növekedni a következő évtizedben,
amint több ország csatlakozik az Unióhoz – különösen, mivel az új tagállamok
rendszerint szegényebbek az EU-átlagnál, s így a várt gyors GDP-növekedés
segíthet elérni az egyesült Európa dinamikáját. A teljes Unió egy főre eső
GDP-je azonban rövidtávon esni fog. Hosszú távon az EU gazdaságát jelentős
demográfiai problémák fenyegetik, mivel a születési ráta alacsonyabb, mint ami a
lélekszám fenntartásához szükséges.

Az Európai Unió közös gazdasági stratégiája 2010–2020. között az Európa 2020
stratégia, ami a 2001–2010. közötti Lisszaboni Stratégiát váltotta fel. Az EU
hivatalos stratégiai célja a következő tíz évben kizárólag a gazdasági növekedés
helyreállítása és megalapozása az öregedő társadalom és az élesedő nemzetközi
verseny ellenére.

Az alábbi két táblázat a teljes EU-ra a 28 tagállam mindegyikére nézve mutatja
(rendre) a GDP-t, a PPP-t, az egy főre eső GDP-t és a nominális GDP egy főre eső
értékét. Ezek alapján durván meg lehet becsülni a tagországok relatív
életszínvonalát. (Az első táblázat adatai a 2005-ös évre, a másodiké pedig a
2008-as évre vonatkoznak. A 2005-ös értékek a korábbiak kivetítései.)

Forrás: CIA World Factbook [1] Minden további adathoz forrás: a Nemzetközi
Valutaalap honlapja (2005-ös GDP PPP, 2005-ös egy főre eső GDP PPP, 2005-ös egy
főre eső GDP, aktuális árakon).

Az Európai Unió 28 tagállamának összesített lakossága 508 191 116 fő volt a
2015. január 1-i adatok alapján. Ha egységes államnak vennénk, akkor ezzel a
számmal a harmadik legnépesebb országnak számítana. Az Unió lakossága annak
ellenére, hogy a Föld szárazföldi területeinek mindössze három százalékát teszi
ki, addig a világnépesség 7,3%-ának ad otthont, ezzel pedig az egyik legsűrűbben
lakott régió a Földön.

Lakosainak egyharmada egymillió főnél népesebb városokban lakik, összességében
pedig 80%-a városlakó a 2003-as adatok szerint. Összesen tizenhat városának
népessége haladja meg az egymillió főt, területén pedig a világ bármely más
régiójánál több világváros található. A nagyvárosok mellett az Unió területén
számos sűrűn lakott régió található, amelyeknek nincsen egyetlen központi
városa, hanem több város összekapcsolódásával alakultak ki, és ma összefüggő
városi térségeket alkotnak. A legnagyobbak a Rajna-Ruhr városrégió (Köln,
Dortmund, Düsseldorf stb.) mintegy 11,5 millió lakossal, a Randstad (Amszterdam,
Rotterdam, Hága, Utrecht stb. mintegy 7 millió lakossal, a Rajna-Majna-vidék
(Frankfurt, Wiesbaden stb.) mintegy 5,8 millió lakossal, a Flamand rombusz
(Antwerpen, Brüsszel, Leuven és Gent) mintegy 5,5 millió lakossal, a
Felső-sziléziai iparvidék (Katowice, Sosnowiec stb.) mintegy 3,5 millió
lakossal, valamint az Øresund régió (Koppenhága, Malmö) mintegy 2,5 millió
lakossal.

Az unióban használt számos nyelv és nyelvjárás közül 24 hivatalos és munkanyelv,
ezek a következők: angol, bolgár, cseh, dán, észt, finn, francia, görög,
holland, horvát, ír, lengyel, lett, litván, magyar, máltai, német, olasz,
portugál, román, spanyol, svéd, szlovák és szlovén. Ezeken kívül 5 nyelv
rendelkezik félhivatalos státusszal: baszk, galíciai, katalán, skót gael és a
walesi. A legfontosabb dokumentumokat, például a jogszabályokat mind a 24
hivatalos nyelvre lefordítják. Az Európai Parlament dokumentumait és plenáris
üléseit is lefordítják ezekre a nyelvekre. A félhivatalos státusszal rendelkező
nyelvekre csak a nemzetközi egyezményeket fordítják le, továbbá az EU
állampolgárok ezen nyelveken is fordulhatnak az EU intézményekhez. Ezzel szemben
a legtöbb EU intézmény belső munkanyelvként csak néhány nyelvet használ, melyek
legtöbbször az angol, német és francia. A nyelvpolitika a tagállamok hatásköre,
de az uniós intézmények támogatják más nyelvek megtanulását.

Az Európa kulturális fővárosa címet az Európai Unió ítéli oda egy évre. Ez alatt
az idő alatt az adott város lehetőséget kap kulturális életének és kulturális
fejlődésének bemutatására. Számos európai város használta fel ezt a címet arra,
hogy megújítsa kulturális életét és ismertté tegye magát Európa-szerte.

A sport kérdései az Európai Unión belül alapvetően megmaradtak a tagállamok
saját hatáskörében, de az Unió kiemelten fontosnak tartja a sportot és annak
támogatását. 2007-ben fogadta el az Unió a sportról szóló „fehér könyvet”, ami
azon a testmozgással és a sporttal kapcsolatos stratégián alapul, ami ugyanebben
az évben a táplálkozás és a túlsúly kapcsán kiadott másik fehér könyvben
szerepelt.



https://hu.wikipedia.org/wiki/Belgium

Belgium, hivatalos nevén a Belga Királyság (holland nyelven: Koninkrijk België,
francia nyelven Royaume de Belgique, német nyelven Königreich Belgien) egy
etnikailag és nyelvileg megosztott nyugat-európai ország; állampolgárai három
jól elkülöníthető csoportja a hollandul beszélő flamandok, a franciául beszélő
vallonok és az ország keleti részén élő német közösség. Szomszédjai északról
Hollandia, keletről Németország és Luxemburg, délről és nyugatról Franciaország,
északnyugat felől az Északi-tenger határolja. Hollandiával és Luxemburggal
közösen alkotja a Benelux államok csoportját. Az Európai Unió alapító tagja,
fővárosa Brüsszel, amely egyben az uniós intézmények egyik székhelye. Jelenlegi
uralkodója Fülöp.

Flandriában élnek a holland nyelvet, illetve az annak csak tájszólási szinten
eltérő helyi változatát, a flamandot beszélő flamandok. Itt él Belgium
lakosságának 55%-a, míg a délen található – földrajzilag a legnagyobb – Vallónia
régióban a franciául beszélő vallon népcsoport lakik, az ország lakosságának
31%-a. A hivatalosan is kétnyelvű és az 1980-as évektől régió státuszt élvező
Brüsszel fővárosi régióban a belga lakosság kb. 10%-a él, illetve jelentős számú
diplomata és egyéb külföldi állampolgár, akik az Európai Unió és a NATO
különféle szervezeteinél dolgoznak. A német nyelvű kisebbség Vallónia keleti
részén, az első világháború után Belgiumhoz csatolt területeken él. Az ország
nyelvi-kulturális diverzitásának, illetve a flamand és a vallon népcsoportok
közötti konfliktusoknak az eredménye a mára kialakult szövetségi állam, amelyben
az egyes kulturális csoportok és a régiók jelentős önállóságot és
jogosultságokat élveznek.

Belgium neve az ókorban itt megtelepült törzs, a Belgae nevéből származik. A Kr.
e. 1. században a rómaiak meghódították a területet, ahol Gallia Belgica néven
alapítottak provinciát. A római birodalom bukása után a terület előbb a frankok
befolyása alá került és a Frank Birodalom része volt, majd kb. a 11. század
közepére önálló feudális államok alakultak ki. Németalföld volt az a terület,
amely történelmileg magában foglalta a mai Belgiumot, Hollandiát és
Franciaország északi részét. A terület politikai egysége csak a 15. században a
burgundi grófok alatt született meg (bár jogi és közigazgatási önállóságukat a
korábbi államok továbbra is megtartották) és egészen a 16. század végéig
egységes kormányzás alatt állt. Ekkor az északi, túlnyomórészt protestáns
tartományok fellázadtak a spanyol király elnyomása ellen. A déli tartományokat
1794-ben a francia köztársaság hadserege foglalta el, majd Napóleon császár
bukása után az Egyesült Holland Királyság része lett. Belgium csak 1830-ban az
augusztusi forradalom után nyerte el függetlenségét. Az újonnan létrejött ország
semlegessége ellenére az első és a második világháborúban is német támadás
áldozata lett. 1945 után alapító tagja lett a NATO-nak és később az Európai Unió
elődszervezeteinek is.

Belgium Európa nyugati részén, az Északi-tenger partján fekvő ország. Az ország
területén három meghatározó tájegység található: az északnyugati rész part menti
síksága, a központi fennsík és az ország délkeleti részén található Ardennek
régió, amely a szomszédos Németországba és Franciaországba is átnyúlik.

Belgium Németországgal 167 km, Franciaországgal 620 km hosszan, Luxemburggal 148
és Hollandiával 450 km hosszan határos.

Az ország területe három fő földrajzi tájegységre oszlik: a tengerparti sík
vidék északnyugaton, a központi plató, és az Ardennek felvidék az északkeleti
részen. Legmagasabb pontja a Signal de Botrange (694 m), legalacsonyabb pontja
az Északi-tenger (0 m).

A tengerparti sík vidék nagyrészt homokdűnékből és polderekből áll. A polderek
tengerszinten vagy az alatt fekvő területek, melyeket a tengertől mesterségesen
hódítottak vissza, és a víztől gátak védik, illetve olyan földek, melyeket sűrű
csatornahálózat borít.

A harmadik régió az Ardennek hegyes területe, amely a Rajnai palahegység nyugati
szárnya és az Eifel folyása között található. Kopárabb terület, mint az első két
tájegység. Sűrű erdőségekkel borított, sziklás és gazdálkodásra alkalmatlan
terület. Itt él Belgium állatvilágának nagy része. Belgium legmagasabb pontja, a
694 méteres magasságú Signal de Botrange is ezen a területen található.

A Belga Földrajzi Intézet (Institut Géographique National) számításai alapján az
ország abszolút középpontja a é. sz. 50° 38′ 28″, k. h. 4° 40′
05″50.641111111111, 4.6680555555556 koordinátán található, amely Walhain városa
mellett, Nil-Saint-Vincent-Saint-Martin településen található.

Klímája mérsékelt óceáni, nagy csapadékmennyiséggel minden évszakban. Az
átlaghőmérséklet 3 °C januárban és 18 °C júliusban, a csapadék 78 mm júliusban.
A telek általában enyhék - az Ardenneket kivéve -, kevés hóval. Nyáron is
gyakori a hűvös, esős időjárás. Az éves átlaghőmérséklet 11,2 °C.

Belgium összes vízfolyása az Északi-tengerbe ömlik, a Momignies (Macquenoise)
település és környékének kivételével, amely a francia Oise folyón keresztül a La
Manche-ba ömlik. Belgium leghosszabb folyói:

Nagy népsűrűsége, fejlett ipara és elhelyezkedése miatt Belgium komoly
környezeti problémákkal kerül szembe. A környezetet az urbanizáció, a fejlett
közlekedési infrastruktúra, a járműforgalom, a jelentős nehézipar, az intenzív
és belterjes állattartás és növénytermesztés által kibocsátott szennyező anyagok
terhelik. Egy 2003-as jelentés szerint a belga folyók vízminősége a legrosszabb
Európában, az ország a legutolsók között volt a vizsgált 122 ország közt.

A Föld veszélyeztetett állatfajai közül Belgium partjainál, az Északi-tengerben
előfordul az északi simabálna, a nagy ámbráscet, a barna delfin és a beluga
(fehér delfin), a szárazföldön pedig az európai vidra, a kerti pele, a nagyfülű
denevér, csonkafülű denevér, kis patkósdenevér, tavi denevér és nyugati
piszedenevér.

Belgiumnak jelenleg egy hivatalos nemzeti parkja van, a Hoge Kempen Nemzeti
Park(wd), melyet 2006-ban alapítottak, Flandria területén.

Belgium neve a Belgica szóból ered, amelyet Julius Caesar említett a gall
háborúkról szóló művében. Caesar a mai Franciaország északi részét, Belgium
területét, Hollandia déli részét és a Rajna folyásától délre eső területeket
jelölte Belgica néven. A római hódítást követően az itt kialakított provincia
neve Gallia Belgica lett. Belgica területén élt többek között a Belgae törzs,
akiket Caesar a Commentarii de bello Gallico műben külön kiemelt: a gallok
között horum omnium fortissimi sunt Belgae, vagyis "mind közül a belgák a
legbátrabbak". Ebben az időben a belga törzsek (Catuvellauni és Trinovantes)
Anglia déli részét is belakták.

A "Belgae" név feltehetően a kelta eredetű belo szóból származik, amelynek
jelentése "fényes", "fehér", "csillogó", "ragyogó". Ebben az értelemben a belo
szóból származik az angol "bale", az angolszász "bael", a litván "baltas" (ld.
balti), a szláv nyelvekben használt "belo", "bilo" és "bjelo" (pl. Belorusszia).

Egy másik elmélet szerint a név a bel szóból ered, amely az indo-európai
nyelvekben "kerek" jelentésű, átvitt értelemben balg jelentése "kör",
"hadsereg", "szövetség". A gall eredetű utótag ga jelentése "ember", "harcos",
vagyis a bel-ga jelentése "a szövetség harcosai". Ez részben összevág azzal,
hogy Caesar szerint Belgica lakói szoros törzsszövetségben éltek és harcoltak a
rómaiak ellen.

Végezetül egy elmélet szerint a "belga" név eredhet Bulgária és a Volga folyó
nevéből is. A "volga" - "folyó" jelentésű szót ezek szerint a Volga mentén élő
és később Belgium területére átköltöző törzsek hozták magukkal.

Belgium mai területén az első nyomokat hagyó lakosok a kelták voltak, az ország
mai neve az akkoriban itt élő kelta törzs latin nevét őrzi. A rómaiak a lakosság
ellenállása dacára meghódították a területet, és Ambiorix felkelésének leverése
után szinte a teljes kelta népességet kiirtották, vagy rabszolgaságba adták. A
római uralomnak a száli frankok betörése vetett véget; 486 után a mai Belgium
területe a frankok országához tartozott.

Nagy Károly Liège közelében született 742-ben. A verduni szerződés (843)
értelmében az általa kialakított birodalom területét Jámbor Lajos három fia
között osztották fel, ezekből alakult ki később a Francia Királyság, a
Német-római Birodalom és Lotaringia. Belgium területe kezdetben Lotharingiához
tartozott, de a hűbéri rendszer kifejlődésével számos apróbb, a francia
királyságnak vagy a Német-római Birodalomnak alávetett állam jött létre, mint
például a Brabanti, Luxemburgi és Limburgi Hercegség, a Hainaut-i és Flamand
grófság, a Namuri és Antwerpeni Őrgrófság, illetve a Maastrichti és Liège-i
Püspökség.

Artois és Flandria grófságok a grófi család kihalásával, míg a többi apróbb
állam 1406–73 között örökösödés és vásárlás útján a burgundi hercegek
tulajdonába kerültek, amely család így jelentős hatalmi tényező lett. Merész
Károly burgundi herceg halála (1477) után a hercegség területét újra
felosztották, nagyobb része Károly lányának, Máriának hozománya lett és így
férjére, Miksa főhercegre szállt. 1516-ban a birodalmi rendek a német-római
császársághoz csatolták a burgundi örökséget, de Miksa unokája, V. Károly a 17
németalföldi tartományt fiára, II. Fülöpre hagyta.

A spanyol Habsburgok uralma alatt a Tizenhét Tartomány gazdasága és művészete
virágzásnak indult. A királyi önkény és a protestánsok üldözése miatt azonban
hamarosan véres konfliktus robbant ki a tartományban, amelynek az lett az
eredménye, hogy a hét északi tartomány függetlenségi harcot indított, megkötötte
az Utrechti uniót és kimondta önállóságát. Belgium története ekkortól
különíthető el Németalföldétől, hiszen a déli tartományok (nagyjából a mai
Belgium területe) megkötötték az arrasi uniót, amelyben hűséget esküdtek a
spanyol királynak. A 80 éves háborút (1568–1648) lezáró vesztfáliai béke
Belgiumot spanyol uralom alatt hagyta.

1713-ban a spanyol örökösödési háborút lezáró utrechti békében a déli
tartományokat Ausztria kapta meg. A függetlenség végleges kivívásáig ez a
terület számos francia támadást élt meg és a legtöbb spanyol–francia és
francia–osztrák háború színteréül szolgált. Az 1794-es francia forradalom
harcait követően Németalföld, beleértve az addig soha Habsburg uralom alatt nem
lévő területeket, mint például a Liège-i Püspökség - francia megszállás alá
került, lezárva ezzel a terület spanyol–osztrák uralmát.

A waterlooi csatát és Napóleon bukását követően Németalföld újraegyesült, amikor
1815-ben a bécsi kongresszus Dél-Németalföldet Hollandiával egyesítette,
Egyesült Holland Királyság néven és I. Vilmosnak adta a koronát. Belgium
1830–1831 során vívta ki függetlenségét, a párizsi 1830-as felkelés hatására
kitört forradalom jelentős politikai és katonai segítséget kapott a francia
köztársaságtól.

Az 1830-as belga szabadságharc egy független, semleges, katolikus Belgium
megalapításához vezetett ideiglenes kormány és nemzeti kongresszus vezetésével.
A Szász–Coburg–Gothai-házból származó I. Lipót 1831-es beiktatása után
Belgiumban alkotmányos monarchia és parlamenti demokrácia lett. A függetlenségi
háború és az első világháború között az oligarchiából demokratikus rendszer
bontakozott ki két meghatározó párttal, a katolikusokkal és a liberálisokkal,
illetve az általános választójog bevezetése után egy harmadik párt is
megalakult, a szakszervezetek befolyása alatt működő Munkáspárt. Belgiumban
eredetileg a nemesség és a burzsoázia által felvett francia nyelv lett a
hivatalos nyelv, de elsősorban a második világháború után megerősödött flamand
függetlenségi mozgalom hatására az ország hivatalos nyelve a holland és a
francia.

Belgium részt vett az afrikai gyarmatosítás kései időszakában. Az afrikai
gyarmatokat felosztó 1885-ös Berlini Konferenciát követően Kongói Szabadállam
néven II. Lipót magánbirtokként kapta meg a mai Kongói Demokratikus Köztársaság
területét, több, mint 2 millió km²-t. A Kongó gyarmat közigazgatásának
tevékenysége alapvetően Kongó nyersanyagainak kitermelésére és exportálására
irányult. II. Lipót megbízottai fegyveres erővel kényszerítették a helyieket
rabszolgamunkára, például elefántcsont cipelése, illetve kaucsukgyűjtésre az
őserdőből. Jellemző módszerük volt, hogy egy faluban a nőket, gyerekeket túszul
ejtették, vagy elhurcolták, és a csak akkor engedték szabadon, ha a férfiak
elegendő kaucsukot hoztak az őserdőből. A belga gyarmatosítók kegyetlenkedései,
az éhínség, a betegségek a becslések szerint 5–15 millió ember életébe kerültek.
Joseph Conrad nevezetes kisregénye, A sötétség szívében ezt az időszakot
dolgozza fel.

Bár ily módon II. Lipót Európa egyik leggazdagabb embere lett és nagyszabású
építkezésekbe fogott, a kegyetlen rémuralom hamarosan napvilágra került és heves
nemzetközi tiltakozást váltott ki. Ennek hatására 1908-ban Kongó hivatalosan a
belga kormány irányítása alá került, ettől fogva Belga Kongó néven ismerték. Ezt
követően a bennszülöttek helyzete némileg javult, de Belgiumnak nem voltak meg a
szükséges erőforrásai egy ekkora gyarmat irányításához. Az előzőleg német
gyarmat Ruanda-Urundit (ma Ruanda és Burundi) 1916-ban foglalta el a belga
gyarmati hadsereg, és azt 1924-ben Belgium igazgatása alá helyezte a
Népszövetség. II. Lipót belga király (1865–1909) uralkodása alatt számos belga
gyarmatot próbált meg létrehozni, például Argentína, Borneó, a Fülöp-szigetek és
Kína területén, de mindenhol kudarcot vallottak ezek a vállalkozások.

Az első világháború alatt Kongó és Tiencsin felett megtartotta ellenőrzését a
Franciaországba menekült belga kormány. Hasonlóképpen a második világháború
alatt a Londonba települt emigráns kormány megtartotta ellenőrzését Kongó és
Ruanda-Urundi felett.

A második világháború után a népszövetségi mandátum helyébe az ENSZ mandátuma
lépett, ennek alapján folytatta Belgium Ruanda-Urundi igazgatását azzal az
ígérettel, hogy idővel függetlenséget biztosít számára. Az 50-es évek erősödő
függetlenségi mozgalmai után először Belga Kongó (1960-ban) nyerte el
függetlenségét, Kongói Köztársaság, majd Kongói Demokratikus Köztársaság néven.
Mobutu tábornok később Zairei Köztársaságra változtatta a nevet, ma pedig ismét
a Kongói Demokratikus Köztársaság nevet viseli. Ruanda-Urundi 1962-ben lett
független két országként, Ruanda és Burundi néven.

Belgium ma is a Kongói Demokratikus Köztársaság egyik fő külkereskedelmi
partnere, befektetője, valamint külföldi támogatója, segélyezője.

A semleges Belgium 1914-ben Németországnak nem adott átvonulási engedélyt
Franciaország felé, mire a németek erőszakkal bevonultak. A Német Birodalom
csapatai a Schlieffen-terv részeként elfoglalták az országot. Az itt
történtekről sok, a tényeket helytelenül bemutató németellenes propagandairomány
született meg a szövetséges sajtóban, ami miatt 1923-ban hivatalosan bocsánatot
kértek Németországtól. Eupen és Malmedy vidékét az első világháború után
Németországtól elcsatolták Belgiumhoz.

1930-ban alapította meg Léon Degrelle a vallon fasiszta rexista pártot, ám a
választók nagy része elutasította szélsőségesen nacionalista nézeteit.

Németország a második világháborúban hadüzenet és ultimátum nélkül lerohanta
Belgiumot. 1940. május 28-án III. Lipót király feltétel nélkül letette a
fegyvert; e lépést a belgák többsége elítélte, és árulással vádolták meg. Míg a
kormány Angliába menekült, Lipót inkább Belgiumban maradt, ahol német fogságba
került. Mivel visszautasította a németekkel való kollaborációt, saját
kastélyában házi őrizetbe helyezték.

Hitler egy mérsékelt, komoly nemzetközi tapasztalatokkal bíró német tábornokot,
Alexander von Falkenhausent nevezte ki Belgium katonai kormányzójának.
Falkenhausennek sikerült a németek által megszállt országok közül a legkevésbé
elnyomó kormányt működtetnie Belgiumban. Maga Falkenhausen a nemzetiszocializmus
ellenfele volt, ezért hatalmát arra használta fel, hogy elkerülje vagy
korlátozza a más megszállt országokban gyakori szörnyűségeket.

Némi sikerrel lépett fel Göring és Himmler befolyása ellen, még a súlyos
élelmiszerhiány ellenére is sikerült megakadályoznia a tömeges éhezéseket,
ezenkívül ellenállása nyomán a mintegy 90 000 belgiumi zsidó mintegy kétharmada
túlélte a háborút. 1942 és 1944 között 25 257 foglyot szállítottak koncentrációs
táborokba, túlnyomó többségüket Auschwitzba. Közülük 1207 maradt életben. A
Hitler elleni merényletet követően Falkenhausen is koncentrációs táborba került,
bár a merényletet szervező csoporthoz fűződő kapcsolatira akkor még nem derült
fény. Utódja nemsokkal a Belgium felszabadítása előtt, 1944 júliusában, Josef
Grohé lett.

Lipótot az inváziót követően a németek először a szászországbeli Hirschstein an
der Elbe erődjébe, majd a Salzburg melletti Stroblba szállították. A háború után
Hitlerrel való kollaborációval vádolták, és a törvényhozás megfosztotta
uralkodói jogaitól. Helyette öccsét, Károly herceget választották kormányzónak.
Lipót családjával együtt svájci száműzetésbe vonult.

A háború során a flamand nacionalisták azt remélték, hogy a németek segítenek
véget vetni a frankofón dominanciának Belgiumban, ezért sokuk együttműködött a
német nemzetiszocializmussal, de az együttműködés a vallon oldalon is ott volt.
A német nemzeti szocialistákat két nacionalista politikai mozgalom, a Staf de
Clerq vezetése alatt álló Flamand Nemzeti Unió (Vlaams Nationaal Verbond) és a
Léon Degrelle vezette vallon rexista párt támogatta. Degrelle később a vallon
Waffen-SS hadosztályok parancsnoka lett, a háború után pedig Spanyolországba
kényszerült emigrálni. Távollétében Belgiumban 'hazaárulásért' halálra ítélték a
szövetségesek bíróságai. A háború után 280 kollaboránst végeztek ki, és mintegy
58 000 főt tartóztattak le, illetve fosztottak meg vagyonától, illetve jogaitól.

1945 után Belgium a Marshall-tervnek köszönhetően hamarosan kiheverte a második
világháború okozta károkat, és virágzó országgá és Európa egyik legfejlettebb
államává lett. A háború utáni éveket az ún. király-kérdés és a második
iskolaháború határozta meg. A későbbi években fellángolt a flamand-vallon
ellentét, ami a nyelvi határ meghúzásához (1962) és a nyelvi törvény
felülbírálatához vezetett (1963). Csatlakozott a NATO-hoz, az EU egyik
alapítója. Az 1970-es években az elöregedett gazdasági struktúra és a
toronymagas államadósság gazdasági válsághoz vezetett, amit a
kereszténydemokrata kormányoknak a 90-es évek elejére sikerült megoldaniuk. A
20. század utolsó negyedében több államreform és alkotmánymódosítás alakította
át az ország struktúráját és közigazgatását (1978, 1980, 1988, 1993). Ez utóbbi,
1993-as alaptörvénymódosítás hozta létre a jelenlegi szövetségi államformát a
maga aszimmetrikus összetételével (aszimmetrikus, mert a három régió és a három
nyelvi közösség nem fedi le egymást). A koszovói és az afganisztáni
NATO-missziókban Belgium elsősorban védelmi-logisztikai szerepet vállalt, az
Iraki háborúba pedig nem kapcsolódott be.

1993 óta Belgium aszimmetrikus szövetségi alkotmányos monarchia. Ez azt jelenti,
hogy az ország területi alapon és nyelvi-kulturális alapon 3-3 egységre oszlik,
amelynek mindegyikének (elméletileg) önálló reprezentációja és törvényhozása
(parlamentje) ill. végrehajtó hatalma (kormánya) van. Ezek a szubszidiaritás
elve alapján működnek, és csak az országos jellegű kérdésekben van a szövetségi
kormánynak és parlamentnek hatásköre. (Elvileg tehát 7 kormánya és 7 parlamentje
van az országnak).

Területi alapon Belgium 3 régióra (region/gewest/Region), azon belül 10
provinciára vagy tartományra (province/provincie/Provinz) oszlik:

Nyelvi-kulturális alapon Belgium 3 közösségre
(communauté/gemeenschap/Gemeinschaft), oszlik:

Belgium szövetségi állam alkotmányos monarchiával és parlamentáris
demokráciával, amelynek élén I. Lipóttól egyenes ágon leszármazott király (vagy
királynő, ez utóbbira még nem volt példa) tölti be az államfő szerepét. A
kétkamarás szövetségi parlament egy Szenátusból és egy Képviselőházból áll. Az
előbbi tagjai a közösségek és régiók által közvetlenül választott, szenior
politikusokból és képviselőkből álló testület, míg a másik minden 18 év feletti
belgát egy ún. „arányos szavazati rendszer”-ben képviselni hivatott testület. A
tartományi és közösségi népképviselet egykamarás parlamentekben, közvetlen és
listás választás útján választott képviselők által történik. Belgium egyike
annak a néhány országnak, amelynek kötelező szavazórendszere van, így
rendelkezhet az egyik legnagyobb részvételi eredményekkel a világon.

Belgium kétkamarás törvényhozású, többpártrendszerű szövetségi állam. A
szövetségi kormányt az uralkodó nevezi ki, de rendelkeznie kell a Képviselőház
megbízásával. A kormány a miniszterelnök vezetése alatt áll. Tagjai közé holland
és francia nyelvű minisztereket egyenlő arányban választanak. A király, vagy
adott esetben a királynő az állam feje, limitált előjogokkal. A tényleges
hatalom a miniszterelnök és a különböző tárcák kezében van. A törvényhozás
polgári törvényeken alapszik, és a Code Napoléon-ból eredeztethető. A
jogrendszer felépítését tekintve a „fellebbviteli bíróság” felett áll még a
Cassation Court, Hof van Cassatie intézménye, ami a francia polgárjogon alapul.

Kiemelten fontos, a belga alkotmányt érintő kérdésekben az Alkotmánybíróság
(Arbitrage hof/Cour d 'arbitrage) illetékes dönteni.

Belgium politikai szervezete összetett. Az 1960-as és 1970-es években a
fontosabb, korábban országos érdekeltségű pártok nyelvi-területi alapon flamand
ill. vallon pártokra oszlottak, és ezeknek a kulturális közösségeknek az
érdekeit képviselik. A főbb pártok mind a két nyelvi közösségben, jóllehet
mindegyik centrumpárt, három fő politikai családba tartoznak. A VLD és az MR a
jobboldali (kék színnel szimbolizált) liberálisokhoz, a CD&V és az CDh a
konzervatívabb (narancsszínnel jelképezett) kereszténydemokratákhoz, és az sp.a
és az PS a baloldali (vörös színnel asszociált) szocialistákhoz. A korábbi
nacionalista Népi unió (VU) illetve a hozzá kapcsolódó ID21 a 90-es években
feloszlott, és a belőle alakult kisebb pártok, ill. egyes politikusok az
említett három pártcsalád flamand pártjaihoz csatlakoztak (a
progresszív-szocio-nacionalista Spirit a szocialistákhoz, a nemzeti Új Flamand
Szövetség, az NVA a kereszténydemokratákhoz, egyes független politikusok pedig a
liberálisokhoz). Fontos politikai tényező még a flamand és a vallon
környezetvédő zöldpárt (a Groen! és az Ecolo). A szélsőjobboldali, szeparatista
Flamand Érdekpárt (Vlaams Belang), melynek elődjét a Flamand Blokkot 2005-ben a
belga bíróság rasszista volta miatt elítélte, különösen azokban a nagyobb
flamand városokban népszerű (Antwerpen és Mechelen), ahol sok bevándorló él.
Szintén nyelvi érdekek alapján szerveződött a két francia-ajkú nacionalista
párt, az FDF és az UF, illetve a német-ajkúak érdekeit képviselő PJU-PDB. A
politikusokra hatással vannak különböző szervezetek – például Kereskedelmi
Vállalkozók Szervezete, az Agrárszövetség, a három (kereszténydemokrata,
szocialista, liberális) szakszervezet – lobbiérdekei.

A jelenlegi uralkodó, Fülöp apját, II. Albert belga királyt követte 2013-ban.
1999 és 2003 között Guy Verhofstadt VLD párti miniszterelnök vezette a hatpárti,
liberális-szociáldemokrata-zöldpárti koalíciót, amit időnként „szivárvány
kormányzat”-nak, gyakrabban pedig „lila-zöld koalíció”-nak is hívtak. Ez volt az
első kormány kereszténydemokraták nélkül 1958 óta. A 2003-as választásokat
követően Verhofstadt megkezdte második időszakát hivatalában, és
liberális-szociáldemokrata koalíciót alakított négy párttal.

A két Verhofstadt kormány egyensúlyba hozta a büdzsét, amit azonban az ellenzék
és a Belga Állami Számvevőszék szerint csak számviteli trükkök és olyan egyszeri
intézkedések meghozásával sikerült elérni, amelyek hosszú távon a nemzet érdekei
ellen szolgálnak (például állami ingatlanok privatizálása és visszabérlése). A
Verhofstadt előtti, Jean-Luc Dehaene (akkori CVP, jelenleg CD&V) vezette kormány
bukása főleg a dioxin-válság miatt következett be. E nagy ételmérgezési botrány
1992-ben a Belga Élelmezési Hivatal létrehozatalát eredményezte, továbbá a
Zöldek atipikusan magas részvételét hozta a parlamentben, valamint a
környezetpolitika nagyobb hangsúlyosságát az első Verhofstadt kormány alatt.

A kereszténydemokrata párt részvétele nélküli Verhofstadt-kormány az etikai
kérdéseket liberálisabb szemszögből kezelte, mint a korábbi kereszténydemokrata
vezetésű kormányok, és megszavazta a könnyű drogok toleranciájáról szóló
törvényt, valamint lehetővé tette az azonos neműek házasságát és az eutanáziát.
A legutóbbi két parlamenti ciklusban a kormány, a Belga külpolitikai
hagyományokhoz híven, aktív diplomáciát folytatott Afrikával és Afrika érdekében
nemzetközi fórumokon, ellenezte a katonai közbelépést az Iraki krízis során, és
szűkítette a nemzetközi háborús bűnösök törvény elé állíthatóságát is. A második
ciklus végére a korábban széles támogatásnak örvendő liberális-szocialista
kormány jelentősen vesztett népszerűségéből. Ebben szerepe volt annak, hogy
Verhofstadt voluntarista politikai stílusa nem jelentett már akkora vonzerőt,
mint kezdetben. A kormányfőt bírálták autokrata vezetéséért is, valamint
elidegenítő hatással volt sokakra az ún. „nyílt vita kultúrája” is, melynek
során a kormánykoalíció egyes tagjai a medián keresztül tárgyalták meg (sokszor
meglehetősen éles szóváltások között) a vitás kérdéseket. Ezen túlmenően
Flandriában a liberálisok (VLD) állandó belső viszályai és sorozatos látványos
tagkizárásai (köztük több népszerű liberális politikusé), Vallóniában pedig a
szappan-operába illő, véget nem érő korrupciós botrányok sorozata gyöngítette a
„lila” kormány (PS)támogatottságát.

A 2007-es választásokat Flandriában a kereszténydemokraták (CD&V), Vallóniában
pedig a liberálisok (MR) nyerték. A legtöbb szavazatot Yves Leterme
kereszténydemokrata (CD&V) politikus kapta (több mint 800 000 egyéni szavazatot,
annyit mint a második és harmadik helyen szereplő politikusok együttesen), akit
II. Albert 2007 júliusában felkért kormányalakításra. A koalíciós tárgyalásokra
a két kereszténydemokrata (CD&V, CDh) és a két liberális párt (VLD, MR) kapott
meghívást, de a „narancs-kék” koalíciós tárgyalások [2007]. [augusztus 23]-án
megrekedtek a flamandok által szorgalmazott átfogó államreform miatt (többek
között a Brüsszel-Halle-Vilvoordei választókörzet felbontása, melyre a
Legfelsőbb Bíróság kötelezi a Belga államot), amit azonban a vallonok
(elsősorban a CDh) egyértelműen elutasítottak. Ezzel az ország pillanatnyi
patthelyzetbe került.

2007. december 21-én ismét Verhofstadt alakíthatott kormányt, a flamand és
francia kereszténydemokraták, a flamand és francia liberálisok, valamint a
francia szociáldemokrata párt támogatásával. A kormány mandátuma csak 2008.
március 20-áig szólt, amikor Yves Leterme miniszterelnök letette hivatali
esküjét.

Az elmúlt húsz év tendenciája, vagyis a Flamand Érdekpárt (korábban Flamand
Blokk), szélsőjobboldali nacionalista szeparatista párt feltörése a 2007-es
választásoknál nem folytatódott, és a párt támogatottsága 30 százalék (!) körüli
értéknél stagnált Flandriában (bizonyos választókörzetekben azonban ez az arány
akár az 50%-ot is megközelíti). A többi parlamenti párt ún. „egészségügyi
kordonnal” (cordon sanitaire) veszi körül ezt a pártot, ami azt jelenti, hogy a
párttal semmi esetre sem kötnek koalíciót, így kormányalakításra nincs
gyakorlati esélyük, de az önkormányzatok több helyütt csak úgy lehetségesek,
hogy az összes többi párt (sokszor hat-hét, köztük szélsőbaloldali párt is)
alkot koalíciót. Vallóniában a nacionalista Nemzeti Front (FN) nem számíthat
jelentős támogatásra.

Belgium hadereje négy részre (komponensre) tagolódik: három haderőnem, a
szárazföldi csapatok, a légierő, a haditengerészet alkotja és az önállóan
megszervezett egészségügyi csapatok, mely mindhárom haderőnemet támogatja. A
négy részre osztott haderőt 2002-ben a modernizálás jegyében egységes
parancsnokság alá rendelték és ezután hivatalos megnevezésük a belga védelmi
erők "komponense".

Belgium népsűrűsége (340 fő/km²) a második legmagasabb Európában Hollandia után
(az olyan mikroállamot, mint Monaco, nem számítva). A legnagyobb népsűrűségű
területek Brüsszel-Antwerpen-Gent-Leuven városok és agglomerációi (a „flamand
rombuszként” is ismert terület), és más vidéki központok, mint Liege, Charleroi,
Mons, Kortrijk, Brugge, Hasselt és Namur. Az Ardennek a legalacsonyabb
népsűrűségű terület. 2010-es adatok szerint a Flamand Régió népessége 6 251 983,
Vallóniáé 3 498 384 és Brüsszelé 1 089 538 fő. Túlnyomó többségük városi lakos
(97,3% 1999-ben).

A Sonecom intézet 2008-as felmérése szerint a vallonok 46%-a vallja magát
katolikusnak, 17%-a ateistának, 10%-a pedig agnosztikusnak. A francia nyelvű
közösség 12%-a viszont muzulmán; arányuk Brüsszelben 33%-os. Más szempontból
vizsgálva a frankofonok 68%-a vallja magát hívőnek, közülük 25% gyakorolja is
vallását, 42% viszont nem gyakorló hívő.

A belga püspöki kar felkérésére a Leuveni Katolikus Egyetem által készített
felmérés szerint a belgák 7%-a vesz részt hetente legalább egy misén, és
házasságkötések 27%-a történik az oltár előtt. A keresztelők aránya az 1998-as
65%-ról 57%-ra esett vissza.

Belgium kettős kulturális határt képez a germán és latin nyelvű népek között,
ezért nyelvileg megosztott. Belgiumnak három hivatalos nyelve van: a holland
(valójában a holland nyelv flandriai változata, amelyet a belgák mindkét nyelvi
régióban flamand nyelvnek is neveznek), a francia és a német, ám ezek hivatalos
használata területileg van szabályozva. Flandriában kizárólag a holland számít
hivatalos nyelvnek, Vallónia francia nyelvű területein a francia, és német
nyelvű területein pedig a német és a francia. Brüsszelben mind a holland, mind a
francia hivatalos nyelv. A Brüsszel környéki települések speciális
szabályozásban részesülnek, itt ugyanis a lakosság többsége vagy jelentős
hányada francia nyelvű (főleg ide betelepült gazdag vallonok), de
közigazgatásilag történelmi-földrajzi okokból kifolyólag Flandriához tartoznak.
Ezeken a településeken a holland a hivatalos nyelv, de a lakosok írásban
kérvényezhetik, hogy hivatalos ügyeiket franciául intézhessék. Ezt a kérvényt
évente újra be kell nyújtani. Ennek a speciális szabályozásnak a véglegessége
vitatott: a flamandok szerint a rendszer kifutó szabályozás (előbb-utóbb véget
kell érnie, tehát a betelepült franciaajkúak is tanuljanak meg hollandul), a
vallonok szerint viszont örökös kiváltság (ami reményeik szerint végül is ezen
településeknek Brüsszelhez való csatolását fogja eredményezni). A lakosság több
mint fele holland ajkú, a francia a második nyelv, a német anyanyelvű emberek
száma kevesebb mint 1%.

A népesség 59%-a, 6,18 millió fő északon, nagyrészt a flandriai részen hollandul
beszél. A francia nyelvet a népesség 40%-a beszéli: 3,29 millió a déli Vallon
Régióban (vallonok) és egy kb. 0,88 milliós lakosság a hivatalosan kétnyelvű
Brüsszel Fővárosi Régióban (brüsszeli franciák), vagyis a brüsszeliek 85-90%-a.
Csak a kisebbség beszél itt hollandul, annak ellenére, hogy ez volt a helyi
nyelv még nem sokkal Belgium függetlenné válása előtt is.

A Belgiumban beszélt holland (flamand) és a belga–francia nyelv szókészletében
és szemantikájában kisebb különbségek találhatók a Hollandiában beszélt holland
és Franciaországban beszélt francia nyelvhez képest. Sokan beszélik még a
flamand dialektusait is. A francia nyelvvel rokon vallon nyelvet azonban, amely
valamikor a vallon terület fő dialektusa volt, csak elvétve, nagyrészt az idősek
beszélik és értik. Ezt a franciát olyan más dialektusaihoz hasonlóan, mint a
pikard és limburgi, már nem használják a társalgási nyelvben.

A belgák kevesebb mint egy százaléka, kb. 70 000 ember német nyelvű közösségben
él a Vallon Régió keleti részén, főleg a német határ mentén. Lásd: Belgium német
nyelvközössége.

Fejlett ipari ország. Belgium volt a kontinentális Európa első országa, ahol
lezajlott az ipari forradalom, az 1800-as évek elején. A bányászat és az
acélipar Liège és Charleroi környékén gyors fejlődésnek indult, és helyzetét
megőrizte egészen a 20. század közepéig. A fejlődés nem volt zökkenőmentes, az
1840-es évekre a flandriai textilipar súlyos válságba került, és 1846 és 1850
között Flandriában éhínség pusztított. A második világháború után a vegyi- és
olajipar indult gyors fejlődésnek Gent és Antwerpen környékén.

Az 1973-as és az 1979-es olajválságok hosszas recesszióba taszították a belga
ipart, amiből az acélgyártás egészen máig nem is tért magához. Azóta is
folyamatosan csökken az acélipari termelés, ami jelentősen gátolja Vallónia
tartomány fejlődését.

Az 1980-as és 90-es években az ország gazdasági centruma folytatta észak felé
tolódását a flandriai vidékekre. Manapság az ipar a népes flamand részen van,
északon.

Az 1980-as évek végére Belgium makroökonómiai politikája kumulatív kormányzati
adósságot eredményezett (12%). Jelenleg a büdzsé egyensúlyban van és az adósság
a GDP 87,53%-a. 2005-ben a valós növekedés kb 1,5% volt míg az OECD prognózisa
2006-ra 2,9%.

Belgiumnak különösen nyitott a gazdasága. A kikötők, csatornák, vasutak és utak
kitűnő közlekedési infrastruktúráját fejlesztette ki, hogy integrálja iparát
minden szomszédjával. Az antwerpeni kikötő a második legnagyobb európai kikötő,
és Zeebrugge, Brugge modern kikötője is fontos európai kikötőállomás. Az EU
egyik alapító tagjaként Belgium erősen támogatja az EU hivatalok kiterjesztését,
hogy integrálja a taggazdaságokat. 1999-ben Belgium bevezette az eurót, az
egységes európai fizetőeszközt, mely 2002-ben felváltotta a belga frankot. A
belga gazdaság erősen külkereskedelem-orientált, különösen a magas hozzáadott
értékű termékekben. A fő importáruk élelmiszer, gépek, nyers gyémánt, kőolaj és
kőolajszármazékok, kemikáliák, ruházat és kiegészítők, illetve textíliák. Fő
exportcikkei gépkocsi, élelmiszerek és élelmiszertermékek, csiszolt gyémánt,
textíliák, műanyagok, petrolkémiai termékek, vas, acél és egyéb fémek. 1922 óta
Belgium és Luxemburg egyöntetű kereskedelmi piacot alkot határ- és
valutaunióval, Belga–Luxemburgi Unió néven. Fő kereskedelmi partnerei
Németország és Hollandia, Franciaország és az Egyesült Királyság, Olaszország és
az Egyesült Államok, valamint Spanyolország. Az ország a 13. helyen áll a
2006-os ENSZ Humán Fejlődési Indexben.

Belgium kulturális élete, az ország nyelvi felosztásának megfelelően, két külön
területre, a flamand és a vallon közösségek kulturális életére bontható fel. Bár
lényegében a vallon és a flamand kultúra nagyon hasonló, de a meglévő és
várhatóan fokozódó különbségek miatt nem lehet egységes belga kultúráról, belga
társadalmi életről, belga médiáról vagy akár pártrendszerről beszélni. Még a
belga katolikus egyház is, amely egyike a kevés megmaradt közös nemzeti
intézményeknek, a nyelvi megosztásnak megfelelően módosította az egyházmegyék
határait. A szövetségi állam kialakításának folyamata során számos mesterséges
korlátot is emeltek a közös kultúra kialakulása elé: az 1970-es évek óta
nincsenek kétnyelvű egyetemek (a Királyi Hadtudományi Akadémia kivételével), a
közszolgálati televízió és rádió két külön regionális csoportra bomlott fel,
minden régióban külön pártok képviselik a szocialistákat, a
kereszténydemokratákat és a liberálisokat. Ma már nincsen egyetlen nagy
kulturális vagy tudományos szervezet sem, amelyben mindkét közösség tagjai
egyformán részt vesznek és az országot korábban összetartó erők – a katolikus
vallás és a hollandok iránti ellenszenv – is egyre kisebb szerepet játszik a
mindennapi életben.

A mai politikai és kulturális megosztottság ellenére Belgium, illetve korábban
Németalföld jelentős kulturális centrum volt, amely a középkor és az újkor során
jelentős befolyást gyakorolt az európai művészet és kultúra fejlődésére.

Az utóbbi csoportba tartozik a legtöbb iskola. Az iskolakötelezettség alsó kora
6, felső kora 18 év. Egy 2003-as tanulmányban a belga tanulók jó eredményt értek
el, jelentős regionális különbségekkel: a flamand régióban tanulók eredményei
felülmúlták a német közösség által üzemeltetett iskolák tanulóinak eredményeit,
akik felülmúlták a francia régióban tanulók eredményeit.

Az iskolák és az oktatási rendszerek között megnyilvánuló különbségek miatt
számos francia szülő adja flamand iskolába gyermekeit, elsősorban Brüsszel
környékén, illetve a kétnyelvű településeken.

A felsőoktatás is a flamand, illetve a francia közösség kompetenciája. A
középiskolai diplomával rendelkezők általában szabadon iratkozhatnak be
bármelyik egyetemre, bár egyes egyetemek (orvosi, mérnöki, művészeti) felvételi
vizsgákat szerveznek. A felsőoktatás 3 évig (főiskolai diploma) vagy 5 évig
(egyetemi diploma) tart. Belgium legnevesebb egyetemei a holland tannyelvű
Leuveni Katolikus Egyetem (amelynek magyar kollégiuma a Collegium Hungaricum), a
Brüsszeli Szabadegyetem (francia és holland tannyelvű), a Genti Egyetem és a
francia tannyelvű Université Catholique de Louvain

A belga konyhának, bár nem olyan jól ismert, mint a déli szomszéd, mégis
meglehetősen jó hírneve van. Számos kiemelkedő belga étterem található meg a
leghíresebb éttermi útmutatók, mint pl. a Guide Michelin lapjain.

Flamand-Brabant tartomány egyik európai szinten elismert terméke a flamand
asztali szőlő vagy belga csemegeszőlő, amelyet üvegházban termesztenek, egyes
fajták pedig hatalmas, akár két kilós fürtöket is teremnek. A belgák emellett
imádják a gofrit (gaufres / waffle) és a sült krumplit, amelyet - angol nevével
ellentétben (french fries) - a belgák találtak fel és az első világháborúban
Lille környékén állomásozó amerikai katonák révén kapta nevét. A nemzeti konyha
specialitásai még a kagylók, amelyeket zöldséges-tejszínes-fehérboros lében
megpárolva, sült krumplival tálalnak, illetve a steak, szintén sült krumplival
esznek.

Belgium másik ismert terméke a csokoládé, illetve a csokoládé-alapú pralinék. A
legismertebb márkák a Callebaut, Côte d'Or, Neuhaus, Leonidas, Guylian, Galler
és Godiva, amelyeket világszerte mindenhol árulnak.

Az italok terén leghíresebbek a belga sörök, amelyekből 500 fajtát készítenek ma
is. Ezek közül sokat csak Belgiumban gyártanak, mint pl. a híres apátsági
söröket. A Westvleteren apátság által előállított trappista típusú sört a világ
egyik legjobbjaként tartják számon. A világ legnagyobb sörtermelőjének, az
Anheuser-Busch InBev vállalatnak is Belgiumban, Leuven városban van a központja.

Belgiumban a labdarúgás és a kerékpározás a legnépszerűbb sportágak. Ötszörös
Tour de France győzelmével és számos más versenyen elért eredményeivel minden
idők legeredményesebb belga kerékpárosa Eddy Merckx. 1972-ben felállított
sebességi rekordját 12 évig nem tudták megdönteni. Jean-Marie Pfaff, a belga
labdarúgóválogatott kirábbi kapusa, a labdarúgás történelmének legnagyobb
kapusai közé tartozik. Belgium nemrég Hollandiával közösen igyekezett elnyerni a
2018-as FIFA világbajnokság rendezési jogát. Mindkét ország rendezett már
labdarúgó-Európa-bajnokságot. Belgium legutoljára 1972-ben volt a bajnokság
házigazdája. A Belga labdarúgó-válogatott eddigi legeredményesebb teljesítménye
az 1980-as Európabajnokság volt ahol ezüstérmesek lettek.

A teniszben Kim Clijsters és Justine Henin a legkiemelkedőbb belga játékosok,
mindkettőt megválasztotta a WTA az év játékosának és egy időben a női teniszezők
ranglistájának élén álltak. Klijsters 2007-ben visszavonult, gyermeket szült, de
2009-ben visszatért és harmadik tornáját, az US Open bajnokságot megnyerte.

A Spa-Francorchamps versenypályán rendezik meg minden évben a Formula–1 belga
nagydíjat. A belga Jacky Ickx nyolc nagydíjat nyert, hat alkalommal volt az első
a Le Mans-i 24 órás autóversenyen és két alkalommal volt második helyezett a
Formula–1 világbajnokságán. A belga motorosok a motokrossz világában is
eredményesen szerepeplnek, Roger De Coster, Joël Robert, Georges Jobé, Eric
Geboers, Joël Smets és Stefan Everts nyertek világbajnoki címet.

Az 1920. évi nyári olimpiai játékokat Antwerpenben rendezték. A játékok során a
belga sportolók 38 aranyérmet szereztek. A legeredményesebb sportág az atlétika
volt.



https://hu.wikipedia.org/wiki/Harry_Potter

A Harry Potter hét kötetből álló, fantasy műfajú regénysorozat. Szerzője J. K.
Rowling. A sorozat főhőse egy kamasz varázsló, Harry Potter, és az ő barátai,
Ron Weasley és Hermione Granger, akik a Roxfort Boszorkány- és Varázslóképző
Szakiskola tanulói. A történet arról szól, miként próbálja meg Harry legyőzni a
gonosz varázslót, Voldemort Nagyurat, aki megölte Harry szüleit és megpróbálja
meghódítani a varázslóvilágot, s leigázni a varázstalan embereket, a muglikat. A
könyv-sorozatból számos film, videojáték és más termék is készült.

A sorozat első kötete 1997-ben jelent meg Harry Potter és a bölcsek köve címen,
ami után óriási világsiker lett a többi kötet is. Az utolsó könyvet 2007
júniusában adták ki, azóta több mint 450 millió példányt adtak el a sorozatból,
összesen 74 nyelven. Az utolsó négy kötet egymás után állította fel a
„leggyorsabban eladott könyvek” rekordját a történelemben.

A könyvek angol nyelvű változatait az Egyesült Királyságban a Bloomsbury, az
Egyesült Államokban a Scholastic, Ausztráliában az Allen & Unwin, Kanadában
pedig a Raincoast kiadó adta ki. A sorozatot a Warner Bros. filmesítette meg, a
hetedik könyvet két filmre bontották, hat hónapnyi eltéréssel a megjelenésük
között. A Harry Potter-sorozathoz kapcsolódóan rengeteg terméket készítettek,
így összesen 15 milliárd fontnyi értéke van a Harry Potter márkanévnek.

Harry Potter a 11. születésnapján megtudja Hagridtól, hogy varázsló, és
felvételt nyert a Roxfort Boszorkány- és Varázslóképző Szakiskolába. Az
iskolában fokozatosan megismeri a számára teljesen új varázsvilágot, és szert
tesz két jó barátra, Ronald Weasleyre és Hermione Grangerre. Megtanul
kviddicsezni, így az elmúlt száz év legfiatalabb fogója lesz belőle. A tanév
során kiderül, hogy Voldemort nagyúr, aki tíz éve minden hatalmát elvesztette,
megpróbálja megszerezni a bölcsek kövét, hogy így újra testet ölthessen, és
visszatérhessen a hatalomba. Harryék szinte biztosak benne, hogy ebben őt
Perselus Piton professzor, Harry legellenszenvesebb tanára (bájitaltan) segíti.
Év végén Harryék elhatározzák, hogy megakadályozzák. Miután lemennek a
csapóajtón, a három gyerek kiállja a próbatételeket, majd Harry egyedül
találkozik Mógussal, akiről kiderül, hogy Voldemortot szolgálja. Mivel nem bírja
Harry érintését, a fiú ezzel a fegyverrel súlyosan meg is sebesíti őt és
megakadályozza Voldemortot a kő megszerzésében. Harry a gyengélkedőben ébred,
ahol Dumbledore professzor elmagyarázza neki az eseményeket.

Harry második tanévében szörnyű merényletek zajlanak a Roxfortban. Kiderül, hogy
újra kinyílt a legendás Titkok Kamrája, és az ott lakó szörnyeteg fenyegeti a
diákokat. Harry egy különös, ötvenéves napló segítségével megismerkedik Tom
Denemmel, akiről utóbb kiderül, hogy nem más, mint a hajdani Voldemort, tizenhat
éves korában. A régi lánymosdóban találkoznak Hisztis Myrtle-lel, a kísértettel,
akit a Titkok Kamrájában rejtőző szörnyeteg ölt meg pontosan ötven évvel
korábban. Ugyancsak a régi lánymosdóban találják meg a Titkok Kamrájának
bejáratát. Harry megküzd a múltbeli Voldemorttal, és legyőzi a szörnyeteget.
Harry Potter és a titkok kamráját (Harry Potter and the Chamber of secrets)
1998. július 2-án adták ki angolul. A könyvnek a hatodik könyvvel van egy fontos
tematikus kapcsolata.

Harry megtudja, hogy Sirius Black, egy körözött tömeggyilkos megszökött
Azkabanból, a varázslók börtönéből. Black ellen az egész varázsvilágban körözés
zajlik, mert köztudott, hogy meg akarja ölni Harryt, mint ahogy az is, hogy
annak idején ő árulta el Harry szüleit Voldemortnak. Végül Harry és barátai
számára kiderül, hogy nem Sirius Black – aki egyébként Harry keresztapja – a
bűnös, hanem egy Peter Pettigrew nevű varázsló, aki patkány képében évek óta Ron
háziállata. Harryék megmentik Siriust az elfogatástól, Pettigrew azonban
megszökik. Harry ebben a részben nem találkozik Voldemorttal, megismerkedik
azonban a dementorokkal, a földkerekség legocsmányabb élőlényeivel, és megtanul
védekezni ellenük. Ez az egyetlen könyv a sorozatban, amelyben nem jelenik meg
Voldemort. Karácsonykor Sirius elküldi Harrynek a leggyorsabb versenyseprűt, a
Tűzvillámot. Harry Potter és az azkabani fogoly (Harry Potter and the prisoner
of Azkaban) angol nyelven 1999. július 8-án tették közzé. Ez a könyv elnyerte,
többek között, a Costa-díjat és a Bram Stoker-díjat, mint az egyik legsikeresebb
fantasy könyv az elmúlt években.

A Roxfortban megrendezik a Trimágus Tusát, amelyen három varázslóiskola bajnokai
mérik össze tudásukat. A szabályok szerint csak nagykorú (vagyis 17. életévüket
betöltött) varázslók indulhatnak a versenyen, azonban valaki titokzatos módon
benevezi Harryt is, így ő lesz a negyedik bajnok. Harry rengeteget tanul az év
során, hogy helytálljon a kemény próbák során. A harmadik – utolsó – próba
csapdának bizonyul: Harry és roxfortos bajnoktársa, Cedric Diggory egy temetőbe
kerülnek, ahol Voldemort és Peter Pettigrew várják őket. Cedricet meggyilkolják,
Voldemort pedig, bonyolult feketemágiát alkalmazva, amelynek során felhasználja
Harry vérét is, újra testet ölt. Harry megmenekül, és a Roxfortban beszámol
Voldemort visszatéréséről. Dumbledore feltétel nélkül hisz neki, azonban
Cornelius Caramel, a mágiaügyi miniszter, hatalmát féltve inkább ragaszkodik a
társadalom biztonságának látszatához, és önmagát is meggyőzi, hogy Harry
hazudik...

A hatalmát visszanyert Voldemort nem lép színre nyíltan, a Mágiaügyi
Minisztérium pedig lejárató kampányt folytat Harry és Dumbledore ellen. A
miniszter a Roxfortba küldi tanárnak, majd főinspektornak a szadista hajlamú
boszorkányt, Dolores Umbridge-et, aki noha elvileg sötét varázslatok kivédését
tanít, valójában megakadályozza, hogy a gyerekek gyakorlati önvédelmet
tanuljanak, mert Caramel attól fél, hogy Dumbledore megtámadja a minisztériumot.
Harry és társai ezért Dumbledore Serege néven titkos önvédelmi szakkört
szerveznek. Harrynek mindeközben visszatérő álma van egy sötét folyosóról, míg
végül kiderül, hogy – a hajdani, meghiúsult gyilkos átok következtében –
Voldemorttal kölcsönösen belelátnak egymás fejébe. Amikor Voldemort erről
tudomást szerez, csapdába csalja Harryt, és a kaland – amelynek végeztével a
minisztérium is kénytelen elismerni, hogy a Sötét Nagyúr visszatért – Sirius
Black életébe kerül. Harry megtudja, hogy Voldemort hajdan egy jóslat miatt tört
az életére, mert úgy vélte, Harry az egyetlen, aki elpusztíthatja őt. Harry
kénytelen szembenézni a ténnyel, hogy a sors akarata szerint végül vagy ő fogja
megölni Voldemortot, vagy Voldemort őt.

Dumbledore közli Harryvel, hogy ebben az évben különórákat szeretne tartani
neki. Az órák során régi emlékekbe tekintenek be, és Harry képet alkot Voldemort
múltjáról. Megtudja, hogy a Sötét Nagyúr hétfelé szakította lelkét: hat
horcruxot készített, hogy így nyerje el a halhatatlanságot. Voldemort tehát
mindaddig elpusztíthatatlan, amíg az összes horcruxát meg nem semmisítették.
Harry eközben – aki a titokzatos „Félvér Herceg” régi tankönyvének segítségével
zseniális bájitalfőzővé válik – gyanakodni kezd, hogy Draco Malfoy valójában
halálfaló, és Piton segít neki titkos célja elérésében. Dumbledore ismételten
leszögezi, hogy feltétel nélkül megbízik Pitonban. Végül kiderül, hogy Malfoy
terve – Voldemort parancsára – Dumbledore megölése volt. Malfoy azonban képtelen
elkövetni a gyilkosságot, így Piton – számos halálfaló, valamint a láthatatlanul
jelen levő Harry szeme láttára – a gyilkos átokkal megöli Dumbledore-t. A
gyilkosságot követő csatában Harry számára kiderül, hogy valójában Piton a
Félvér Herceg. Harry elhatározza, hogy utolsó évére nem tér vissza a Roxfortba,
hanem teljesíti a Dumbledore-tól ráhagyott küldetést: felkutatja és elpusztítja
a horcruxokat, és ha sikerül, bosszút áll Pitonon is.

Harry, Ron és Hermione izgalmas és megrendítő kalandok során bukkannak a
horcruxok nyomára. Az események egy csatában végződnek, amelyre a Roxfortban
kerül sor . Harry a Voldemort által meggyilkolt Piton emlékeiben elmerülve
megtudja, hogy Piton kezdettől fogva mély érzelmeket táplált édesanyja, Lily
Evans iránt. Kiderül számára az is, hogy Piton Dumbledore kérésére végzett az
igazgatóval, aki egy mágikus baleset (az egyik horcrux elpusztítása) miatt már
amúgy is a halálán volt. Az is kiderül, hogy valójában ő, Harry is egy horcrux,
amelyet Voldemort tudtán és akaratán kívül készített: amikor annak idején
visszaszállt Voldemortra a gyilkos átok, a Sötét Nagyúr amúgy is szakadozott
lelkéből lehasadt egy rész, és hozzákapcsolódott a szobában lévő egyetlen
élőlény – Harry – lelkéhez. Így Voldemort mindaddig elpusztíthatatlan, amíg
Harry életben van. Harry úgy dönt, hogy önként életét adja barátaiért, és
védekezés nélkül áll Voldemort elé. Ezzel az elhatározásával méltó tulajdonosa
lesz három mágikus tárgynak, a Halál ereklyéinek, s a legenda úgy szól, hogy aki
az ereklyéket egyesíti, az a halál urává válik. Voldemort ismételten kimondja
Harryre a gyilkos átkot, az azonban nem Harryt pusztítja el, hanem a testében
élő lélekrésszel végez. Mivel ugyanis korábban Voldemort Harry vérét használta
fel, hogy testet öltsön, Lily áldozata nemcsak Harry, hanem Voldemort saját
vérében is továbbélt. E varázs következtében Harry nem hal meg, hanem egy köztes
állapotba kerül, ahol választhat élet és halál között. A visszatérést választja,
s a végső összecsapásban Voldemort még egyszer, utoljára megpróbálja megölni őt,
azonban az átok ismét visszapattan, és – az immár horcruxok nélküli – Voldemort
meghal.

A tizenkilenc évvel később játszódó epilógusból megtudjuk, hogy Harrynek Ginny
Weasleytől három gyermeke született, és Ron is összeházasodott Hermionéval.
Harry az egyik fiának az Albus Perselus nevet adta. Másik két gyermekük
keresztneve: Lily (Harry édesanyja után) és James Sirius (Harry édesapja
valamint Harry keresztapja, Sirius Black után). Ronnak és Hermionénak két
gyermeke van: Hugo és Rose.

A Harry Potter-sorozat különlegessége, hogy – szemben a fantasy-irodalom
általános jellemzőjével – nem más térben és/vagy más időben játszódik, hanem az
olvasó saját világában, nevezetesen – nagyrészt – a 20. század végi
Nagy-Britanniában. Az ilyen műveket a fantasy egyik alkategóriája az úgynevezett
„kortárs (contemporary / urban) fantasy” megnevezéssel jelölik. A történet arra
a két egyszerű alapkoncepcióra épül, hogy egyrészt varázslat létezik, másrészt a
varázslók világa láthatatlan az ún. muglik, vagyis a varázserővel nem bíró
emberek számára. E koncepció szerint az emberiség történetében kezdettől fogva
léteztek mágikus képességű emberek. A sorozat a világirodalomból és
-történelemből ismert varázslók és alkimisták (például Kirké, Merlin,
Paracelsus, Nicolas Flamel stb.) nevére rendre úgy hivatkozik, hogy ezek
egyrészt valóban mind létező emberek voltak, másrészt ténylegesen varázserővel
bírtak.

A történelem e narratívája szerint a varázslók és a muglik az idők során
mindinkább elidegenedtek egymástól, olyannyira, hogy 1689-ben aztán aláírták a
Nemzetközi Titokvédelmi Alaptörvényt, amely megtiltja a varázslók és
boszorkányok számára, hogy muglik szeme láttára varázsoljanak. A 18. századra a
varázsvilágot teljesen sikerült elrejteni a muglik elől. „Ettől kezdve a muglik
lassan elfelejtik a mágia létezését és áttérnek a technikai civilizáció útjára.
A két világ teljesen különválik egymástól.”

A „varázsló” szó többnyire egyszerűen a férfi/fiú, a „boszorkány” pedig a
nő/lány szinonimája. Utóbbi szónak nincs negatív konnotációja. A rokonértelmű
szavak (például „mágus”, „banya”, „boszorkánymester”) használata nem utal
egyértelmű fogalmi megkülönböztetésre, mindössze stilisztikai eszköznek
tekinthető.

A mágikus képesség birtoklása tekintetében egy adott ember egyszerűen vagy
varázsló/boszorkány, vagy mugli. A származás kérdése bonyolultabb. Az ősi
varázslócsaládok tagjaira egyesek az aranyvérű jelzőt használják, az ún.
mugliivadék varázslókat/boszorkányokat pedig a becsmérlő sárvérű melléknévvel
illetik. Akinek az egyik szülője mugli, az félvérnek minősül, a
varázslócsaládban született mágiamentes ember pedig kvibli.

A vértisztaság kérdése egyértelműen a rasszizmus allegóriájának tekinthető.
(Erre vonatkozóan lásd alább az Antirasszizmus c. részt.)

A varázsvilágban – tehát a muglik számára láthatatlanul – számos varázslény
létezik; ezek nagy része ismerős lehet az olvasó számára a mesékből és
mitológiákból. Rowling e tekintetben meglehetősen szabadon bánt a forrásokkal: a
mágikus lényeket hol az általában ismert karakterükkel emelte be a folklórból
saját világába, hol csupán a nevüket kölcsönözte, de új tulajdonságokkal ruházta
fel őket. A sárkányok például, mint általában, Rowlingnál is nagy testű, tüzet
okádó, kincsüket féltő hüllők, a kentaurokat azonban jövendőmondásra
specializálódott, meglehetősen gőgös fantasztaként mutatja be. A történetben
szerepelnek még többek között házimanók, koboldok, óriások, sellők, törpék,
trollok; egyesek csak epizódszereplők, mások a cselekmény szempontjából döntő
fontosságúak.

A varázslények között számos olyan akad, amely teljes mértékben Rowling
fantáziájának terméke. Ilyen például a sündisznóra hasonlító acsarka, az orrontó
furkász, vagy épp a történetben is titokzatos morzsás szarvú szapirtyó, amelyről
– a szereplőkhöz hasonlóan – az olvasó végig nem tudja bizonyosan, hogy
létezik-e vagy sem.

A történetben visszatérő motívum a varázslók és egyéb varázslények egymáshoz
való viszonya. A varázslók általában felsőbbrendűnek tartják magukat a többi
fajhoz képest, és ez az intelligens fajok esetében komoly problémát jelent. A
kentaurok és a sellők például kifejezetten rossz néven veszik, amikor
félembernek (pláne félállatnak) titulálják őket. A nem-varázsló mágikus lények
(például házimanók és koboldok) pálcahasználati jogát tiltja a varázslótörvény.
Ez a történelem során – a koboldok esetében – nem egyszer véres
összeütközésekhez vezetett, s az ősi rossz viszony a történet menetére is
hatással van. A házimanók valójában a varázslók rabszolgái. A felszabadításuk
kérdése jó ideig poénszámba megy az olvasó számára, azonban a történet
előrehaladtával komoly jelentősége lesz annak, hogy a varázslók mennyire veszik
„emberszámba” házimanóikat.

A könyvekben számos varázsigével találkozunk. Fajtájukat tekintve a leggyakoribb
közülük az átok, a bűbáj, a rontás és az ártás, de ezek nem mindig különülnek el
élesen egymástól. Az átkok közül hármat főbenjáró átoknak neveznek.

A Harry Potter-sorozat varázsigéit J. K. Rowling a latin nyelvet gyakran komikus
módon kicsavarva alkotta meg. A magyar fordításban Tóth Tamás Boldizsár egyes
varázsigéket megtartott eredeti formájukban, mások helyett azonban részben vagy
teljesen újakat alkotott. Előbbire példa a Stupefy→Stupor (kábító átok),
utóbbira az Expelliarmus!→Capitulatus! (lefegyverző bűbáj).

A könyvekben nincs megmagyarázva, hogy a varázsigék hogyan "teremnek". Pedig a
hatodik részben kiderül, hogy lehet varázslatokat feltalálni, Perselus Piton is
talál fel ilyeneket.

A varázsvilág szervezése számos intézményt életre hívott. Ezek közül a
hierarchia szempontjából legfontosabb a Mágiaügyi Minisztérium, amelynek számos
osztálya, főosztálya és alosztálya a komikum kiapadhatatlan forrását – valamint
a bürokrácia és a korrupció elítélése lehetőségének gazdag tárházát – kínálja
Rowling számára.

A történet szempontjából azonban a legfontosabb intézmény a Roxfort Boszorkány-
és Varázslóképző Szakiskola. A Roxfortot a 10. század végén alapította a kor
négy legnagyobb mágusa: Griffendél Godrik, Hugrabug Helga, Hollóháti Hedvig és
Mardekár Malazár. Ahogy az angol nyelvű országok sok iskolája, a Roxfort is
úgynevezett házrendszerben működik. A Roxfort minden tanulója tagja a négy
iskolai ház valamelyikének, amelyek az őket alapító boszorkányról vagy
varázslóról vannak elnevezve (Griffendél, Hugrabug, Hollóhát és Mardekár). Mivel
a tanulók jóformán teljes idejüket az azonos házban lévő diákokkal töltik, ez a
rendszer meghatározó része a roxforti mindennapoknak. A házak rivalizálása
fontos eleme a történetnek.

A történet tényleges cselekményének legkorábbi időpontját a 2. kötetben említik:
ez a Roxfort alapítása a 10. században. A legkésőbbi esemény időpontja (a 7.
kötet epilógusában leírtak) 2017. szeptember 1. A kötetekben elbeszélt események
főideje azonban 1991 júliusa (ekkor tudja meg Harry, hogy varázsló) és 1998.
május 2. (a Harry és Voldemort közötti küzdelem vége) közé esik.

A sorozat cím-, egyszersmind főszereplője. Félvér varázsló, mert bár apja, James
ősi varázslócsalád sarja, anyja, Lily muglicsaládból született. Egyéves korában
elveszti szüleit, ettől kezdve anyai nagynénje és szélsőségesen mágiaellenes
családja neveli. Tizenegy éves korában megtudja, hogy varázsló. A Roxfortba
kerül, azon belül pedig a Griffendél házba – ahová általában a bátor szívűek.
Fokozatosan ismerkedik meg a varázsvilággal, újra meg újra szembekerül szülei
gyilkosával, Voldemorttal, aki csecsemőkorában őt is meg akarta ölni. Végig
tehertétel számára közismertsége: sokáig „a kis túlélő”-nek nevezik, idővel
pedig mint „a Kiválasztott”-at emlegetik, mert tőle várják, hogy a varázsvilágot
egyszer s mindenkorra megszabadítsa Voldemort rémuralmától. Pedig voltaképpen
meglehetősen átlagos fiú: sovány, szemüveges, a tanulással hadilábon áll.
Azonban vitathatatlanul hű barát, képes különbséget tenni jó és rossz között és
– minden szenvedése dacára – tud szeretni. Ez utóbbi tulajdonsága a legerősebb
fegyvere a Voldemort elleni küzdelemben.

Harry legjobb barátja, az aranyvérű, ámde szegény Weasley család hatodik
gyermeke. Apja minisztériumi hivatalnok, anyja háztartásbeli. Vörös hajú (mint
családjában mindenki), langaléta, szeplős fiú. Nem túl jó tanuló. Egész élete
bátyjai árnyékában telik, akik között akad iskolaelső, legendás hírű
kviddicsjátékos, diákprefektus – és nem mellesleg Fred és George, a hóhányó (ám
osztatlan népszerűségnek örvendő) ikerpár. Ron elsődleges életcélja, hogy
kitörjön a középszerűségből, és végre önmagáért ismerjék és szeressék. E célját
nem könnyíti meg, hogy állandóan a híres Harry Potter társaságában mutatkozik, s
a rivalizálás időnként beárnyékolja barátságukat.

Harry másik legjobb barátja. Mugli származású: mindkét szülője fogorvos. Hosszú,
göndör haja van, a kelleténél valamivel nagyobb fogai, és kicsit görnyedt válla
– leginkább a könyvekkel állandóan kitömött táskája miatt. Hermione ugyanis
minden könyvet elolvas, ami a keze ügyébe kerül. Kitűnő tanuló, a vizsgáin
többnyire százhúsz százalékos eredményt produkál. Okoskodása, tudálékossága és
kényszeres szabálykövetése miatt sokan nem kedvelik – kezdetben Harry és Ron is
viszolyognak tőle. Azonban hármuk barátsága jó hatással van rá, s bár a törvényt
továbbra is tiszteli, rigorozitása lényegesen alábbhagy. Okossága, szorgalmas
könyvtárbújása sokszor kisegíti hármójukat a bajból.

A történet nagy részében a Roxfort igazgatója. Megjelenését tekintve olyan, mint
„a varázsló”: több mint százéves, hosszú, ősz haja és szakálla van, csillagokkal
díszített talárt, félhold alakú szemüveget és varázslósüveget hord. Kivételesen
nagy tudású, emellett nagy bölcsességű, derűs ember. Többször kérték, hogy
vállalja el a mágiaügyi miniszterséget, de ő egyrészt elkötelezte magát a
tanítás mellett, másrészt félt a hatalomtól. Harry legfőbb segítője, pártfogója
– voltaképpen apja helyett is apja. A történet első felében az olvasó megszokja,
hogy az egyes kötetek végén minden rendbe jön, mert Dumbledore – mint afféle
deus ex machina – mindent helyre tesz. Annál döbbenetesebb azzal szembesülni,
hogy bizonyos helyzetek megoldásához Dumbledore varázstudománya is kevésnek
bizonyul: ő is hoz hibás döntéseket – és hogy ez a szinte emberfeletti lény
valójában nagyon is emberi tulajdonságokkal rendelkezik. Voltaképpen Dumbledore
az egyetlen ember, akitől Voldemort fél.

A negatív hős, a gonosz varázsló, aki világuralomra tör, s e cél eléréséért
mindenre képes. Számos hívet szerez magának, mert azt hirdeti, hogy
felszabadítja a varázslótársadalmat a mugli elnyomás alól, s a varázslóknak nem
kell többé rejtőzködniük. A varázslótársadalmat pedig egyszer s mindenkorra
megtisztítja a mugli szennytől: az aranyvérű varázslók fognak uralkodni. E
program már csak azért is visszás, mert maga Voldemort is félvér: anyai ágon
Mardekár Malazár leszármazottja, apai ágon azonban mugli. Voldemort árvaházban
nevelkedett, s mint ilyet, mélyen megrázta, hogy anyja belehalt a szülésbe.
Sokáig úgy hitte, a varázserőt apai ágon kellett örökölnie, mert ha anyja
boszorkány lett volna, akkor, úgymond, nyilván nem halt volna meg. Hatalma
növekedésével rengeteg varázsló, dementor és élő hulla áll át hozzá, a mugli
világban varázslat segítségével rengeteg balesetet és természeti katasztrófát
idéz elő, s a Harry Pottert védő rendszereket a Mágiaügyi Minisztériumon
keresztül próbálja meg térdre kényszeríteni. Voldemort egyetlen tényleges célja
önnön halhatatlansága, s ezért a legsötétebb, leggonoszabb mágiától sem riad
vissza. Valóban közelebb kerül a halhatatlansághoz, mint korábban bárki. Lelkét
gyilkosságok elkövetésével feldarabolja és tárgyakba rejti. Összesen 7 ilyen
tárgy, vagyis horcrux van. Amikor a csecsemő Harryre szórt gyilkos átka
visszapattan rá, iszonyatos fájdalmak közepette foszlik semmivé minden ereje,
kiszakad testéből – de életben marad. Ettől kezdve egyetlen célja van, hogy újra
testet öltsön, és leszámoljon Harry Potterrel.

Zsíros, fekete hajú, fekete szemű, görbe orrú férfi: Roxfortban ő tanítja a
bájitaltant, de mindenki tudja, hogy valójában a sötét varázslatok kivédése
tantárgy oktatására fáj a foga. A Mardekár házvezető tanára, s ez részben talán
magyarázza, hogy nem szíveli a griffendéleseket – az az olthatatlan gyűlölet,
amit Harry iránt táplál, tagadhatatlan. Ott alázza meg Harryt és barátait, ahol
csak tudja. Ez azért van, mert még régebben, mikor Harry apja és barátai is a
Roxfortba jártak, durván megviccelték Pitont, és mert még gyerekkorában ismerte
és szerette Harry anyját, de a Teszlek süveg más házba osztotta be őket és így
Harry apja elhódította tőle Lilyt, akit örökre, még halála után is szeretett. A
helyzet visszásságát az adja, hogy Harryék viszont nem utálhatják őt
istenigazából, mert az első rész végén kiderül, hogy Piton valójában megmentette
Harry életét. Piton valós hovatartozása ettől kezdve talányos: Dumbledore
többször leszögezi, hogy feltétlenül megbízik benne, ugyanakkor újra meg újra
fölmerül a gyanú, hogy valójában Voldemort híve, halálfaló. Ellene szól, hogy
régebben valóban halálfaló volt, de még Voldemort bukása előtt átállt Dumbledore
oldalára. Kérdéses azonban, hogy a második harcban melyik oldalt választja. A
hatodik rész végén megöli pártfogóját, Dumbledore-t, de az utolsó részben végre
kiderül, hogy a jó oldalt szolgálja. Voldemort öli meg a Roxfort ostromában,
ugyanis a Sötét Nagyúr azt hiszi, hogy így megszerezheti a Pálcák urát.

J. K. Rowling 1990 nyarán sokat utazott a Manchesterből Londonba tartó vonaton.
Az egyik ilyen út alkalmával fogalmazódott meg benne az ötlet egy fiúról, aki
varázsló, de nem tud róla, és aki varázslóiskolába fog járni. Az egész történet
kristálytisztán megszületett a fejében. Mikor négy órával később leszállt a
vonatról a King’s Cross pályaudvaron, már több karaktert és helyszínt is
kitalált. A történeten az ebédidejében dolgozott, pubokban és kávéházakban.
Közben rövid történeteket és két máig kiadatlan, felnőtteknek szóló novellát is
írt, de ideje nagy részében a Harry Potter-történetekkel foglalkozott. 1991-ben
Portugáliába költözött, ahol 1992-ben megházasodott, majd hamarosan el is vált.
Csecsemő kislányával és bőröndjével, amely tele volt Harry
Potter-feljegyzésekkel és -fejezetekkel, visszautazott Angliába, ahova 1994
karácsonyán érkezett meg. Skóciába, Edinburgh-be költöztek, ahol húga, Di is
lakott. Tanári állást szeretett volna kapni, de előtte be akarta fejezni
könyvét. Hogy ne a nyirkos, fűtetlen lakásban legyenek, Rowling lányával napjait
egy kávéházban töltötte, itt fejezte be Harry Potter történetét. Nehéz
helyzetében a Skót Művészeti Tanácstól kért támogatást, amit meg is kapott,
mikor a könyvét befejezte.

Ezután nekilátott kiadót keresni, de sorban utasították el. Végül Londonban
talált egy ügynököt (Christopher Little), akinek sikerült eladnia 1996
augusztusában a Harry Potter és a bölcsek köve (Harry Potter and the
Philosopher’s Stone) kéziratát az angliai Bloomsbury Children’s Books kiadónak,
kb. 4000 dolláros áron. A könyv 1997. június 26-án jelent meg Angliában.

Az írónő sokáig azt gondolta, hogy nem fogják felfedezni. Tévedett: hamarosan
záporozni kezdtek a díjak. Néhány hónappal később a Bolognai Gyermekkönyvvásáron
Arthur Levine, a Scholastic Books szerkesztő-igazgatója megvásárolta az amerikai
kiadási jogokat 105 000 dollárért. Az írónő ekkor felmondta tanári állását, hogy
minden idejét a Harry Potter-sorozat írásának szentelhesse. 1998. július 2-án a
Bloomsbury gondozásában megjelent a Harry Potter és a Titkok Kamrája, pár
hónappal később az USA-ban pedig az első kötet, Harry Potter and the Sorcerer’s
Stone (’Harry Potter és a Varázsló köve’) címen. A címváltozás Rowling
engedélyével történt, de azóta megbánta. Ezzel egy időben a Warner Bros.
hétszámjegyű összegért megvette az első két könyv megfilmesítésének jogát.

1999 januárjában, a Harry Potter és a Titkok Kamrája puhafedeles változatának
megjelenésekor a történet egyik kulcsszínhelyén, a King’s Cross pályaudvarnál
eltemettek egy időkapszulát, a gyerekek azt igyekeztek megjósolni, hogy mi fog
történni a majdan megjelenő 7. kötetben.

1999. július 8-án a Bloomsbury gondozásában megjelent a Harry Potter és az
azkabani fogoly. A megjelenést délután 3 óra 45-re időzítették, mert félő volt,
hogy egyébként a könyv miatt a gyerekek lógnának az iskolából. A megjelenést
követő első három napon 64 000 példányt adtak el belőle, ezzel a harmadik Harry
Potter-kötet könyv a világ leggyorsabban fogyó könyvévé vált.

2000 márciusában egy sajtótájékoztatón J. K. Rowling elárulta, hogy a megjelenés
előtt álló negyedik kötetben valaki meg fog halni. A Harry Potter és a Tűz
Serlege az év július-án jelent meg, és megdöntött minden addigi eladási
rekordot. A megjelenés napján Nagy Britanniában 372 775 példányt adtak el –
annyit, amennyit a harmadik kötetből az első évben.

Az ötödik kötet megjelenésére a rajongóknak három évet kellett várniuk.
Időközben – 2001 márciusában – megjelent két kisebb könyvecske: a Legendás
állatok és megfigyelésük és A kviddics évszázadai, amelyek teljes bevétele a
legszegényebb országokban élők megsegítésén munkálkodó Comic Relief jótékonysági
szervezetet illeti. Ez azonban kevés volt a rajongók csillapítására, és a
hosszúra nyúlt várakozás ezen ideje vezetett a teóriagyártás („Vajon mi fog
történni…?”) és a fanfiction-írás minden képzeletet meghaladó mértékéhez.

2003. június 21-én megjelent a Harry Potter és a Főnix Rendje, 2005. július
16-án a Harry Potter és a Félvér Herceg, végül 2007. július 21-én megjelent a
Harry Potter és a Halál ereklyéi. A sorozat befejező kötetéből Nagy Britanniában
az első 24 órában több mint 2 000 000 példányt, a világon összesen (ugyancsak az
első 24 órában) több mint 11 000 000 példányt adtak el. Mind a kemény-, mind a –
2008 júliusában kiadott – puhafedeles változatot újrahasznosított papírra
nyomták.

A teljes Harry Potter-sorozatból szerte a világon – 65 nyelvre lefordítva –
eddig több mint 350 millió példány – más forrás szerint több mint 400 millió
példány – kelt el.

A Harry Potter-jelenséget komoly ellenérzések fogadták a keresztény egyházak
részéről. Az alábbi táblázat párhuzamba állítja a Harry Potter-sorozat
(állítólagos) világképét a Biblia világképével. E gyűjtemény aránylag pontos
keresztmetszetét adja mindannak, amivel Rowlingot a szóban és írásban, sajtóban
és internetes fórumokon megvádolták.

A keresztényellenesség, horribile dictu, a sátánizmus vádjaira a Rowling, ill. a
rajongók által adott válaszok általánosságban a következőképpen foglalhatók
össze:

A fentieken kívül komoly ellenérzést váltott ki Rowling azon bejelentése, amely
szerint Albus Dumbledore homoszexuális. Sokak felháborodására jellemző
tartalmilag az alábbi (javított helyesírású) idézet:

J. K. Rowling, aki egykor az Amnesty International munkatársa volt, nyílt
elkötelezettje az emberi jogoknak. Ez magából a sorozat szövegéből is kitűnik
(vö. a házimanók felszabadításának ügye, ill. a vértisztasággal kapcsolatos
állásfoglalása). Dumbledore utólag nyilvánosságra hozott szexuális orientációja
semmilyen módon nem írja felül sem a könyvek tartalmát, sem azok erkölcsi
mondanivalóját. Ezzel szemben magyarázatul szolgálhatnak az utolsó kötet egy
nyitva hagyott kérdésére, nevezetesen, hogy a tizenéves Dumbledore miként
kerülhetett érzelmileg oly közel egy szintén ifjú sötét varázslóhoz (Gellert
Grindelwaldhoz), hogy átmenetileg elveszítse morális ítélőképességét. Az
egyszavas magyarázat erre nem a homoszexualitás, hanem a szerelem, amely képes a
legemelkedettebb jellemek tisztánlátását is elhomályosítani. E Rowling – és a
világirodalomban oly sokak – által képviselt közhely igazságtartamával
természetesen lehet vitatkozni, egyebek között a keresztény aszkézis
érvrendszerével. Ekkor azonban a téma már nem a Harry Potter-sorozat, és nem is
a homoszexualitás.

A Harry Potter-sorozatnak lényegi eleme a humor. Ez a legkülönfélébb módokon
nyilvánul meg, kezdve az egyszerű „altesti” viccelődéssel, számtalan
helyzetkomikumon és groteszk elemen át a mélyen árnyalt jellemkomikumig. Az első
kötetekben nagyobb szerepet kapnak a harsány diáktréfák, de a történet
előrehaladtával ezek mindinkább átadják helyüket a finomabb iróniának. Ennek
egyik oka lehet a történet fókuszában álló főhős – Harry – életkori változása és
érettebbé válása. A másik ok (ettől nem teljesen függetlenül) a történet
elkomorulása: a vidám, kalandos történet a 4. résztől fokozatosan elkomolyodik.
A komikum mindinkább csak humoros közjátékként jelenik meg az amúgy igen komoly
történetben. Az utolsó részben Rowling már kifejezetten kevés lehetőséget
biztosít az olvasónak a nevetésre, bár egy-egy humoros elem a legdrámaibb
helyzetekben is megjelenik.

A sorozat egyik fő témája, a vértisztaság kérdése egyértelműen a rasszizmus
allegóriájának tekinthető. Rowling állásfoglalása e kérdésben világos. Egyrészt
a szövevényes történetfűzés során a legkülönbözőbb képességű és származású
emberek között találkozhatunk a legkülönbözőbb moralitású emberekkel, így
nyilvánvaló, hogy egy ember erkölcsi megítélése szempontjából mind származása,
mind képességei lényegtelenek. Másrészt viszont, akik a varázslók vértisztaságát
valóban fontos kérdésnek tartják, azok egytől egyig negatív hősök (gonosz
varázslók). Mivel pedig a vértisztaság problémája (pontosabban a szereplők ezzel
kapcsolatos állásfoglalása) nem csupán mellékszál, hanem mindinkább a történet
középpontjába kerül, a Harry Potter-sorozat egésze az antirasszista irodalom
fontos darabjának nevezhető.

Az antirasszizmus témájától egyáltalán nem függetlenül, de azon túlmenően a
sorozat élesen állást foglal a totalitarizmus ellen, illetve az ahhoz vezető
úttal szemben. A Mágiaügyi Minisztérium korábban „kedves maflaságai” a Harry
Potter és a Főnix Rendje c. részben ijesztő méreteket öltenek. A minisztérium
Dolores Umbridge személyében egy szadista pszichopata hivatalnokot állít a
Roxfort élére, akinek intézkedései nyomán kiderül, hogy itt nem egy új tanár
„szokásos heppjeiről” van szó, hanem új rend van születőben. Umbridge a
minisztérium gátlástalan kiszolgálója. Az iskolában fegyelmi intézkedéssel
eltörli mind a diákok, mind a tanárok elemi szabadságjogait, orwelli
kémhálózatot szervez, és eszköztárában előkelő hely jut mind a lelki
megalázásnak, mind a fizikai kínzásnak. Regnálása alatt az iskola börtönné válik
– ezzel párhuzamosan azonban a – korábban megszokott – házirendsértések (az
illegális önvédelmi szakkör) és diákcsínyek (a Weasley-ikrek tevékenysége) új
jelentést kapnak: ellenállási mozgalom bontakozik ki bennük, amelyhez
(hallgatólagos erkölcsi támogatással vagy effektív segítségnyújtással) számos
tanár is csatlakozik.

Harry minden egyes év (könyv) végén halálközeli élménybe kerül. Albus Dumbledore
hasznos tanácsokkal, információkkal és válaszokkal látja el Harryt, melynek volt
már helyszíne a gyengélkedő, az igazgatói szoba és a sötét varázslatok kivédése
tanterem Remus Lupin távozása után a harmadik könyvben. Ezekben a
beszélgetésekben mindig felbukkan Voldemort, esetenként a horcruxok vagy a
hetedik könyv végén a halál ereklyéi. Rendszerint felbukkan az ilyen
beszélgetések során vagy a könyv elején vagy közepén a halál témája. Molly és
Arthur Weasley, vagy Sirius Black óva inti Harryt attól, hogy veszélyes
kalandokba kerüljön, melynek vége tragédiával végződik. Dumbledore-ral Harry a
jóslatról beszélget, elemezik a lényeget: "Nem élhet az egyik, míg él a másik".
Dumbledore a Félvér Herceg-ben felnyitja Harry szemét arra, hogy nem mindegy,
hogy saját szándékából vagy kötelességből kell megölnie Voldemortot. A könyvek
során előkerül Harry szüleinek, Lily Potter és James Potter halálának témája.
Erre a témára különösen a harmadik és a hetedik könyvben fektet Rowling nagy
hangsúlyt.

Azt, hogy a Harry Potter több, mint egy sikeres könyvsorozat a sok közül, és
valóban indokolt lehet „Harry Potter-jelenség”-ről beszélni, megfelelően
illusztrálja, hogy a Google a „Harry Potter” és a Jézus keresőkifejezésekre
nagyságrendileg ugyanannyi magyar nyelvű találatot (kb. 1,6 millió) produkál. Az
ugyanezen számszerűsített adat mögötti jelenséget a médiában gyakran a „Harry
Potter-őrület” vagy „Harry Potter-láz” kifejezésekkel, illetve a jelen szakasz
címében is használt fordulattal adják vissza.

A fenti kifejezések alapértelmezetten a könyvsorozat csaknem minden rekordot
megdöntő sikerére utalnak, értve ezalatt elsősorban az eladási mutatókat. Ennek
jelentősége elsősorban az ismételt rácsodálkozás arra a tényre, hogy abban a
korban, amikor a gyerekek közmondásosan nem (vagy csak nagyon keveset) olvasnak,
a gyerekek mégis olvasnak. Az e tényre reflektáló szakmai fórumok népszerű két
kérdése:

E kérdésre sokféle válasz született: vannak, akik a sorozat számtalan erényének
bizonyítékát látják benne, mások ellenkezőleg, azon véleményüket látják
igazolva, hogy a Harry Potter szöveg azért olvastatja magát az amúgy igénytelen
olvasókkal, mert maga is igénytelen. E két nézet között – de teljesen más
dimenzióban – foglalnak helyet azon vélemények, amely szerint a Harry
Potter-sorozat irodalmilag számos értéket felvonultat ugyan, sikerességének oka
azonban az, hogy maga a szöveg (és a szerző) démonizált: a lelkes olvasók
valójában a sátán rosszindulatú megtévesztő praktikájának áldozatai.

Ismét más magyarázatok nem a szöveg irodalmi értékére vagy értéktelenségére, nem
is annak – vélt vagy valós – transzcendens implikátumaira koncentrálnak, hanem
pszichológiai megközelítést alkalmaznak..

A gyerekeket a Harry Potter olvasására az készteti, hogy sok benne a mesés elem,
és mégis komoly a cselekménye: a könyvek létrejöttének előhaladtával egyre
csökken a humor, nagyobb a feszültség, több a kaland és a megoldandó rejtély,
Voldemort egyre többször megjelenik a színen, és Harry egyre bátrabb lesz. Ron
és Hermione egyre kevesebbet segítenek neki a problémák során.

Másként fogalmazva: az a gyerek, aki ma megszállottan falja a Harry
Potter-könyveket, holnap vajon fog-e olvasni mást is, vagy ha vége a sorozatnak,
akkor visszatér a televízió képernyőjéhez és a videojátékokhoz? Mivel ez a
kérdés alapvetően eldöntendő jellegű, a rá adott számtalan válasz is alapvetően
két csoportba sorolható: „Igen, ez az olvasás visszatérését jelenti”, avagy
„Nem, ez a jelenség Potter-specifikus”. Egy-egy példa a két véleményre:

E kérdés megválaszolásakor hasznos lehet szem előtt tartani, hogy a Harry
Potter-sorozat jelenlegi olvasóit nem lehet minden további nélkül reprezentatív
mintának tekinteni a sorozat mindenkori (értsd: jövőbeni) olvasóinak
populációjára. A jelenlegi helyzet ugyanis nem más, mint a sorozat
keletkezésének ideje, s mint ilyen, nem tekinthető hagyományos olvasási
szituációnak. A Harry Potter-könyvekre épülő, alább részletezett „másodlagos
Harry Potter-világ” visszahatása az olvasási szokásokra pillanatnyilag
felmérhetetlen. Az a kérdés, hogy vajon az egyébként nem olvasó, de a Harry
Potterre rákapó gyerek a sorozat befejezése után „valódi olvasóvá” válik-e,
akkor képezheti megfigyelés (és nem jóslás) tárgyát, ha a Harry Potter kikerül a
kereskedelmi média által mesterségesen életben tartott figyelem fókuszából. Az
eddigi tapasztalatok alapján erre valószínűleg mindaddig nincs kilátás, amíg az
utolsó filmet be nem mutatják, és az ahhoz kapcsolódó – majdan elkészülő –
játéktárgyak és egyéb játékok első divathulláma el nem ül.

A sorozat megfilmesítésének jogát a Warner Bros. vásárolta meg. Minden kötetből
készült film:

A számítógépes Harry Potter-játékokat az Electronic Arts a következő
platformokra adta ki: PC, PSP, PS2, Xbox, Xbox 360, Nintendo GameCube, Game Boy
Advance, Game Boy Color, Nintendo DS, Wii.

A játékok 3d-s platformer (= ugrálós, ügyességi) játékok, némi fejtörővel. A
könyvekhez csak a szereplők kinézete és a helyszínek alapján kapcsolódnak, az
eredeti cselekményt csak lazán követik. Az első két részben a játékos csak
Harryt tudja irányítani, a harmadiktól kezdve időnként már Ront és Hermionét is.
A Harry Potter and the Goblet of Fire játék nagyjából a mozifilm cselekményét
követi, főleg a Trimágus Tusák terén. Ebben a játékban Voldemortot a filmben őt
játszó Ralph Fiennes szinkronizálja. Az Electronic Arts a Harry Potter és a
Főnix Rendje c. játékot teljesen magyar nyelven, a filmben szereplő
szinkronhangokkal dobta piacra.

Nagyon népszerűek a szélsőséges karakterek összeboronálásának folyamatán alapuló
fictionök, (pl.: Draco Malfoy/Hermione Granger), vagy az ún. slash történetek,
aminek főszereplői (vagy mellékszerplői) homoszexuálisak.



https://hu.wikipedia.org/wiki/Juno_%C5%B1rszonda

A Juno amerikai űrszonda a New Frontiers program második küldetése, melyet
2011-ben indítottak a Jupiter felé. A küldetés költsége 700 millió USD.
Eredetileg a JIMO szondát indították volna a Jupiter környezetének vizsgálatára,
de a nagy költségek miatt törölték ezt a programot. A Juno poláris pályáról
vizsgálja a Jupiter mágneses terét, a bolygó magját és légkörét. Ez az első
olyan űrszonda a Jupiterhez, amelynek energiaellátását napelemekkel biztosítják.

A Juno indítására 2011. augusztus 5-én került sor Atlas-5 hordozórakétával.
Indítása időben veszélyesen közel volt a Curiosity űrszondáéhoz, két Atlas-5
rakétaindítás között legalább 60 napnak kell eltelnie, ennél gyorsabban a
jelenlegi létszámmal nem tudnak felkészülni a következő indításra. 2011.
augusztus 26-án a kamerát célzó ellenőrzés során 9,5 millió km távolságról
lefényképezte a Föld-Hold párost. 2013. október 9-én 558 kilométerre közelítette
meg a Földet Dél-Afrika fölött. Nem sokkal az elrepülést követően az Európai
Űrügynökség 15 méteres perthi antennája fogta jelzését, mely azt mutatta, hogy
automata biztonsági módba állt. A Juno a kutatók szerint az elvártnak
megfelelően működött a biztonsági módba lépés folyamán.

Öt évig tartó útja során a szonda 2013-ban egy gravitációs hintamanőver során
egyszer repült el a Föld mellett.

2,8 milliárd kilométeres repülés után 2016. július 4-én érkezett meg a
Jupiterhez, ahol 35 perces fékezés után (amihez a hajtóművét használta) bolygó
körüli pályára állt. A bolygó körül a Galileo űrszondáénál lényegesen
alacsonyabb, 4100 km-es, 53 napos periódusú poláris pályára állt
levegőfékezéssel.

2016. október 18-án a szonda automatikusan biztonságos üzemmódra váltott. A
berendezés adatgyűjtést nem végzett egy ideig, de a földi központtal ez alatt is
tartotta a kapcsolatot.

Eredetileg úgy tervezték, hogy a keringési periódust csökkentik 14 napra (és
ezzel a pálya magasságát), de ezt elvetették, mert két hélium-szelep miatt a
fékezés ilyen eredménnyel nem hajtható végre, mivel azoknak több percig tart a
kinyitása, a főhajtóművet viszont csak pár másodpercig kellene üzemeltetni. A
magasabb pálya egyik előnye, hogy a szonda rövidebb ideig tartózkodik a Jupiter
erős sugárzási övezetében, ami károsítja a berendezéseit. Tudományos előny, hogy
a Juno tanulmányozhatja a Jupiter magnetoszféráját, illetve annak távolabbi
területét, a „csóváját”, és a magnetopauzát is. Ezek nem szerepeltek az eredeti
kutatási tervben. A Juno ezzel a módosítással 2018 júliusáig működtethető marad
pénzügyi szempontból is, ez az idő 12 keringésre elég. A 2017 februárjáig
elemzett mérések azt mutatják, hogy a Jupiter mágneses tere és aurórája erősebb,
mint korábban gondolták.

Tervezett élettartama a bolygó körül körülbelül két év, ezután a légkörbe
irányítva megsemmisül.

A Galileo űrszondával ellentétben a Juno napelemtáblákat használ radioizotópos
termoelektromos generátorok (RTG) helyett. Ennek oka a továbbfejlesztett és
hatékony napelem-technológia. Az RTG-k korlátozták volna az élettartamát. A Juno
az első szonda, melyet napelemes energiaellátással a Naprendszer külső részére
küldenek. A három napelemből összesen 435 wattnyi energiát nyerhet Jupiter
körüli pályán.

Mivel a Juno űrszonda keringési pályája alacsonyabb elődjénél, erősebb védelmet
igényelnek az érzékeny elektronikus műszerei a nagy erejű töltött részecskékkel
és a Jupiter erős mágneses terével szemben. Erre a célra a jól árnyékoló ólom
helyett a jobb mechanikai tűrésű titánt választották (hogy biztosan elviselje a
kilövés rázkódásait). Összesen 200 kg titánt használtak fel. Bizonyos elektromos
berendezéseket volfrámból készítettek, és olyan is akad, amelynek van saját
sugárvédelmi "doboza".

Juno neve a római mitológiából származik. Jupiter főisten felhőkbe burkolózik,
hogy azok elrejtsék a csínytevéseit, azonban Juno istennő, a felesége képes rá,
hogy átlásson a felhőkön és felfedje Jupiter igazi természetét.

Galileo Galilei tiszteletére a Juno egy lemezt visz magával, melyet az Olasz
Űrügynökség (Italian Space Agency(wd)) ajánlott fel. A 7,1×5,1 centiméteres, 6
gramm tömegű alumínium lemez Galilei önarcképét ábrázolja, és a tudós kézírásos
feljegyzését 1610-ből, amikor felfedezte a Jupiter négy holdját, melyeket később
Galilei-holdaknak neveztek.

Az űrszonda három Lego minifigurát is szállít, melyek Galileit, Jupiter római
istent és feleségét, Junót ábrázolják. Jupiter figurája villámokat tart a
kezében, Juno pedig nagyítóüveget, az igazság keresésének jelképét. Galilei a
teleszkópját vitte magával az útra. A szokásos műanyag helyett ezek a figurák
alumíniumból készültek, hogy elviseljék az űrutazás extrém körülményeit.



https://hu.wikipedia.org/wiki/Walesi_labdar%C3%BAg%C3%B3-v%C3%A1logatott

A walesi labdarúgó-válogatott Wales nemzeti csapata, amelyet a walesi
labdarúgó-szövetség (Walesi nyelven: Cymdeithas Bêl-droed Cymru) irányít. Anglia
és Skócia után a világ harmadik legrégebbi labdarúgó-válogatottja.

Wales ugyan tagja az Egyesült Királyságnak, de önálló válogatottja és bajnoksága
van. Ezért a különböző labdarúgó versenysorozatokban önállóan indul, kivéve az
olimpiai játékokat, ahol a Nemzetközi Olimpiai Bizottság tagjai között csak
Nagy-Britannia szerepel.

Világbajnokságon egy alkalommal, 1958-ban szerepelt és akkor a negyeddöntőben
esett ki a későbbi világbajnok Brazília ellen. Az Európa-bajnokságra először
2016-ban jutott ki és akkor egészen az elődöntőig jutott.

A rögbi mellett a labdarúgásnak mindig is a másodhegedűs szerep jutott Walesben.
Az első hivatalos mérkőzést 1876. március 25-én játszották Skócia ellen
Glasgowban. A két háború között a nemzeti tizenegy komoly erőt képvisel a Brit
Bajnokságban.

Az 1958-as világbajnokság Wales számára az első részvétel volt a nemzetközi
mezőnyben. A csoportban három döntetlent értek el Magyarország (1–1), Mexikó
(1–1) és a házigazda Svédország (0–0) ellen. Magyarországgal azonos pontszámmal
álltak, majd végül egy pótmérkőzésen - ami a továbbjutás sorsáról döntött -
2–1-re legyőzték a magyarokat. A negyeddöntőbe kerültek, ahol Brazília ellen
1–0-s vereséget szenvedtek. Ezután jött egy hosszú eredménytelen időszak, mivel
egyetlen világ és Európa-bajnokságra sem sikerült kvalifikálniuk magukat,
egészen 2016-ig.

A 2016-os Európa-bajnokság selejtezőinek a B csoportjában kerültek a sorsolást
követően Belgium, Bosznia-Hercegovina, Izrael, Ciprus és Andorra társaságában. A
selejtezősorozat végén Belgium mögött a második helyen végeztek, így történetük
során először kijutottak az Európa-bajnokságra.

Az Európa-bajnokságon a B csoportba szerepeltek; Anglia, Oroszország és
Szlovákia társaságában. A nyitómérkőzésükön Gareth Bale és Hal Robson-Kanu
góljaival 2–1-re legyőzték Szlovákiát. A második mérkőzésükön Bale
szabadrúgásgóljával megszerezték a vezetést, de végül 2–1-s vereséget
szenvedtek. Az utolsó csoportmérkőzésen 3–0 arányban múlták felül Oroszországot.
A nyolcaddöntőben Gareth McAuley öngóljával Észak-Írország ellen győztek 1–0-ra.
A negyeddöntőben Belgiummal találkoztak. Radja Nainggolan révén a belgák
szerezték meg a vezetést, de Ashley Williams rövidesen egyenlített. Az 55.
percben Robson-Kanu megfordította a mérkőzés állását, majd nem sokkal a lefújás
előtt Sam Vokes állította be a 3–1-s végeredményt. Ezzel Wales bejutott az
elődöntőbe, ahol Portugália ellen 2–0-s vereséget szenvedett, így elmaradt a még
nagyobb meglepetés. Walesnek így sem volt oka bánkódásra, hiszen története
legjobb eredményét érte el a harmadik hely megszerzésével.



https://hu.wikipedia.org/wiki/Lionel_Messi

Lionel Andrés Messi (Rosario, 1987. június 24. –) argentin labdarúgó, jelenleg a
spanyol FC Barcelona és az argentin válogatott játékosa. Messi generációjának
egyik kiemelkedő játékosa, aki fiatalon lehetett az Aranylabda- és FIFA az év
játékosa szavazás jelöltje, 22 éves korára pedig mindkét díjat elnyerte.
Rendelkezik spanyol állampolgársággal, ezért európai játékosnak is számít. A
legtöbben a világ legjobbjának tartják az utóbbi időben középcsatárként játszó
labdarúgót. 2009 és 2016 között ötször is megkapta az Aranylabdát (2010-től FIFA
Aranylabda), amellyel ő lett az első ötszörös győztes. Ezzel ő az egyetlen
játékos, aki valaha háromnál többször vihette el a díjat. 2015-ben ismét ő
vehette át a díjat, öt elsősége vitathatatlanul a valaha volt legnagyobbak közé
emeli. Játékstílusa és képességei alapján sokszor hasonlítják Diego Maradonához,
a legendás argentin játékoshoz, aki maga is utódjának nevezte.

Messi fiatalon kezdett futballozni, a benne rejlő lehetőséget pedig korán
felismerte az FC Barcelona. 2000-ben hagyta el szülővárosa csapatát, a Newell’s
Old Boyst, és Európába költözött családjával, miután a Barcelona felajánlotta,
hogy finanszírozza növekedésihormon-hiányának kezelését. 2004–05-ös bemutatkozó
szezonjában ő lett a spanyol bajnokság történetének legfiatalabb játékosa és
gólszerzője. Ebben a szezonban spanyol bajnok, egy évvel később bajnok és
Bajnokok ligája-győztes lett. A 2006–07-es szezon jelentette számára a nagy
áttörést: állandó kezdő lett Barcelonában, mesterhármast szerzett a Real Madrid
ellen, és 14 góllal végzett a bajnokságban. Eddigi legsikeresebb szezonja a
2008–09-es volt, amelyben 38 góljával fontos szerepet játszott a Barcelona
triplázásában. A 2009–10-es évadban szerzett 47 góljával ő is beállította az
addig Ronaldo által tartott FC Barcelona klubrekordot.

Messi hat góllal gólkirályi címet nyert a 2005-ös ifjúsági
labdarúgó-világbajnokságon, ahol két döntőbeli góljával segítette Argentínát
világbajnoki címhez. Röviddel ezután állandó tagja lett a felnőtt válogatottnak.
2006-ban minden idők legfiatalabb argentin világbajnoki résztvevője lett, majd
2007-ben ezüstérmet szerzett a Copa Americán. 2008-ban Pekingben olimpiai
aranyérmet nyert az argentin labdarúgó-válogatottal. Messi az első játékos, aki
a BL 1992 óta íródó történetében egy mérkőzésen öt gólt szerzett. Ezt a 2012.
március 7-i Barcelona–Bayer Leverkusen mérkőzésen érte el.

Lionel Andrés Messi Cuccitinni 1987. június 24-én született az argentínai
Rosarióban, Jorge Horacio Messi és Celia María Cuccittini gyermekeként. Apai
ágon ősei az olaszországi Anconából származnak, ahonnan őse, Angelo Messi
1883-ban emigrált Argentínába. Két bátyja és egy húga van, Rodrigo, Matías,
illetve María Sol. Ötévesen kezdett el futballozni egy helyi, Grandoli nevű
csapatban, ahol apja volt az edző. 1995-ben Messi a szintén rosariói Newell’s
Old Boys-hoz igazolt. 11 éves korában növekedésihormon-hiányt diagnosztizáltak
nála. Az argentin első osztályú River Plate érdeklődött iránta, de nem volt arra
kapacitása, hogy finanszírozza a fiú gyógykezeltetésének havi 900 dolláros
költségét. Ekkor szerzett Messiről tudomást Carles Rexach, a Barcelona akkori
sportigazgatója, aki felajánlotta, hogy a spanyol klub fizeti a kezeléseket,
amennyiben az argentin Európába szerződik. Messi a családjával együtt Európába
költözött, és a Barcelona korosztályos csapataiban kezdett játszani. Két
unokatestvére, Maxi és Emanuel Biancucchi is labdarúgó.

Messi 2003. november 16-án, 16 évesen és 145 naposan játszott először a
Barcelona első csapatában, a Porto elleni barátságos meccsen. Egy éven belül,
2004. október 16-án, 17 évesen és 114 naposan Frank Rijkaard edzősége alatt a
bajnokságban, tétmeccsen is bemutatkozhatott. Ezzel a Barcelona történetének
harmadik legfiatalabb játékosa lett, aki játszott az első csapatban, és a
legfiatalabb, aki pályára léphetett a bajnokságban (ezt a rekordot azóta Bojan
Krkić 2007 szeptemberében megdöntötte). Első felnőtt csapatban szerzett gólját
2005. május 1-jén, az Albacete elleni mérkőzésen lőtte, ezzel 17 éves, 10
hónapos és 7 napos korában minden idők legfiatalabb barcelonai játékosa lett,
aki gólt tudott szerezni a spanyol bajnokságban. Bojan Krkić 2007-ben ezt a
rekordot is megdöntötte; épp Messi gólpasszát követően volt eredményes. Messi
hálásan nyilatkozott Frank Rijkaardról, korábbi edzőjéről: „Sosem felejtem el,
hogy ő indított el a pályámon. Önbizalmat adott nekem, amikor még csak
tizenhat-tizenhét éves voltam”.

2005. szeptember 16-án a Barcelona három hónapon belül másodszor is
bejelentette, hogy módosítja Messi szerződését; ez alkalommal az első csapat
játékosaihoz igazították a fizetését, és 2014 júniusáig hosszabbították meg a
kontraktust. Messi szeptember 26-án kapta meg a spanyol állampolgárságot, ezzel
pályára léphetett második szezonjában is. A Bajnokok ligájában először
szeptember 27-én, az olasz Udinese ellen léphetett hazai pályára. A szurkolók
állva tapsoltak a becserélésekor, ő pedig főleg Ronaldinhóval bemutatott
kombinációinak segítségével és higgadt megoldásaival volt hasznára csapatának.

Messi 17 bajnoki mérkőzésén hat gólt szerzett, hat Bajnokok ligája fellépésén
pedig egyet. Szezonja viszont idő előtt véget ért, amikor 2006. március 7-én
combizomszakadást szenvedett a jobb lábában, a Chelsea elleni Bajnokok ligája
negyeddöntő visszavágóján. A Frank Rijkaard edzette Barcelona bajnokként és
BL-győztesként fejezte be a szezont.

A következő szezonban Messi stabil kezdővé vált, és 26 bajnoki meccsen 14 gólt
szerzett. 2006. november 12-én, a Real Zaragoza ellen lábközépcsont-törést
szenvedett, ami három hónapos kihagyásra kényszerítette. A sérüléséből
Argentínában lábadozó játékos 2007. február 11-én tért vissza, csereként beállva
a Racing Santander elleni meccs második félidejében. Március 11-én hatalmas
formában játszva mesterhármast rúgott az El Clásicón. Segítségével a tíz
emberrel játszó Barcelona 3–3-as döntetlent ért el. Messi háromszor tudott
egyenlíteni, harmadik gólját a hosszabbításban szerezve. Ezzel a teljesítménnyel
ő lett az 1994–95-ös szezon óta az első játékos, aki három gólt tudott szerezni
az El Clásicón. (Abban a szezonban a Real Madrid játékosa, Iván Zamorano volt
képes erre a bravúrra.) Messi egyben a legfiatalabb olyan játékos lett, aki gólt
tudott szerezni a Real Madrid–Barcelona rangadók valamelyikén. A szezon vége
felé egyre gyakrabban szerzett gólokat: 14 bajnoki találatából 11-et az utolsó
13 meccsen ért el.

Messi azt is bebizonyította, hogy a Maradonához történő hasonlítgatások nem
teljesen légből kapottak; egy szezon alatt szinte lemásolta nagy elődje két
leghíresebb találatát. 2007. április 18-án két gólt szerzett a Getafe elleni
Király kupa elődöntőn, amelyek közül az egyik nagyon hasonított Maradona
1986-os, Anglia ellen szerzett szólógóljára. A világ sportsajtója Maradonához
hasonlította Messit, a spanyol sajtó pedig „Messidoná”-nak nevezte. Körülbelül
ugyanakkora távon (62 méter) cselezett ki ugyanannyi embert (a kapussal együtt
hatot), mielőtt a kapuba gurított volna, nagyon hasonló helyről, mint Maradona
21 évvel korábban. A gólt is ugyanúgy, a szögletzászló felé rohanva ünnepelte. A
meccs utáni sajtótájékoztatón Deco, Messi akkori csapattársa a következőt
mondta: „A legnagyobb gól volt, amelyet valaha láttam”. Az Espanyol ellen olyan
gólt szerzett, amely kísértetiesen hasonlított a hírhedt „Isten keze” gólhoz.
Messi a labdáért ugrott, és kézzel ütötte el azt a kapus, Carlos Kameni mellett.
Az ellenfél játékosainak tiltakozása és a kezezést egyértelműsítő
videofelvételek ellenére a gólt megadták.

Messi a szezont kirobbanó formában kezdte, szeptemberben például egy hét alatt
öt góllal segítette a Barcelonát. 2007. szeptember 19-én egy góllal vette ki a
részét az Olympique Lyon 3–0 arányú legyőzéséből, a Bajnokok ligája egyik Nou
Campban rendezett csoportmérkőzésén. Ez után két gólt szerzett a Sevilla elleni,
szeptember 22-én lejátszott spanyol bajnokin, majd még kétszer betalált 26-án, a
Real Zaragoza elleni 4–1 alkalmával. Ebben a szezonban, 2008. február 27-én
Messi századik hivatalos meccsét játszotta a Barcelonában a Valencia ellen.

Bekerült az év csapatának csatársorába, Didier Drogba és Ronaldinho mellé a
FIFPro, a profi labdarúgók szakszervezete által tartott szavazáson. A Marca című
spanyol újság internetes oldalának szavazásán a voksolók 77 százaléka őt találta
a világ legjobb játékosának. A barcelonai illetőségű El Mundo Deportivo és a
Sport újságok amellett érveltek, hogy ebben az évben Messinek kellene kapni az
Aranylabdát. Franz Beckenbauer is ezt a véleményt képviselte. Több labdarúgó,
például Francesco Totti volt azon a véleményen, hogy Messi egyike a világ
legjobb játékosainak.

Egy március 4-én, a Celtic elleni BL-mérkőzésen elszenvedett combizomsérülés
következtében Messi hat hetes kihagyásra kényszerült. Három szezon alatt
negyedszer sérült meg valamelyik lábának combizma, ezúttal a bal.

Miután Ronaldinho távozott Barcelonából, Messi örökölte a tízes számú mezt.
2008. október 1-jén, a Sahtar Donyeck elleni Bajnokok ligája mérkőzésen Messi
Thierry Henry helyén lépett pályára csereként, majd a meccs utolsó hét percében
két gólt szerezve, 0–1-es hátrányból fordította meg az eredményt, kiharcolva a
2–1 arányú Barcelona győzelmet. A következő, Atlético Madrid elleni bajnokit
Messi és jó barátja, Sergio Agüero párharcaként harangozták be. Messi egy
szabadrúgásgólt szerzett, illetve egy gólpasszt adott a 6–1-es barcelonai
győzelmet hozó találkozón. November 29-én ismét két gólt szerzett, ekkor a
Sevilla elleni bajnokin. Előbb 23 méterről talált be, majd a kapust kicselezve,
kiszorított szögből volt eredményes. December 13-án, a szezon első
Barcelona–Real Madrid összecsapásán Messi állította be a kettő-nullás
végeredményt. A 2008-as FIFA év játékosa szavazáson 678 ponttal a második helyen
végzett a 935 pontot kapó Cristiano Ronaldo mögött.

Messi első 2009-es mesterhármasát az Atlético Madrid ellen 3–1-re megnyert
Király kupa mérkőzésen szerezte. 2009. február elsején csereként beállva két
gólt lőtt a Racing Santander ellen, amelyeknek köszönhetően a Barcelona ismét
0–1-es hátrányból győzött. A második gól a klub történetének ötezredik gólja
volt a spanyol bajnokságban. A bajnokság 28. fordulójában, a Málaga CF elleni
6–0 arányú győzelem alkalmával Messi 30. gólját szerezte a szezonban, minden
versenysorozatot figyelembe véve. Április nyolcadikán a Bayern München elleni
BL-mérkőzésen két gólt szerzett, nyolcgólosra javítva egyéni csúcsát a BL-ben
egy szezonban lőtt gólok tekintetében. Április 18-án Messi 20. bajnoki góljával
a Barcelona 1–0-ra győzte le a Getafét, amivel megőrizte 6 pontos előnyét a
bajnokságban a Real Madriddal szemben.

A szezon végéhez közeledve Messi két gólt szerzett (a 35-iket és a 36-ikat a
szezonban) a Bernabéuban, a Real Madrid 6–2 arányú legyőzésekor, amely a
madridiak legsúlyosabb veresége volt 1930 óta. Mindkét gólja után a szurkolók és
a kamerák felé futott, felemelve a mezét, amely alatt Síndrome X Fràgil feliratú
póló volt látható, amellyel felhívta a figyelmet a fragilis X-szindrómában
szenvedő gyerekekre. A Chelsea elleni BL-elődöntő második félidejének
hosszabbításában Messi passzolt Andrés Iniestához azt a gólt megelőzően,
amelynek köszönhetően a Barcelona bejutott a Manchester United elleni döntőbe.
Május 13-án spanyol Király kupa győztes lett, miután a döntőben gólt szerzett és
két gólpasszt adott az Athletic Bilbao ellen 4–1-re megnyert meccsen. Május
27-én ő állította be a Manchester United elleni BL-döntő 2–0-s végeredményét a
mérkőzés 70. percében. Ezzel a góllal ő lett a Bajnokok Ligája – egyébként
valaha volt legfiatalabb – gólkirálya, 9 találattal. Kiváló idényének
megkoronázásaként elnyerte a Bajnokok ligája legjobb csatárának és legjobb
játékosának járó címeket. A Barcelona egy szezonban megnyerte a Király kupát, a
spanyol bajnokságot és a Bajnokok ligáját, ezzel a spanyol csapatok közül
elsőként tudott triplázni.

A 2009-es UEFA Szuperkupa megnyerése után Josep Guardiola kijelentette, Messi
talán a legjobb játékos, akit valaha látott.

Szeptember 18-án Messi új szerződést írt alá a Barcelonával, amely 2016-ig köti
a klubhoz, illetve 250 millió euróban határozza meg kivásárlási árát. A
szerződéssel Messi Zlatan Ibrahimović mellett a bajnokság legjobban fizetett
játékosává vált, 9,5 millió euró körüli éves fizetéssel. Négy nappal később,
szeptember 22-én két gólt lőtt és egy gólpasszt adott a Racing Santander ellen
4–1-re megnyert bajnokin. Szezonbeli első gólját az európai porondon szeptember
29-én szerezte a Dinamo Kijev elleni 2–0 során. A Real Zaragoza 6–1-es legyőzése
során szerzett gólját követően Messi neve mellett hét mérkőzés után hat bajnoki
gól állt, majd november 7-én, a Mallorca elleni, Nou Camp-beli 4–2 alkalmával
újabb gólt szerzett, büntetőből. 2009. december 1-jén Messinek ítélték a 2009-es
Aranylabdát. A szavazáson Cristiano Ronaldót előzte meg, hatalmas fölénnyel
(473, illetve 233 pont). Ezután a France Football magazinnak a következőket
nyilatkozta: „A győzelmet a családomnak ajánlom. Mindig mellettem álltak, amikor
szükségem volt rájuk, és néha erősebb érzelmeket éltek meg, mint én magam”.

December 19-én Messi győztes gólt szerzett a FIFA-klubvilágbajnokság abu-dzabi
döntőjén az Estudiantes ellen. Két nappal később megkapta a FIFA év játékosa
címet, megelőzve sorrendben Cristiano Ronaldót, Xavit, Kakát és Andrés Iniestát.
Először kapta meg a díjat pályafutása során, egyben ő volt az első argentin,
akit ezzel a díjjal ismertek el. 2010. január 10-én először ért el mesterhármast
az aktuális szezonban, a Tenerife elleni idegenbeli 0–5 alkalmával. Január
17-én, egy a Sevilla ellen szerzett találattal megszerezte századik gólját a
klub színeiben.

Márciusban öt mérkőzésen 11 gólt szerzett. Először a Málaga elleni 2–1-es
győzelem alkalmával talált be a 84. percben, majd az Almería elleni 2–2-es
döntetlen során mindkét gólt ő szerezte. Ezt követte egy olyan hét, ahol három
mérkőzésen nyolc gólt ért el. Az első hármat a Valencia elleni hazai 3–0-s
győzelem során rúgta, majd két góljával vállalt részt a Stuttgart 4–0-s
legyőzéséből a BL-ben. Ezzel a Barcelona bebiztosította a negyeddöntőbe jutást.
Végül a Zaragoza elleni idegenbeli 4–2 során ért el mesterhármast, amivel ő lett
az első Barcelona-játékos, aki egymás utáni két bajnoki meccsen tud három gólt
szerezni. Március 24-én az Osasuna ellen kétszázadik tétmeccsét játszotta a
Barcelonában.

2010. április 6-án pályafutása során először szerzett tétmérkőzésen négy gólt, a
4–1-es végeredménnyel záruló, Arsenal elleni Bajnokok ligája negyeddöntő
barcelonai visszavágóján. A négy góllal 25-re növelte a Bajnokok ligájában
szerzett találatai számát, ezzel utolérte Rivaldót, a klub történetének
legeredményesebb BL-gólszerzőjét. Április 10-én szezonbeli negyvenedik gólját
szerezte, amikor az ősi rivális Real Madrid elleni 2–0 arányú idegenbeli
győzelem során vezetést szerzett csapatának. Május 1-jén, szezonbeli ötvenedik
tétmeccsén, a Villarreal otthonában aratott 4–1-es sikerből két góllal vette ki
a részét. Három nappal később, május 4-én a Barcelona ismét 4–1-re nyert,
ezúttal a Tenerife ellen. Messi ezen a meccsen is két gólt szerzett. A
bajnokságban május 8-án már a 32. gólját szerezte, a Sevilla ellen idegenben
megnyert mérkőzésen, majd a záró fordulóban, a Valladolid ellen lőtt két
góljával beállította Ronaldo klubcsúcsát, aki még az 1996–97-es bajnokságban
szerzett szintén 34 gólt. Messi eredménye csak négy találattal marad el Telmo
Zarra és Hugo Sánchez abszolút rekordjától. 2010. június 3-án nevezve lett
spanyol bajnokság legjobb játékosának.

2010. augusztus 21-én Messi mesterhármast szerzett a Sevilla ellen, a spanyol
szuperkupában 4–0-ra megnyert mérkőzésen. A bajnokságot is góllal nyitotta, 3
perc alatt betalált a Racing Santander kapujába. Nagyszerű formában volt a
Panathinaikósz elleni BL-mérkőzésen, lőtt két gólt, adott két gólpasszt, és
ugyancsak két alkalommal lőtt kapufát. Emellett pedig kihagyott egy tizenegyest.
A mérkőzést végül a Barcelona nyerte 5–1-re. 2011. január 10-én ő kapta meg a
2010-es év Aranylabdáját, és ezzel megvédte a 2009-es díját.

Az aranylabda odaítélése kapcsán vita alakult ki, hiszen 2010-ben első
alkalommal összevonták az Aranylabda és a FIFA év játékosa díjakat. Ezért az a
helyzet állt elő, hogy a régebben alkalmazott szavazás alapján Wesley Sneijder
kapta volna a díjat, és e szerint Messi csak a negyedik lett volna. A
megváltoztatott szabályok azonban neki kedveztek, hiszen több ország képviselője
szavazhatott. A díjátadás után emiatt kialakult olyan vélemény, hogy a két díj
egyesítése nem volt szerencsés, hiszen így nem az év legjobbja kapja a díjat. Az
új rendszerben ugyanis egyértelműen az számított, hogy a szavazás pillanatában
kit tartanak a világ legjobb játékosának.

A Bajnokok Ligájának londoni döntőjében egy góllal járult hozzá csapata újabb
sikeréhez.

A mutatói alapján ez volt Messi legjobb szezonja, ugyanis 60 mérkőzésen 73
alkalommal talált be, korábban soha senki nem talált be még ennyiszer egy évadon
belül. Az előző évihez hasonló sikereket azonban nem tudott elérni csapatával,
bár egy kupagyőzelem azért így is összejött a Barcelonának.

Messit korábban sok kritika érte a válogatottban nyújtott teljesítménye miatt,
de ebben a szezonban alaposan javult ebben a tekintetben is, a brazilokat
például az ő vezérletével verte az Albiceleste.

Lionel Messi rekordot jelentő 91 góllal zárta a 2012-es évet; az FC Barcelona
argentin labdarúgója már korábban megdöntötte a legendás német Gerd Müller
1972-ben felállított, 85-ös csúcsát. Messi 2012-ben 69 mérkőzésen lépett
pályára, Müller 60 találkozón futballozott 1972-ben.

A Barcelona első meccse a szezonban a Real Sociedad ellen volt, Messi folytatta
a gólszerzést és a csapat 5–1 arányban győzött a Camp Nouban. A spanyol
szuperkupában 3–2-re győzte az ősi rivális Real Madridot a párharc első
fordulójában Barcelonában, augusztus 23-án. A következő bajnoki mérkőzésen az
Osasuna fogadta a Barcelonát, ahol Messi két góljával fordította meg az állást
és nyerte meg a találkozót a katalán csapat. Augusztus 29-én jött a Szuperkupa
visszavágó, ahol 2–1 arányban győzedelmeskedett a Real Madrid. Messi ezen a
meccsen lőtt egy szabadrúgásgólt a első félidő utolsó percében, de ez sem
segített a Barcelonán, mert 4–4-es összesítésben, idegenben lőtt több góllal a
Real Madrid nyerte a kupát. Leo Messinek ez volt a 15. találata az addigi El
Clásicóin, így holtversenyben állt Raúllal, és csak Alfredo Di Stéfano előzte
meg 18 találatával. Lionel Messi második helyen végzett 17 szavazattal az UEFA
Év Játékosa-díjon Cristiano Ronaldóval holtversenyben, a díjat Andrés Iniesta
nyerte el 19 szavazattal. A liga harmadik fordulójában a Valencia érkezett
ellenfélként a Camp Nouba, amit a csapat 1–0 arányban legyőzött Adriano
góljával, akinek a gólpasszt Messi adta. Következő fordulóban szeptember 15-én
Messi két gólt rúgott a Getafe csapatának, az egyiket tizenegyesből
értékesítette. Szeptember 19-én játszotta a Barcelona az első Bajnokok Ligája
mérkőzését a szezonban, ahol a gárda 3–2 arányban győzött a Szpartak Moszkva
ellen. Messi két góllal támogatta csapatát, és megszerezte tizedik gólját a
szezonban.

November 11-én Messi duplázott az RCD Mallorca ellen, ezzel megszerezve 2012-ben
75. és 76. gólját, így megdöntve Pelé egy naptári évben szerzett 75 gólját, amit
még 1958-ban állított fel. Már csak Gerd Müller 1972-ben felállított 85 gólos
teljesítménye állt Messi előtt. Messi megszerezte 77. és 78. gólját a Real
Zaragoza ellen a Camp Nouban, és már csak hét gól választotta el a rekordtól.
November 20-án duplázott a Szpartak Moszkva ellen, és ezzel megszerezte 2012-ben
a 79. és a 80. gólját. Messi folytatta a gólszerzést, a Levante UD ellen
megszerezte a 81. és a 82. találatát. December 1-jén duplázott az Athletic
Bilbao ellen, és így egy gólra került Gerd Müller rekordjától. December 9-én
ismét duplázott, most a Real Betis ellen, és megszerezte a 85. és a 86.
találatát 2012-ben, ezzel felülmúlva Müller 85 gólos rekordját egy naptári
évben, amit 1972-ben állított fel a Bayern Münchennel és a német válogatottal.
December 12-én újra duplázni tudott, most a spanyol kupában volt eredményes a
Córdoba ellen az első mérkőzésen, és így már 88 gólnál tartott. Messi ekkor
küldött egy dedikált Barcelona mezt Müllernek, a rekordja előtt tisztelegve
ezzel. Ezután két gólt lőtt az Atlético Madridnak december 16-án, és 90 gólra
növelte a rekordját. A 91. gólját, egyben az utolsót is az évben, a Real
Valladolid ellen szerezte. A FIFA azonban nem hajlandó elismerni Messi rekordját
(legtöbb gól egy naptári évben belül), az ellenőrizhetőségre hivatkozva. 2012.
december 18-án a Barcelona bejelentette, hogy megújítja a szerződést Messivel
2018. június 30-ig. A szerződést 2013. február 7-én kötötték meg.

A 2013. január 7-én Messi nyerte a 2012-es Aranylabdát, és ismét legyőzte
Cristiano Ronaldót, aki a második helyen végzett, míg csapattársa, Andrés
Iniesta harmadik lett. A győzelem után Messi lett az egyetlen olyan játékos a
futballtörténelemben, aki négyszer nyerte meg az Aranylabdát. Messi, miután
átvette az elismerést, így nyilatkozott: „Ez igazán hihetetlen és ez szavakkal
leírhatatlan”. A sajtó Messit már olyan nagy játékosokkal hasonlította össze,
mint Diego Maradona és Pelé. 2013. január 27-én Messi négy gólt lőtt, és így
5–1-es győzelmet arattak az Osasuna ellen. Ezekkel a találatokkal Messi elérte a
200. gólját a La Ligában, és ezzel ő lett a nyolcadik, köztük is a legfiatalabb
játékos, aki ezt elérte. Ez volt a 33. találata a szezonban a spanyol
bajnokságban, míg minden sorozatot figyelembe véve 44 gólt szerzett addig. Messi
2013. február 7-én írta alá 2018-ig érvényes szerződését a katalán klubbal. A
fizetése 36 millió euró lett egy évben (ennek csak töredékét, kb. 16 milliót kap
meg a spanyol adózási törvények miatt). Az FC Barcelona 31 éves koráig
„láncolta” magához. Kivásárlási ára 250 millió euró lett. 2013. február 16-án
megszerezte 300. gólját a Barcelona színeiben, egy Granada elleni bajnoki
mérkőzésen, majd megszerezte még azon a mérkőzésen a 301-iket is, s ezeket
összesen 365 hivatalos mérkőzésen szerezte. 2013. március 2-án gólt szerzett a
Real Madrid ellen, amely mérkőzést a Barcelona 2–1 arányban elvesztett. Ezzel a
góljával Lionel Messi beállította Alfredo Di Stéfano rekordját (legtöbb gól az
El Clásicón).

Március 12-én Messi két gólt szerzett az AC Milan ellen, és így a Bajnokok
ligája negyeddöntőbe segítette a Barcelonát, akik a 2–0 arányban elvesztett első
mérkőzés után a második fordulóban 4–0 arányban győztek. Messi első gólja a
Milan ellen újabb összehasonlításokra adott alkalmat, mivel Messi hasonló gólt
szerzett, mint Diego Maradona Görögország ellen az 1994-es világbajnokságon.
2013. március 17-én, a Rayo Vallecano elleni mérkőzésen Messi először viselte a
csapatkapitányi karszalagot a Barcelonában hivatalos mérkőzésen, miután beállt
Andrés Iniesta helyére a találkozón. Március 30-án megszerezte a 19. egymást
követő gólját La Ligában, és így lett ő lett az első futballista a La Liga
történetében, aki 19 gólt szerzett egymást követő mérkőzéseken.

2013. április 2-án gólt szerzett egy Paris Saint-Germain elleni Bajnokok ligája
mérkőzésen, de Messit a félidőben le kellett cserélni sérülés miatt. 2013. május
13-án Messi ismét nem tudott befejezni egy mérkőzést, ezúttal az Atletico Madrid
ellen, kénytelen volt a mérkőzés második felében elhagyni a pályát. Később
bejelentette, hogy sérülés miatt kihagyja a szezon további részét. A Bajnokok
ligája negyeddöntő második fordulójában, a Paris Saint-Germain ellen Messi a
padon ült, majd a meccs hajrájában váltotta David Villát és adott egy gólpasszt
Pedrónak, így a csapat továbbjutott az elődöntőbe. A Barcelona végül kiesett az
elődöntőben a későbbi győztes, Bayern München ellenében. A Barcelona a Copa del
Rey-ben is kiesett, az ősi rivális Real Madrid ellen maradt alul az elődöntőben.
Viszont a La Ligát megnyerte a Real Madrid előtt. A csapat összesen 100 pontot
szerzett, ezzel beállítva az elmúlt szezon rekordját amit a Real Madrid állított
fel. Messi a második egymást követő évben ismét megszerezte a La Liga gólkirályi
címét, 32 mérkőzésen 46 gólt szerzett és 12 gólpasszt adott a bajnokságban. Leo
Messi – minden sorozatot figyelembe véve – 50 mérkőzésen 60 gólt lőtt és 16
gólpasszt adott.

2013-ban Messit ismét jelölték az UEFA Év Játékosa-díjra a harmadik egymást
követő évben, a másik két jelölt Cristiano Ronaldo és Franck Ribéry volt. Ezt a
díjat Ribéry nyerte el 36 szavazattal. Messi a második helyen, 14 szavazattal,
míg Ronaldo a harmadik helyen, 3 szavazattal végzett. 2013. augusztus 18-án,
Messi a Barcelona 2013-14-es bajnoki idénynyitó mérkőzésén két gólt lőtt és egy
gólpasszt adott a Levante ellen, a Barcelona végül megnyerte a mérkőzést 7-0
arányban. Augusztus 28-án, Barcelonában kivívták a 11. spanyol
labdarúgó-szuperkupa címűket az Atlético Madrid ellen, idegenben lőtt több
góllal.

Szeptember 1-jén, Messi megszerezte karrierjének 23. mesterhármasát a Valencia
elleni bajnoki mérkőzésen, ahol 3-2 arányban győzött a Barcelona. Ezekkel a
gólokkal Messi a hatodik legeredményesebb góllövő lett a La Liga történetében,
felülmúlva Quini-t, aki 219 gólt szerzett pályafutása során a bajnokságban.
2013. szeptember 18-án Messi megszerezte karrierje 24. mesterhármasát, a
Barcelona pedig az első Bajnokok Ligája győzelmét a szezonban, otthon az Ajax
ellen, amelyet végül 4-0-ra nyertek. Ezzel a három góllal Messi lett az első
játékos, aki négy mesterhármast szerzett a Bajnokok Ligájában. November 10-én,
sérülést szenvedett Messi egy 4-1-re megnyert Real Betis elleni mérkőzésen, ami
miatt 2014. január elejéig nem játszhatott.

2014. január 8-án, Messi visszatért a pályára sérüléséből és két gólt szerzett a
Getafe elleni kupa mérkőzésen, amelyet 4-0 arányban megnyert a Barca. Január
13-án, második helyen végzett Cristiano Ronaldo mögött a 2013-as FIFA Aranylabda
gálán. Február 15-én, Messi egy Rayo Vallecano elleni 6-0-ra megnyert mérkőzésen
megszerezte a 227. és 228. találatát a bajnokságban, amellyel megelőzte az
argentin Alfredo Di Stefanót és holtversenybe került a spanyol Raúllal, így vele
együtt a harmadik legeredményesebb góllövő lett a La Liga történetében.

2014. március 16-án, Messi mesterhármast szerzett egy 7-0-ra megnyert Osasuna
elleni mérkőzésen és ezzel megelőzte az eddigi rekorder Paulino Alcántarát, aki
a Barcelona legeredményesebb gólszerzője volt, minden mérkőzést figyelembe véve.
Március 23-án, megszerezte következő mesterhármasát, ezúttal a Real Madrid
ellen, amely mérkőzést meg is nyert a Barcelona 4-3 arányban a Santiago
Bernabéuban, ezekkel a találatokkal Messi lett minden idők legeredményesebb
játékosa az El Clásicók történetében, megelőzve Di Stéfanót a korábbi rekordert.
Ezek a gólok is lehetővé tették számára, hogy ő legyen a második
legeredményesebb góllövő a La Liga történetében, megelőzve Hugo Sánchezt.

Messi végül befejezte a klubbal az idényt, de csak egy trófeát tudtak megnyerni,
a spanyol Szuper Kupát, ezenkívül a Barcelona második helyezett lett a La
Ligában, az Atletico Madrid mögött, akik a Bajnokok Ligája negyeddöntőjében is
kiejtették a csapatot. A Barcelona vereséget szenvedett a Copa del Rey
döntőjében is, a rivális a Real Madrid ellen, de a kupa sorozat gólkirálya
Lionel Messi lett 5 góllal. A szezont összesen 41 góllal és 15 gólpasszal
fejezte be Messi minden sorozatot figyelembe véve, de a bajnokságban szerzett 28
gól nem volt elég neki, hogy megvédje a Pichichi trófeát, amit Cristiano Ronaldo
kapott, aki 31 gólt szerzett. 2014. május 16-án, Messi egy új szerződést írt alá
a katalán klubbal.

Messi 2004 júniusában mutatkozott be Argentína színeiben, egy Paraguay elleni
barátságos meccsen, az U-20-as válogatottban. 2005-ben tagja volt annak a
csapatnak, amely megnyerte a hollandiai ifjúsági világbajnokságot. A tornán
megkapta a legjobb játékosnak járó Aranylabdát és a legjobb góllövőnek járó
Aranycipőt.

A felnőtt válogatottban 18 évesen, 2005. augusztus 17-én mutatkozott be,
Magyarország ellen. A 63. percben cserélték be, majd a 65. percben rögtön ki is
állították, miután Messi a mérkőzést vezető Markus Merk szerint lekönyökölte a
mezét rángató Vanczák Vilmost. A döntést sokan vitatták, Maradona egyenesen azt
állította, előre megfontolt döntésről volt szó. Messi Paraguay ellen tért vissza
a csapatba, szeptember 3-án, a válogatott 1–0 arányban megnyert világbajnoki
selejtezőjén. A meccs előtt azt nyilatkozta: „Ez egy újabb bemutatkozási
lehetőség. Az első túl rövidre sikerült”. Később, Peru ellen először lépett
kezdőként pályára a válogatottban. A mérkőzés után Pekerman szövetségi kapitány
„kincs”-ként jellemezte Messit.

2009. március 29-én, a Venezuela elleni világbajnoki selejtezőn Messi először
ölthette magára a válogatott legendás tízes mezét. Ez volt Diego Maradona első
hivatalos meccse Argentína szövetségi kapitányaként. Argentína 4–0 arányban
győzött, az első gólt pedig Messi szerezte.

Messi lábközépcsont-sérülése, amelynek következtében a 2005–06-os szezon utolsó
két hónapját is kihagyni kényszerült, veszélyeztette világbajnoki részvételét.
Ennek ellenére a 2006. május 15-én kihirdetett keretnek ő is tagja volt. A
világbajnokság előtti utolsó felkészülési meccseken már pályára lépett, 15
percet játszott az argentin U-20-as válogatott elleni utolsó hazai meccsen, majd
a 64. percben szállt be csereként az utolsó barátságos meccsen, Angola ellen,
Nápolyban. A vb első csoportmeccsén a cserepadról nézte végig Argentína
Elefántcsontpart elleni győzelmét. A következő meccsen, Szerbia ellen Messi lett
minden idők legfiatalabb argentin világbajnoki résztvevője, amikor a 74. percben
Maxi Rodríguezt váltva pályára lépett. Becserélése után egy percen belül
gólpasszt adott Hernán Crespónak, majd ő állította be a 6–0-s végeredményt.
Ezzel a torna legfiatalabb, minden idők hatodik legfiatalabb világbajnoki
góllövője lett. A következő, Hollandia elleni 0–0 alkalmával Messi a kezdőcsapat
tagja volt. A Mexikó elleni nyolcaddöntőben a 84. percben csereként lépett
pályára, 1–1-es állásnál. Gólt szerzett, amit les miatt érvénytelenítettek,
Argentína pedig egy a hosszabbításban szerzett góllal jutott tovább. A
Németország elleni negyeddöntőn Pekerman szövetségi kapitány nem cserélte be
Messit, Argentína pedig 4–2 arányban tizenegyesekkel búcsúzott.

Messi 2007. június 29-én játszotta első meccsét a Copa Americán, ekkor Argentína
4–1-re verte az Egyesült Államokat. A meccsen Messi irányítóként játszott.
Előkészített egy gólt csatártársának, Hernán Crespónak, és számos kapura lövése
is volt. A 79. percben Carlos Tévez váltotta Messit, aki pár perccel becserélése
után be is talált.

A második meccset Kolumbia ellen játszotta Argentína. A mérkőzésen Messi 1–0-s
kolumbiai vezetésnél tizenegyest harcolt ki, amelyet Crespo értékesített. A
harmadik gólban is szerepet játszott: a tizenhatoson kívül szabálytalankodtak
vele szemben, Juan Román Riquelme pedig gólt szerzett a megítélt szabadrúgásból,
3–1-re növelve az argentin előnyt. A 4–2-es győzelemmel Argentína bejutott a
torna negyeddöntőjébe.

A harmadik mérkőzésen, Paraguay ellen a szövetségi kapitány a biztos továbbjutás
tudatában pihentette Messit. A 64. percben csereként lépett pályára Esteban
Cambiasso helyén, 0–0-s állásnál. A 79. percben Javier Mascheranónak készített
elő egy gólt. A negyeddöntőben, Peru ellen ő lőtte a mérkőzés második gólját
Riquelme passzából. A végeredmény 4–0 lett. A Mexikó elleni elődöntőben
Argentína 3–0 arányban győzött, többek között Messi átemelős góljával. A
döntőben a csapat 3–0-s vereséget szenvedett Brazíliától.

A Barcelona először nem engedte el játékosát a 2008-as olimpia
labdarúgótornájára, majd később megmásította a döntését, miután Messi beszélt
Josep Guardiola vezetőedzővel. Messi csatlakozott az argentin olimpiai
válogatotthoz, és ő lőtte a Elefántcsontpart elleni 2–1-es győzelemmel végződő
csoportmeccs első gólját. Legközelebb a negyeddöntőben volt eredményes,
Hollandia ellen. Az első gólt ő szerezte, a másodiknál pedig ő adta a gólpasszt
Ángel Di Maríának a 2–1-es argentin győzelemmel végződő, hosszabbításos
találkozón. Játszott a Brazília ellen 3–0-ra megnyert elődöntőn is, a Nigéria
elleni döntőben pedig Di María az ő passzából lőtte az 1–0-s győzelmet jelentő
gólt.

Messi az argentin válogatott vezéregyéniségeként indult a 2010-es dél-afrikai
vb-n, azonban korántsem hozta a várt teljesítményt. Az első Nigéria elleni
találkozón hiába próbálkozott jó néhány kapuralövéssel, egyszer sem tudott a
hálóba találni. Dél-Korea ellen hasonló volt a helyzet. Hiába akarta mindenáron
a gólt, védői vagy túl erősen fogták, vagy pedig csak a balszerencsén múlott
hogy nem ment be, viszont csapata minden góljában volt szerepe. A Görögország
elleni meccsen először viselhette a csapatkapitányi karszalagot, mivel
Mascherano nem volt a pályán, és majdnem meghálálta ezt a tisztséget, mivel
óriási helyzetből kapufát lőtt. A válogatottal simán túljutottak Mexikón, Carlos
Tévez lesgóljánál ő adta a gólpasszt. A negyeddöntőben viszont csúfos, 4–0-s
vereséggel búcsúztak Németország ellen.

Messi korábban a nála négy évvel fiatalabb, szintén rosariói Macarena Lemosszal
volt kapcsolatban. Állítólag a lány apja mutatta be őket egymásnak, amikor Messi
Rosarióban lábadozott sérüléséből a 2006-os világbajnokság előtt. Ezt követően
egy argentin modellel, Luciana Salazarral járt. 2009 januárjában pedig azt
nyilatkozta a katalán Canal 33 tévécsatorna „Hat Trick Barca” című műsorának:
„Van egy barátnőm, aki Argentínában él. Boldog vagyok és kiegyensúlyozott”.
Ezután együtt látták Antonella Roccuzzoval. Messi a Barcelona–Espanyol rangadó
után is együtt volt a lánnyal, Antonellával, a katalóniai Sitges-ben. Roccuzzo
kisasszony is rosariói lakos. 2012. november 2-án született meg közös gyermekük,
Thiago Messi. 2015. szeptember 11-én megszületett 2. közös gyermekük, Mateo
Messi.

Messi szerepelt a Pro Evolution Soccer 2009 játékprogram borítóján, és részt
vett a játékot népszerűsítő kampányban. Fernando Torresszel együtt ő a Pro
Evolution Soccer 2010 játék egyik arca, szerepet vállalt a digitális
mozgásrögzítésben és a játék előzetesében is. Azonban 2011 novemberében a FIFA
játéknak (a Pro Evolution Soccer riválisának) lett az új arca, és Messit
választották a FIFA 13 és a FIFA 14 borítójára. 2014-től pedig az új next-gen
konzolokra (PS4, Xbox One) is reklámozta a FIFA-t és annak új next-gen
grafikáját. Messinek szponzori szerződése van az Adidasszal, és szerepel a német
cég reklámjaiban.

Két unokatestvére is futballozik, mindketten a brazil Bahia csapatában
játszanak, Maxi Biancucchi a csapat egyik csatára, míg másik unokatestvére,
Emanuel Biancucchi a csapat egyik középpályása.



https://hu.wikipedia.org/wiki/Jupiter

A Jupiter az ötödik bolygó a Naptól, és messze a legnagyobb bolygó a
Naprendszerben. Óriásbolygó, tömege két és félszerese az összes többi bolygó
együttes tömegének. A többi óriásbolygóval (Szaturnusz, Uránusz, Neptunusz)
együtt gyakran Jupiter-típusú, vagy külső bolygóknak nevezik.

A Földről nézve maximális fényessége -2,94 magnitúdó, ezzel átlagosan a harmadik
legfényesebb égitest az éjszakai égbolton, a Hold és a Vénusz után (rövid időre
a Mars vetekedhet fényességével pályájának bizonyos pontjain).

A Jupiter főként hidrogénből áll, tömegének egynegyedét hélium teszi ki, sziklás
magja nehezebb elemeket tartalmazhat. Gyors forgása miatt alakja forgási
ellipszoid (lapított gömb). A külső atmoszférája láthatóan számos sávra oszlik a
különböző szélességi körökön, turbulenciát és viharokat okozva ezek határain.
Kiemelkedő látványosság a Nagy Vörös Folt, egy óriási vihar, amit már a 17.
században is megfigyeltek.

A bolygót halvány planetáris gyűrűrendszer és erős magnetoszféra vesz körül. 67
holdja van (2014-es adat), köztük a négy legnagyobbat Galilei-holdaknak
nevezzük, amelyeket 1610-ben fedezett fel névadójuk.

A Jupitert számos űrszonda vizsgálta már, legismertebbek ezek közül a Pioneer és
Voyager közelrepülések és később a Galileo űrszonda.

A bolygót már az ókori csillagászok is ismerték, számos kultúrában mitologikus
és vallási tartalommal ruházták fel. Nevét Iuppiterről, a római főistenről
kapta. A bolygó csillagászatban és asztrológiában használt jele az istenség
kezében hagyományosan megjelenő villámot jelképezi (Unicode: ♃).

A Jupiter a Naprendszer négy gázóriásának egyike; elsősorban nem szilárd
anyagból áll. 142 984 kilométeres egyenlítői átmérőjével a legnagyobb bolygó a
Naprendszerben. A Jupiter sűrűsége 1,326 g/cm³, a második legnagyobb a
gázbolygók közül, de a négy kőzetbolygóénál kisebb. A gázóriások közül a
Neptunusznak van a legnagyobb sűrűsége.

A Jupiter felső légköre atomszám szerint 93% hidrogénből és 7% héliumból áll,
molekulaszám szerint 86% hidrogénből és 13% héliumból. Mivel a héliumatom
négyszer nagyobb tömegű, mint a hidrogénatom, az összetétel változik, ha a
tömegarányt nézzük. Ez alapján a légkör 75%-a hidrogén, 24%-a hélium, 1%-a más
elem. A bolygó belseje sűrűbb anyagot tartalmaz, nagyjából 71% hidrogént, 24%
héliumot és 5%-a más elemeket. A légkör nyomokban tartalmaz metánt, vizet,
ammóniát és szilícium alapú összetevőket. Található még szén, etán,
hidrogén-szulfid, neon, oxigén és kén. A légkör külső rétege tartalmaz fagyott
ammóniakristályt is. Infravörös és ultraibolya mérésekkel benzolt és más
szénhidrogént is kimutattak.

Színképelemzés alapján a Szaturnuszról úgy tudjuk, hogy összetétele hasonló a
Jupiteréhez. A másik két gázóriásnak, az Uránusznak és a Neptunusznak viszonylag
kevesebb hidrogénje és héliuma van. Helyszíni mérések hiánya miatt a nehezebb
elemek pontos gyakorisága a Jupiteren túli bolygóknál nem ismert.

A Jupiter 2,5-szer nagyobb tömegű, mint a Naprendszer többi bolygója együttvéve.
Bár a Föld eltörpül a Jupiter mellett (átmérője 11-szer kisebb), az óriásbolygó
sűrűsége jóval kisebb.

A Jupiternél sokkal nagyobb tömegű exobolygókat is felfedeztek, bár ezeknek a
többségéről úgy vélik, hogy szintén gázóriások. Nincs egyértelmű definíció arra,
hogy mi különbözteti meg egy gázbolygót (mint például a Jupitert) egy barna
törpétől, bár az utóbbinak meglehetősen speciálisak a színképvonalai. Jelenleg,
ha egy csillagszerű anyageloszlással rendelkező égitest meghaladja a 13
Jupiter-tömeget (tehát elég nagy ahhoz, hogy deutériumot égessen), akkor barna
törpének tekintik. Ennél kisebb tömegű égitest bolygónak minősül.

Ha a Jupiter nagyobb tömegű lenne a jelenleginél, valószínűleg összeroskadna. A
belső egyre jobban összehúzódna a fokozott gravitációs erő alatt. Az
összehúzódás addig folytatódna, amíg a magfúzió be nem indulna. Néhány
csillagász sikerületlen csillagnak nevezi a Jupitert. Bár a bolygónak
hetvenötször kellett volna nagyobb tömegűnek lennie, hogy csillag lehessen, a
legkisebb vörös törpe csak körülbelül 30%-kal nagyobb sugarú, mint a Jupiter.

Ennek ellenére a Jupiter még mindig több hőt sugároz, mint amennyit a Naptól
kap. A bolygó által termelt hő majdnem egyenlő a kapott napsugárzással. Ezt a
hősugárzást Kelvin–Helmholtz-folyamat hozza létre adiabatikus összehúzódással. A
folyamat eredményeként a bolygó körülbelül 2 cm-t húzódik össze minden évben.
Kialakulásakor a Jupiter kétszer nagyobb átmérőjű és sokkal melegebb volt, mint
most.

Még mindig bizonytalanság uralkodik a Jupiter belső szerkezetét illetően. Egy
modell szerint a felépítése homogén, azaz szilárd felszín nélküli, és a sűrűség
fokozatosan növekedik a mag irányába. Másrészt a Jupiter akár tizenkétszeres
Föld-tömegű, sűrű, sziklás maggal is rendelkezhet, amely a teljes tömegnek
nagyjából a 3%-át teszi ki. A központi régiót sűrű, fémes hidrogén veszi körül,
amely körülbelül a bolygó sugarának 78%-ára terjed ki. A hélium és neon esőhöz
hasonló cseppjei ezen a rétegen keresztül kicsapódnak, csökkentve arányukat a
felső légkörben.

A fémeshidrogén-réteg fölött a folyékony és gáznemű hidrogén átlátszó rétege
található. A gázréteg a felhőrétegtől körülbelül 1000 km mélyre terjed. Nincs
közvetlen határ a hidrogén különböző rétegei között; a mélységgel a hidrogén
állapota gázból folyékonyba megy át.

A Jupitert ammóniakristályokból és ammónium-hidroszulfidból álló felhők
borítják. A felhők a tropopauzában helyezkednek el, és sávokban vannak
elrendeződve különböző szélességeken. Ezek világosabb színű zónákra és sötétebb
övekre oszlanak. A különböző irányú áramlatok kölcsönhatásai viharokat és
turbulenciákat okoznak. 100 m/s (360 km/óra) sebességű szelek szokásosak a
különböző sávokban. Ezek a zónák évről évre változtatják szélességüket, színüket
és intenzitásukat, de eléggé stabilak, hogy a csillagászok azonosító jelzésekkel
lássák el őket.

A felhőréteg csak 50 kilométeres vastagságú, két felhőréteg található: egy
vastag alsó réteg és egy vékonyabb régió. Vízfelhők vékony rétege húzódhat az
ammóniaréteg alatt, amelyet a Jupiter légkörében megfigyelt villámlások
bizonyítanak. Ezek az elektromos kisülések több ezerszer erősebbek lehetnek,
mint a földiek. A vízfelhők belső hő által táplált viharokat is létrehozhatnak.

A Jupiter sztratoszférájában lévő víz eredete nagyrészt a Shoemaker–Levy 9
üstökös 1994-es becsapódásának következménye a Herschel űrtávcső mérései
szerint. A víz eredete korábban éveken keresztül vita tárgya volt.

A Jupiter legismertebb alakzata a Nagy Vörös Folt, a Földnél nagyobb átmérőjű,
tartós anticiklon vihar az egyenlítőtől 22°-kal délre, amely legalább 300 éve
tombol. Matematikai modellek azt mutatják, hogy a vihar stabil képződmény, a
bolygó állandó alakzata. Új megfigyelések azt bizonyítják, hogy a Nagy Vörös
Folt zsugorodik, az átmérője évente mintegy 900-1000 km-rel csökken.

2000-ben egy új képződmény jelent meg a déli félgömbön, amely hasonló a Nagy
Vörös Folthoz, de annál kisebb. Több kisebb, fehér ovális viharból keletkezett,
ezek összeállása után intenzitása megnőtt, színe fehérről vörösre változott.

A Szaturnuszhoz hasonlóan a Jupiter is rendelkezik gyűrűkkel, de ezek halványak,
és főleg a holdakról származó porrészecskékből állnak. A Szaturnusz gyűrűivel
ellentétben ezek kevesebb jeget tartalmaznak. A gyűrűrendszer három fő részre
osztható: az apró részecskék alkotta legbelső gyűrű (halo), a viszonylag fényes
középső gyűrű és a kettős külső gyűrű (Gossamer Ring).

A Jupiter magnetoszférája a legnagyobb alakzat az egész Naprendszerben. Elnyúlik
egészen a Szaturnusz pályáján túlra. Ha látható lenne, az esti égbolton
nagyobbnak látszana, mint a telihold. Kb. 14-szer erősebb a földi
magnetoszféránál. A forgástengely és a mágneses tengely 11°-os szöget zár be
egymással úgy, hogy az északi mágneses pólus a déli földrajzi pólus közelében
van, a déli pedig az északi pólus közelében (azaz polaritása a földinek
fordítottja). A Jupiter magnetoszférájának mérete a napszél hatása miatt
változik. A magnetoszféra kialakulásának oka valószínűleg a bolygó belsejében
lévő folyékony fémszerű burok. A mágneses pólusoknál a magnetoszféra és a
napszél részecskéinek interakciójából jön létre a Jupiter aurórája.

A Jupiter naptávolsága (a pálya fél nagytengelye) 778,57 millió km (5,20 CsE),
(sziderikus) keringési ideje 4332,589 nap, azaz 11,862 év, ami a Szaturnusz
keringési idejének kétötöde. Az egyetlen bolygó, amelynek a Nappal való
tömegközéppontja a csillagon kívül helyezkedik el, bár ez mindössze a Nap
sugarának a 7%-ával van a felszín felett. Napközelségben (perihélium) 740,52
millió km, míg naptávolban (aphélium) 816,62 millió km a Naptól való távolsága.
A bolygópálya excentricitása 0,0489, inklinációja 1,304°.

Alakja a gömbtől erősen eltér, a gyors tengelyforgás miatt. Sarki átmérője
134 000 km, egyenlítői átmérője 143 000 km, azaz a Nap átmérőjének kb. 10%-a. Az
egyenlítői sáv - ez az egyenlítőtől északra és délre 10 foknyi távolság -
forgási periódusa 9 óra 50 perc 30 másodperc, a nagyobb szélességeké 9 óra 55
perc 40 másodperc. Az egyenlítői sáv gyorsabb forgási periódusa valószínűleg egy
erős légköri áramlásnak köszönhető, amely a bolygó forgási irányával megegyező
irányú (azaz nyugatról keletre mozog). Tengelyferdesége mindössze 3,13°, így a
bolygón nincsenek jelentős évszakoknak megfelelő változások, ellentétben a
Földdel, vagy a Marssal.

Az egyetlen bolygó, amelynek a Nappal való tömegközéppontja a csillagon kívül
helyezkedik el, bár ez mindössze a Nap sugarának a 7%-ával van a felszín felett.
Napközelségben (perihélium) 740,52 millió km, míg naptávolban (aphélium)
816,62 millió km a Naptól való távolsága. A bolygópálya excentricitása 0,0489,
inklinációja 1,304°.

A Jupiter általában a harmadik legfényesebb égitest az éjszakai égbolton (a Hold
és a Vénusz után), bár a Mars időnként fényesebb lehet nála. Megfigyelhető
szinte egész évben, júniustól este a keleti égen látható, akár 10-szeres
nagyításnál is már látszik a korong alak. A Földhöz képesti pozíciójától függően
fényessége -2,94 és -1,6 magnitúdó közötti. Szögátmérője 30″ és 50″ között
változik. A Föld 398,9 naponként előzi meg a Jupitert a Nap körüli keringésben
(szinodikus periódus). Emiatt időnként a Jupiter a háttércsillagokhoz képesti,
nyugat felé tartó mozgása megáll, megfordul és ismét elindul kelet felé, azaz a
többi külső bolygóhoz hasonlóan keringése során hurkokat rajzol az égboltra.

A holdak közül a Galilei-holdak láthatóak szabad szemmel (csak a Jupiter
kitakarásával), azok közül a Ganymedes a legkönnyebb célpont, maximális látszó
távolsága 9' a Jupitertől, azaz a telihold átmérőjének harmada, fényessége 5,4
magnitúdó lehet.

A 20 MHz-es sávban (leginkább 18 és 24 MHz között) kibocsátott elektromágneses
sugárzása egy érzékeny, földi telepítésű rövidhullámú rádió-vevőkészülékkel és a
hozzá csatlakoztatott megfelelő külső antennával is hallható. (rögzített
hangminták: [3], [4], [5]) A vétel nem egyenletes, egyrészt mert a maga Jupiter
sem látható állandóan a Föld forgása következtében, másrészt a sugárforrások a
Jupiterhez képest kitüntetett helyekről indulnak ki, ezért a jelek vétele előtt
érdemes a University of Florida Radio Observatory Online weboldalát felkeresni
és a kb. 40 éves földi megfigyeléseken alapuló előrejelzéseket felhasználni ().
A Radio-Sky Publishing weboldaláról letölthető a Radio Jupiter nevű, Windowson
futó program, ami a megfigyelési hely megadása után grafikusan ábrázolja a
lehetséges megfigyelési időpontokat.

A megfigyelésre az este 10-től reggel 7-ig terjedő időszak a legalkalmasabb
(feltéve, hogy ekkor lakhelyünkről nézve a Jupiter a látóhatár fölött van), mert
a földi ionoszféra ekkor átjárhatóbb a Jupiter felől érkező jelek számára és
általában kisebb a földi rádióadók által keltett zavar.

A vevőkészüléken ki kell kapcsolni az AGC funkciót, hogy ne nyomja el a gyengén
hallható jeleket.

Mivel sok földi jelforrás is előfordulhat ezen a hullámsávon, a Jupiter felől
érkező jelek vételének gyanúja esetén meg kell próbálni elhangolni a vevőt
néhány, vagy akár néhányszor tíz kHz-cel följebb vagy lejjebb és várni 10-20
másodpercet. Mivel a Jupiter sugárzása széles spektrumú (nem egy jól
meghatározható frekvencián történik, hanem egy sáv minden frekvenciáján), a
jelek kisebb vagy nagyobb intenzitással elhangolva is újra hallhatók lesznek,
míg a földi, keskeny spektrumú adások elhallgatnak. A Jupiterről jövő jelek
vételi sávja néhány száz kHz vagy akár néhány MHz szélességű lehet. Ha bármelyik
frekvencián emberi vagy zenei hang, csipogás, morzekód, búgás vagy hasonló
moduláció hallható, akkor földi interferenciáról van szó, ahonnan érdemes
továbbhangolni a készüléket.

A Jupiter forgási periódusát gyakorlatilag az általa kisugárzott rádiójelek
alapján tudták meghatározni. A jelek polarizáltak, ami mágneses tér hatására
utal. Ha töltéssel rendelkező részecskék, mint az elektronok és a protonok
mágneses mezőben mozognak, az útvonaluk megváltozik. A részecskék felgyorsulnak,
és a mágneses mező vonalai körül spirálisan kezdenek haladni, a déli vagy az
északi-sark felé. A gyorsulva haladó, töltéssel rendelkező részecskék
elektromágneses sugárzást bocsátanak ki, aminek hullámhossza a töltött
részecskék energiájától függ. A Jupiter mágneses mezejében haladó töltött
részecskék energiája olyan, hogy rádióhullámok keletkeznek. Minél erősebb a
mágneses mező, annál nagyobb frekvenciájú rádióhullámok keletkeznek. Ezt a
rádiókibocsátást ciklotron-sugárzásnak hívják, a hasonló működésű, földi
részecskegyorsítók neve után. Azt gondoljuk, hogy a Jupiter mágneses mezejében
spirálisan mozgó elektronok az okai a hallható rádiózajnak. A dekaméteres
(=tízméteres) rádióhullámok frekvenciája 10 és 40 MHz között van.

Az ilyen típusú rádióhullámok frekvenciája a Jupiter felől sosem megy 40 MHz
fölé, úgy tűnik, ez a legnagyobb frekvencia. A rádióhullámok keletkezésének
ismerete alapján, és tudva, hogy a frekvencia attól függ, hogy milyen erős a
mágneses mező, meg tudjuk becsülni a Jupiter mágneses mezejének legnagyobb
értékét.

A Jupiter volt az első olyan bolygó, aminek rádiósugárzását a Földön észlelni
tudták. A jeleket először 1955-ben, 22 MHz-en rögzítették (13,6 méteres
hullámhossz) zajkitörések formájában, amik csúcsai olyan erősek voltak, hogy
azon a hullámhosszon ez a sugárzás volt a legerősebb (a Nap legaktívabb
időszakait kivéve). A rádióforrásokat három, jól elkülöníthető helyen
azonosították, így ez volt az első bizonyíték a Jupiter mágneses terének
létezésére. A későbbi vizsgálatok során deciméteres hullámhosszakon is észlelték
a Jupiter rádiósugárzását. Szokás ezeket a hullámhosszuknak megfelelő
„dekaméteres” (angol rövidítéssel: DAM) és „deciméteres” (angol rövidítéssel:
DIM) sugárzásnak nevezni. E kettő közül a tízméteres hullámok az erősebbek.

A Jupiter nem-hőmérsékleti rádiósugárzása keletkezése alapján kétfelé sorolható,
az egyik a magnetoszférában zajló plazmafolyamatok révén keletkezik, míg a másik
az ún. sugárzási övben keletkező szinkrotronsugárzásból származik.

Az Ió nagy méretű hold (mérete nagyjából a Föld Holdjának felel meg), de a
hatalmas Jupiterhez mérten csak kicsiny égitest. Naprendszerben vulkanikusan ez
a legaktívabb égitest. A Jupiter gravitációs ereje a hold belsejének anyagát
folyamatosan mozgásban tartja, és a felszínére kényszeríti, aminek folyamatos
vulkánkitörés a következménye. A kilövellés másodpercenként sok tonna anyagból,
nagyrészt kénvegyületekből áll. Az anyag egy része kilökődik a világűrbe. Az
űrbe kerülő molekulák hamarosan elveszítik elektronjaikat és ionizálttá (vagyis
elektromosan töltötté) válnak, és a Jupiter mágneses terének csapdájába esnek.
Ezek az ionok alkotják a Jupiter körül az ún. Ió-gyűrűt (vagy Ió-tóruszt).

Amikor elektromos vezetőt mágneses térben mozgatunk, a vezetőben elektromos áram
keletkezik. Ez a földi villamos generátorok működési elve is.

Minthogy elektronok vannak a Jupiter mágneses terében, az Io vékony
atmoszférájával együtt elektromosan vezetőként mozog ebben a térben és a Jupiter
és az Io között elektromos áram folyik, lényegében ez az áram táplálja a
dekaméteres rádióhullámok keletkezését. Az áram erőssége a millió amperes
nagyságrendben van.

Új sötét folt jelent meg a Jupiter déli pólusa környékén, amely feltehetően egy
kisbolygó vagy üstökösmag becsapódási nyoma lehet. Anthony Wesley ausztrál
amatőr csillagász 2009. július 19-én éjjel lefotózta a csapódás helyét,
Magyarországról is készültek fényképek a jelenségről.

Eddig csak egyetlen űrszonda, a Galileo állt pályára a Jupiter körül, 1995.
december 7-én. Több mint hét éven keresztül keringett a bolygó körül, miközben
többször megközelítette a Galilei-holdakat és az Amaltheát. Az űrszonda
szemtanúja volt a Shoemaker–Levy 9 üstökös 1994-es becsapódásának a Jupiterbe. A
Galileo eredetileg tervezett adatgyűjtő kapacitását erősen korlátozta a nagy
nyereségű antenna meghibásodása.

1995 júliusában egy légköri szonda indult el a Galileóról, december 7-én
belépett a bolygó légkörébe, amibe 150 km mélyen hatolt be. 57,6 percen
keresztül adatokat gyűjtött, mielőtt megszakadt az összeköttetés. A nyomás ekkor
22 atmoszféra, a hőmérséklet 135 °C volt. A Galileo nagyjából ugyanilyen sorsra
jutott, amikor 2003. szeptember 21-én szándékosan irányították a bolygó
légkörébe több mint 50 km/s sebességgel. Így elkerülték bármilyen lehetőségét az
Európé hold beszennyezésének, amelyről feltételezték, hogy akár életet is
hordozhat.

A NASA New Frontiers program keretein belül megépült Juno űrszonda 2011.
augusztus 5-én kezdte meg ötéves útját az óriásbolygóhoz. A terveknek
megfelelően, 2016 július elején érte el a Jupitert, július 5-én sikeresen bolygó
körül pályára állt és a tervek szerint 20 hónapig fog körülötte keringeni.
Küldetésének fő célja, hogy felfedje a Jupiter kialakulásának és fejlődésének
történetét. 2018 februárjában a program végén ezt az űrszondát is az
óriásbolygóba irányítják, mint a Galileót.

A Jupiternek 67 holdja ismert. A négy legnagyobbat (Io, Európé, Kallisztó,
Ganümédész) Galilei-holdaknak nevezik, felfedezőjük Galileo Galilei után, aki
1610-ben észlelte őket. A következő négy évszázadban további kilenc kisebb
holdat fedeztek fel a csillagászok földi távcsöveikkel. 1979-ben a Voyager–1
űrszonda három újabbat talált, ezzel az ismert holdak száma 16-ra emelkedett.
Később a fejlettebb technológiáknak köszönhetően további holdakat fedeztek fel a
csillagászok; ezek kicsi, átlagosan 3 km átmérőjű aszteroidák, amelyeket
befogott a Jupiter gravitációs tere. A jelenlegi 67 hold több, mint amennyi
bármely más bolygónak van, de valószínűleg még több kisebb, ismeretlen hold
kering a Jupiter körül.



https://hu.wikipedia.org/wiki/Gareth_Bale

Gareth Frank Bale (Cardiff, 1989. július 16. –) walesi labdarúgó, jelenleg a
spanyol élvonalban szereplő Real Madrid és a walesi válogatott játékosa. A Real
Madrid 2013-ban 101 millió eurót fizetett érte a Tottenham-nek, ezzel akkor
minden idők legdrágább játékosának számított. Megelőzi csapattársát, Cristiano
Ronaldót is, akiért 94 millió eurót fizettek ki 2009-ben. A Transfermarkt adatai
szerint a világ negyedik legértékesebb játékosának számít 90 millió eurós
értékével.

Népszerű remek rúgó-technikájáról, szabadrúgásairól, és sebességéről. Utóbbi már
gyermekkorában is kitűnt, 14 évesen 11,4 másodperc alatt futotta a 100 métert.
Felnőtt karrierjét a Southamptonban kezdte meg 2006-ban, még balhátvédként, de
már ekkor is jó szabadrúgáslövőnek számított. Többször változott már a pozíciója
csapataiban. 2007-ben 7 millió fontért szerződött a Tottenham Hotspur-hez, és
eleinte itt is bal oldali védőként szerepelt. Később játszott középpályásként,
majd bal-, és jobbszélsőként szerepelt.

Eddigi legsikeresebb idénye a 2012–13-as volt, amikor 21 gólt szerzett az angol
bajnokságban.

2011-ben és 2013-ban is az év legjobb játékosának választották Angliában.
Ugyanezekben az években az UEFA év csapatába is bekerült. A Real Madriddal
legnagyobb sikere az UEFA-bajnokok ligája győzelem 2014-ben és 2016-ban, de
Spanyol kupát is nyert már csapatával. Hazája kétségkívül legnépszerűbb
játékosának számít, 2010 és 2016 között a 2012-es év kivételével mindig őt
választották az év legjobb walesi játékosának.

Walesi csúcstartó, hiszen 2006-ban 16 évesen és 315 naposan debütálhatott a
nemzeti csapatban. Túl van már a 60 válogatottságon, és második a walesi
válogatott örökös góllövőlistáján, 2 találatra van szüksége a csúcsbeállításhoz.
A 2016-os Európa-bajnokság selejtezőiben sikerült elérnie azt, amit korábban Ian
Rush-nak, Mark Hughes-nak, vagy éppen Ryan Giggs-nek nem: kijutnia Wales-szel
egy Európa-bajnokságra. Kulcsszerepet vállalt a kijutásban, 7 gólt szerzett a
selejtezősorozatban. A tornán 3 gólt lőtt, és bronzérmet szerzett csapatával.

Gareth Bale 1989. június 16-án született Cardiff városában. Az általános iskolát
Whitchurch-ben, Cardiff peremvárosában végezte, középiskolába pedig már a
fővárosba járt. Még kilencéves korában figyelt fel rá először a Southampton, egy
évvel később pedig már ott focizott. De első klubja az amatőr Cardiff Civil
Service FC volt. Az iskolákban többek között kortársával, a jelenleg
rögbijátékos Sam Warburton-nel rögbizett, és jégkorongozott a foci mellett.
Atletikussága kitűnt a többiek közül, 14 évesen 11,4 másodperc alatt a 100
métert, 4 perc 8 másodperc alatt pedig az 1500 métert futotta le.
Labdarúgó-tehetsége a tanároknak is feltűnt. Nagybátyjától, Chris Pike-tól is
tanulhatott, aki korábban a Fulham-ben, és Cardiff City-ben is játszott
csatárként. 2005-ben hagyta ott a walesi iskolát, egy évvel később pedig már a
"Sotonban" és a válogatottban is bemutatkozhatott.

Bale 16 évesen és 275 naposan, 2006. április 17-én debütált a Southamptonban,
ezzel ő lett Theo Walcott után a második legfiatalabb játékos a csapat
történetében. Az egész mérkőzést végigjátszotta a Millwall ellen. 2006.
augusztus 6-án szerezte első bajnoki gólját szabadrúgásból a Derby County ellen,
amivel 1–1-re hozta az állást. A végeredmény 2–2 lett a Pride Parkban. Következő
gólját a Coventry City ellen szerezte ugyancsak szabadrúgásból a St. Mary's-ben,
a Southampton második mérkőzésén a 2006–07-es szezonban. Bale tovább
fejlesztette nevét, mint szabadrúgás specialista, mikor a West Bromwich Albion
ellen is betalált – szabadrúgásból. 2006. december 16-ára Bale góljainak száma
ötre emelkedett, a Sunderland ellen egyenlítőt lőtt, a Hull City ellen idegenben
és a Norwich City ellen hazai pályán pedig, már-már hagyományosan szabadrúgásból
volt eredményes.

Első profi játékosként eltöltött szezonjában megválasztották a Football League
Év fiatal játékosának 2007. március 4-én.

Utolsó mérkőzése a Southamptonban a másodosztályú rájátszás elődöntőjének első
mérkőzése volt a Derby County ellen 2007. május 12-én. A második félidőben Bale
megsérült, ami miatt ki kellett hagynia a második mérkőzést. Összesen 45-ször
lépett pályára a csapatban és 5 gólt szerzett.

Bale 2007. május 25-én lett az élvonalbeli Tottenham Hotspur játékosa. Négyéves
szerződést írt alá a londoni klubnál 5 millió font ellenében, ami 10 millióra is
emelkedhet.

Első mérkőzését a Spursben a St. Patrick's Athletic elleni barátságos meccsen
játszotta 2007. július 12-én, de a 80. percben lecserélték. Első tétmérkőzése a
Manchester United elleni idegenbeli bajnoki volt 2007. augusztus 26-án, Bale
lenyűgöző játékkal mutatkozott be a Premier League-ben.

Második bajnokiján, 2007. szeptember 1-jén megszerezte első gólját a Fulham
ellen. A végeredmény 3–3 lett. Ezután a rivális Arsenal ellen volt eredményes az
észak-londoni derbin (1–3). A gólszerzést folytatta a Ligakupában, a hazai,
Middlesbrough elleni mérkőzésen, ezzel már a harmadik góljánál járt négy
mérkőzésen. Az UEFA-kupában pedig előkészített egy gólt a ciprusi Anórthoszi
Ammohósztu ellen.

Miután a Birmingham City ellen 2007. december 2-án Fabrice Muamba szerelését
követően megsérült, lecserélték. Később megállapították, hogy ínszalagsérülést
szenvedett a jobb bokájában. A csapat sportigazgatója, Damien Comolli 2008
februárjában közölte, hogy Bale-nek a szezon hátralevő részét ki kell hagynia a
sérülése miatt.

2009 júniusában térdsérülést szenvedett, emiatt több hónapos kihagyásra
kényszerült. Csak szeptember 26-án tért vissza, a Burnley elleni (5–0) meccsen a
85. percben cserélték be. Nem érezte magát jól a padon, de Benoît Assou-Ekotto
jó formában volt, ezért nem volt esélye a kezdőcsapatba kerülésre. Aztán mikor a
kameruni megsérült, megnyílt az út Bale előtt, és a Peterborough elleni (4–0)
kupameccsen már kezdett, Harry Redknapp vezetőedzőt pedig lenyűgözte játékával.
Innentől már kirobbanthatatlan volt a kezdőcsapatból teljesítményének
köszönhetően. Az Arsenal elleni londoni derbin ő szerezte meg a győzelmet érő
találatot (2–1), majd három nappal később a Chelsea ellen is ő döntötte el a
három pont sorsát (2–1), és a mérkőzés legjobbjának választották.

2010 áprilisában övé lett a hónap játékosa díj, klubja pedig egy újabb 4 éves
szerződést kötött vele.

2010. augusztus 21-én duplázott a Stoke City elleni (2–1) találkozón, második
gólja különösen szép volt, kapásból bombázott a jobb felső sarokba. A BBC ezt a
találatot választotta a hónap legszebb góljának. Csapatával bejutottak a
Bajnokok Ligájába is, ahol a holland Twente ellen (4–1) első BL-gólját is
megszerezte. Teljesítménye elismeréseként a walesi szövetség az év játékosának
választotta meg.

Bár Assou-Ekotto felépült, Bale bebetonozta magát addigra a kezdőcsapatba. Az
Internazionale elleni (3–4) meccsen a San Siroban megszerezte profi pályafutása
első mesterhármasát, pechére a csapat így is kikapott. A visszavágón, november
2-án javított a Spurs, és 3–1-re legyőzték a később negyeddöntőig jutó olasz
csapatot. Bale és csapata szintén a negyeddöntőig jutott, az AC Milan kiejtése
(1–0, 0–0) után a Real Madrid parancsolt nekik megálljt (0–4, 0–1). A walesi
szélső négy gólt szerzett a sorozatban, és holtversenyben a 10. helyen végzett a
góllövőlistán. 2010 decemberében elnyerte az év walesi sportszemélyiségének járó
díjat. Később kijelentette, hogy továbbra is a Tottenhamben szeretne játszani,
és annak ellenére írt alá a közelmúltban egy négyéves szerződést, hogy több nagy
klub is érdeklődött iránta. 2011-ben, a szezon végén bekerült a bajnokság
álomcsapatába, és megkapta a játékosok szervezete által megszavazott Az év
labdarúgója díjat, tehát a 2010–11-es szezonban őt látták az angol bajnokság
legjobbjának.

2011. szeptember 24-én a Wigan elleni idegenbeli találkozón szerezte meg
szezonbeli első gólját. A mérkőzést a Tottenham nyerte 2–1-re. A Queens Park
Rangers elleni hazai, 3–1-es győzelem alkalmával két gólt lőtt, majd a Fulham
ellen is megzörgette a hálót, igaz, sokak szerint ez Chris Baird öngólja volt.
2011. december 3-án a Bolton Wanderers ellen (3–0) is a kapuba talált, hogy
aztán a Norwich City elleni duplával zárja az évet (2–0).

2012. január 5-én bekerült az UEFA év csapatába, és még ebben a hónapban
megválasztották a Premier League-ben a hónap játékosának. A tavalyi évhez
hasonlóan idén is tagja volt a bajnokság álomcsapatának. A szezon végén ismét
alá írt egy négyéves szerződést.

A szezon előtt Bale 3-asról 11-esre változtatta a mezszámát, innentől kezdve már
jelenlegi pozíciójában, szélsőként szerepelt. Első gólját a Reading ellen
szerezte a szezonban (3–1), majd a Manchester United elleni 3–2-es győzelem
alkalmával is betalált, ő szerezte csapata második gólját, a Tottenham pedig
1989 után először tudott nyerni az Old Traffordon. November 28-án a Liverpool
ellen megszerezte pályafutása első öngólját. Meglehetősen szerencsétlen gól
volt, egy szöglet után egyik csapattársa a gólvonalról vágta ki a labdát, ám
kirúgott labdája pont Bale-t találta el, akinek a fejéről a kapuba pattant a
labda. Előtte azonban már gólt lőtt, így az ő találata is kellett a győzelemhez
(2–1). December 26-án mesterhármast ért el az Aston Villa elleni idegenbeli
4–0-ra megnyert mérkőzésen.

A kupában is gólt szerzett a Coventry City ellen, valamint gólpasszt adott Clint
Dempseynek (3–0). Január 30-án a Norwich City ellen (1–1) szenzációs szólógólt
lőtt, félpályáról indulva. Ezt követően a West Brom ellen az ő góljával nyerték
meg a meccset (1–0). A Newcastle United (2–1), majd a West Ham ellen (3–2) is
egyaránt duplázott. Március 3-án az Arsenal elleni londoni derbin ő szerezte meg
a vezetést a 2–1-es győzelemmel végződő meccsen, így a legutóbbi 5 bajnoki
mérkőzésén Bale mindig betalált, és 7 gólt szerzett.

Az Európa ligában az Olimpique Lyon elleni 2–1-re megnyert meccsen mindkét gólt
ő szerezte, és mindkettőt szabadrúgásból. Aztán az Internazionale elleni 3–0-s
győzelem alkalmával is a kapuba talált. A walesi játékos februári produkciójának
köszönhetően megkapta A hónap játékosa díjat. Januárban és februárban is
egyaránt az ő gólját választották meg a hónap legszebb találatának. Április 4-én
megsérült a jobb bokája a svájci Basel elleni Európa-liga negyeddöntő első
mérkőzésén. Ám mikor visszatért, ott folytatta, ahol abbahagyta: a Manchester
City ellen gólt és gólpasszt is jegyzett, a Spurs pedig 3–1-re nyert.

2013. április 28-án megnyerte az ezúttal újságírók által megszavazott Az év
labdarúgója díjat, 2011 után ismét (akkor a játékosok szavazták meg), tehát ő
lett a szezon legjobb játékosa Angliában. Sőt, az év fiatal játékosának is őt
választották, emellett még az FWA Év játékosa díjat is elnyerte. Eddig ezt a
három díjat egy szezonon belül Gareth Bale előtt eddig Cristiano Ronaldónak
sikerült megnyernie.

Május 4-e különleges nap volt Bale számára. Amellett, hogy megszerezte 20.
gólját is a szezonban, lejátszotta 200. tétmérkőzését is a Tottenham-ben,
ráadásul korábbi csapata, a Southampton ellen tette meg mindezt. Csapata pedig
1–0-ra nyert. Május 19-én, a zárófordulóban a White Hart Lane-en fogadták a
Sunderland csapatát. A walesi szélső ennek a mérkőzésnek úgy ment neki, hogy
tudta, valószínűleg ez az utolsó mérkőzése a Spurs-ben. Búcsúzása stílusszerűre
sikerült: a 90. percben az ő bombagóljával nyerték meg a meccset 1–0-ra.

A Tottenham Hotspur és a Real Madrid 2013. szeptember 1-jén, a nyári átigazolási
időszak utolsó napján közösen jelentette be, hogy Bale a spanyol klub játékosa
lett. Új klubjával hatéves szerződést kötött, és 91 millió eurót fizettek érte,
amivel a világ második legdrágább játékosának számított Cristiano Ronaldo után,
akiért 94 millió eurót fizetett a Real Madrid 2009-ben. A Tottenham-ben is
használt 11-es mezszámot kapta, korábban olyan játékosok is ezt mezszámot
használták Madridban, mint mondjuk a brazil Ronaldo.

2016. január 21-én aztán, a transzfer után több mint 2 évvel kiderült, pontosan
mennyiért is váltott klubot Bale. Eszerint a walesi szélsőt 2013-ban 101 millió
euróért vásárolta meg a Real Madrid. Ha a klub egyben fizet, 87 millióba került
volna, Florentino Pérez klubelnök azonban részletben fizetett, így jött ki ez az
összeg, amivel Bale akkor világ legdrágább játékosának számított. Az összeget
egy brit lap tudta meg.

Gareth Bale-t a szezon első felében sérülések sújtották; a Real Madrid első
tizenhat meccséből ötöt kihagyott, és csak ugyanennyit játszott végig. Első
bajnokiján a Villarreal ellen idegenben máris gólt szerzett, de a 2–2-re végződő
mérkőzést nem játszotta végig. Második meccse a Galatasaray elleni idegenbeli
Bajnokok Ligája-találkozó volt, bár csak az utolsó 26 percben kapott szerepet
(6–1). Hazai pályán, a Santiago Bernabéu stadionban is bemutatkozott az Atlético
Madrid elleni bajnokin, azonban a mérkőzést 1–0-ra elveszítették. Combsérülése
miatt kihagyta a København és a Levante elleni találkozókat, és Málaga, illetve
a Juventus elleni meccseken is csak néhány percet szerepelt. Élete első El
Clásicoját október 26-án játszotta a Camp Nou-ban, de nem teljesített jól, a 61.
percben le is cserélte Carlo Ancelotti. A mérkőzést a Barcelona nyerte 2–1-re,
Bale teljesítményét pedig többen is kritizálták.

A következő fordulóban aztán megtört a jég, és a Sevilla ellen remekül játszott,
2 gólt is lőtt, egyet szabadrúgásból, csapata pedig 7–3-ra nyert otthon. A
következő bajnokin két gólpasszal vette ki a részét a Rayo Vallecano elleni
3–2-re megnyert mérkőzésből. A Bajnokok Ligájában is megszerezte első gólját a
spanyol klub színeiben, a Juventus ellen ő egyenlített, a végeredmény 2–2 lett.
A Real Sociedad ellen gólpasszt adott Sami Khedirának (5–1), majd az Almería
ellen negyedik bajnoki gólját is megszerezte a nyolcadik mérkőzésén (5–0). A
Galatasaray ellen szabadrúgásból talált a kapuba, bár lecserélték, a Madrid így
is nyert, mégpedig 4–1-re.

A Real Valladolid ellen megszerezte első mesterhármasát a Real Madrid színeiben.
Ez egy úgynevezett "tökéletes mesterhármas" volt, hiszen mindkét lábával, és
fejjel is a kapuba talált. A Bajnokok Ligájában a nyolcaddöntő első meccsén a
Schalke 04 ellen 2 gólt szerzett, csapata saját pályáján 6–1-re ütötte ki a
német együttest, a visszavágón pedig 3–1-re nyertek. A Rayo Vallecano elleni
bajnokin is két gólt szerzett, az egyiket a kaputól indulva, végig az egész
pályán átrohanva szerezte. A BL-ben folytatta jó sorozatát, hiszen a Borussia
Dortmund elleni negyeddöntőben már a 3. percben gólt szerzett (3–0), de a sima
első meccs után végül örülhettek a továbbjutásnak a "királyiak", a Dortmund
összesítésben majdnem ki tudott egyenlíteni (0–2). A bajnokságban betalált a
Real Sociedad (4–0), és az Almería (4–0) ellen is.

A Spanyol Kupában az Atlético Madrid elleni párharcban kettős győzelemmel (3–0,
2–0) jutottak a fináléba. Ott aztán a Barcelona ellen nem akármilyen gólt
szerzett: a 85. percben 1–1-re állt a mérkőzés, amikor Bale futott el a szélen,
de Marc Bartra az alapvonalon túlra lökte, azonban a walesi játékos még a pályán
kívül, majd a pályán is tovább futott, a tizenhatoson belülre érve pedig
higgadtan, José Manuel Pinto lábai között lőtt a hálóba, a Madrid pedig
megnyerte a meccset, és egyben a Kupát is. A Bajnokok Ligájában a Bayern München
kiejtésének (1–0, 4–0) köszönhetően jutottak a döntőbe. A lisszaboni mérkőzésen
a rivális Atlético Madrid volt az ellenfél. Már eldőlni látszott a meccs, amikor
a 93. percben Sergio Ramos egyenlített, és így újra nyitottá vált a találkozó. A
második gólt pedig Bale szerezte, egy beadás után fejelt a kapuba, végül 4–1
lett, a Real Madrid pedig megnyerte a Bajnokok Ligáját, a klub története során
tizedik alkalommal, ennek pedig Bale is a részese volt. A bajnokságot viszont az
Atlético nyerte, a Real Madrid pedig a Barcelona mögött csak a 3. helyen
végzett.

A szezon első meccsén Bale hazalátogatott az UEFA-szuperkupa miatt, ugyanis
Cardiff-ben rendezték a Sevilla elleni mérkőzést. Jól játszott a mérkőzésen, és
ő készítette elő az első gólt Cristiano Ronaldónak. A portugál duplájának
köszönhetően 2–0-ra nyertek, ez volt Bale harmadik címe a spanyol csapattal.
Első gólját a Real Sociedad ellen szerezte, azonban a Real 4–2-es vereséget
szenvedett. A Deportivo La Coruña ellen azonban győztek, mégpedig 8–2-re
idegenben, Bale pedig ezen a meccsen két gólt szerzett. BL-győzelmük miatt a
FIFA-klubvilágbajnokságon is részt vehettek, a walesi játékos a Cruz Azul elleni
elődöntőben (4–0), majd a San Lorenzo elleni döntőben is betalált, a Real pedig
2–0-ra nyert, így egy újabb címet gyűjtöttek be.

Előbb az Elche (5–1), majd a Rayo Vallecano (5–1) elleni találkozón is betalált,
a Málaga ellen pedig ő döntötte el a három pont sorsát a 84. percben (2–1). A
Bajnokok Ligájában a svájci Basel (5–1) és a bolgár Ludogorec Razgrad (4–0)
kapuját vette be, de ebben a sorozatban már nem szerzett több gólt. Az Espanyol
ellen szabadrúgásból vette be a kaput (3–0), majd a Getafe (3–0) után a Córdoba
ellen zsinórban a harmadik bajnokiján is betalált, a 90. percben az ő büntetőből
elért góljával nyerték meg a mérkőzést (2–1). Ám az Atlético Madrid elleni
idegenbeli meccsen súlyos, 4–0-s vereséget szenvedtek, innentől pedig már sem a
csapatnak, sem Bale-nek nem úgy ment, ahogy azelőtt, az Athletic Bilbao elleni
vereséggel (0–1) pedig az első helyüket is elveszítették a tabellán. A Levante
ellen duplázni tudott (2–0), ám az El Clásicót is elveszették (1–2), Bale utána
pedig már csak a Granada elleni 9–1-es, kiütéses győzelem alkalmával talált a
kapuba a bajnokságban.

Az Espanyol elleni bajnokin a blancók szurkolói kifütyülték Bale-t, azért, mert
önző volt és nem passzolt Ronaldónak. A játékost később Carlo Ancelotti megvédte
ebben a kérdésben. A Málaga elleni mérkőzésen lábsérülést szenvedett.

A BL-ben kis híján a már nyolcaddöntőben kiestek a Schalke 04 ellen (2–0, 3–4),
az Atlético-nak viszont visszavágtak a korábbi súlyos vereségért, még ha nehezen
is ment (0–0, 1–0). Bale-nek már ezeken a meccseken sem ment igazán, az Atlético
elleni második mérkőzést ki is hagyta sérülés miatt, és a helyette játszó Javier
Hernández szerezte a győztes gólt, ami nem volt jó előjel a walesi számára. A
Juventus elleni elődöntőre már visszatért, de csapatához hasonlóan nem
teljesített jól, ezért nem jutottak be a döntőbe (1–2, 1–1). A Spanyol kupában a
nyolcaddöntő volt a végállomás, a bajnokságban pedig a 2. helyet szerezték meg a
Barcelona mögött.

Harmadik szezonját új edzővel kezdte meg, hiszen Carlo Ancelottit az idény után
menesztették. Helyére Rafael Benítezt nevezték ki. Bale sokkal jobban kezdett,
mint a legutóbbi szezonban, a Real Betis elleni duplával kezdte meg a
gólgyártást (5–0). Ezt követően összeszedett egy sérülést, és a
BL-csoportmeccseken csak két találkozón lépett pályára, bár egy gólpasszt így is
kiosztott az ukrán Sahtar Doneck ellen (4–3). A bajnokságban csak a 13.
fordulóban talált be legközelebb, az Eibar otthonában (2–0). Innentől viszont
talán először játszott úgy, ahogy a Tottenham-ben, és ahogy azt elvárják tőle: a
Getafe ellen is betalált (4–1), majd a Rayo Vallecano elleni 10–2-es, kiütéses
győzelem alkalmával megszerezte első mesternégyesét is a Real Madridban, és még
kiosztott egy gólpasszt is. Úgy tűnt, Benítez megtalálta Bale pozícióját a
csapatban, többek szerint a spanyol szakembernek köszönhetően kezdett el újra
formában játszani. A Real azonban több fontos pontot is elhullajtott, ezért a
2016. január 3-i Valencia ellen elért 2–2 után menesztették Rafa Benítezt. Ezen
a meccsen a walesi játékos is gólt szerzett.

Az új edző a korábbi klasszis Zinédine Zidane lett, akivel szintén folytatta jó
sorozatát a walesi szélső. A Deportivo ellen második mesterhármasát érte el a
spanyol klub színeiben (5–0), majd a Sporting Gijón ellen is betalált (5–1).
Ebben az időszakban ő számított a topligák legjobban fejelő játékosának, 7 gólt
is szerzett fejjel. Utóbbi mérkőzésen még a félidőben le kellett cserélni
sérülés miatt, ezért több mint egy hónapos kihagyásra kényszerült. A Celta Vigo
elleni visszatérése alkalmával csereként beállva gólt szerzett, ő szerzete a
mérkőzés utolsó találatát (7–1). A Bajnokok Ligájába visszatérve bő egy órát
kapott kezdőként az AS Roma ellen. Mivel a Sevilla otthoni, 4–0-s legyőzésekor
is a kapuba talált, megszerezte negyvenharmadik spanyolországi gólját, ezzel ő
lett a spanyol bajnokság történetének leggólerősebb brit játékosa, Gary Lineker
42 gólos rekordját átadva a múltnak. A Barcelona idegenbeli legyőzése alkalmával
győztes gólt érő passzt adott Cristiano Ronaldónak, a Getafe ellen pedig
megszerezte szezonbeli 16. gólját. A Villarreal ellen kisebb sérülés miatt nem
játszhatott, ám a Rayo Vallecano ellen visszatért, a Real Madrid 2–0-s
hátrányból felállva nyerte meg a meccset. Bale előbb szépítő, majd győztes gólt
szerzett (3–2).

A Manchester City elleni Bajnokok Ligája visszavágón az ő Fernando-n megpattanó
találatával dőlt el a döntőbe jutás sorsa. A döntőben az Atletico Madrid ellen a
15. perc után Toni Kroos tekerte be a labdát, a walesi megcsúsztatta azt, Sergio
Ramos pedig a kapuba kotorta. A mérkőzés végül büntetőkkel dőlt el, Bale
értékesítette a saját tizenegyesét. A Real Madriddal másodjára hódította el a
BL-trófeát 3 éven belül. Az idény során 19 gólt szerzett klubjában, csak a
bajnoki mérkőzéseken volt eredményes.

A szezon első tétmeccsén a Real Madrid megnyerte az UEFA-szuperkupát az
Európa-liga győztes Sevilla ellenében. Az Európa-bajnoki részvétel miatt több
fontos játékos nem játszott a találkozón, így Bale sem. A bajnoki nyitányon a
Real Sociedad ellen már a második percben megszerezte a vezetést, majd a
hosszabbításban is betalált (3–0). A Bajnokok Ligájában a Borussia Dortmund
otthonában sarokkal adott gólpasszt Cristiano Ronaldónak (2–2), majd az Eibarnak
is gólt rúgott (1–1). A Real négyes döntetlen-sorozatba került, de győzelmeikkel
maradtak a tabella első helyén. A Legia Warszawa ellen gólt szerzett a BL-ben
(5–1), majd ő ellenük a második mérkőzésen egy bombagóllal megszerezte a Madrid
történelmének leggyorsabb gólját az elitsorozatban, 56 másodperc elteltével.
Végül csalódást keltő döntetlent értek el a zárt kapuk mögött játszó lengyelek
otthonában (3–3). A bajnokságban duplázott a Leganés ellen (3–0).

Október 30.-án aláírt egy 2022-ig szóló szerződést. November 22.-én a Sporting
CP elleni BL-meccsen (2–1) bokasérülést szenvedett. Hamar kiderült, hogy
2016-ban már nem léphet pályára, majd később az is, hogy legalább 3 hónapot ki
kell hagynia. Hosszú kihagyás után, február 18.-án az Espanyol ellen tért
vissza, csereként beállva gólt is szerzett a 2–0-ra végződő mérkőzésen.

A walesi felnőtt válogatottban a 2005–06-os szezon végén mutatkozott be. Első
mérkőzését 2006. május 27-én játszotta csereként beállva Trinidad és Tobago
ellen. Ezzel ő lett a legfiatalabb játékos, aki valaha a walesi válogatottban
játszott; mindössze 16 éves és 315 napos volt, amivel megdöntötte Lewin Nyatanga
három hónapos rekordját. A mérkőzésen ő készítette elő a győztes gólt Robert
Earnshaw-nak.

2006. október 7-én ő lett a legfiatalabb játékos, aki gólt lőtt a felnőtt
válogatottban; Bale egy Európa-bajnoki selejtezőn volt eredményes Szlovákia
ellen, szabadrúgásból. Második gólját San Marino ellen szerezte 2007. március
28-án. Azóta már túl van a 60 válogatottságon, és 26 gólt szerzett, 2-re van a
walesi csúcstól.

2014. szeptember 9-én egy fejes– és egy szabadrúgás góllal járult hozzá a 2–1-es
Andorra elleni győzelemhez az első kvalifikációs meccsen. 14 góljával beérte
John Hartsont és 10. helyre lépett a walesi örök góllövőlistán. 2015. március
28-án az Izrael elleni 3–0-s győzelem alkalmával 2 góllal járult hozzá a
sikerhez. Június 12-én győztes gólt szerzett Belgium ellen (1–0).

2015. szeptember 3-án Ciprust is legyőzték 1–0-ra, ez pedig azt jelentette, hogy
sikerült elérnie azt, amit például Ryan Giggs-nek nem: kijutott Wales-szel egy
világtornára. Ez Magyarországhoz hasonlóan Walesnek is az 1986-os világbajnokság
után először sikerült. Európa-bajnokságra pedig történetük során először.
Október 13-án hetedik gólját szerezte meg a sorozat alatt Andorra ellen (2–0). A
Real Madrid szélsője igazi vezére lett az együttesnek, és kitett magáért a
selejtező során; 7 góllal és 2 gólpasszal vette ki a részét a menetelésből, s
tekintve, hogy a válogatott összesen 11-ig jutott, ez elég meghatározó része.

A walesi válogatott a B csoportba került, ellenfeleik Anglia, Oroszország, és
Szlovákia voltak.

A szlovákok ellen kezdtek, és Bale szabadrúgásával megszerezte Wales
történetének első Európa-bajnoki gólját. A meccset 2–1-re nyerték. Az angolok
ellen is egy szabadrúgással szerezte meg a vezetést, bár ehhez kellett Joe Hart
kapus hibája is. A meccset egy hosszabbításban szerzett angol góllal vesztették
el (1–2). Bale az első két csoportmérkőzésén két szabadrúgás gólt ért el, ezzel
ő lett Michel Platini és Thomas Häßler után a harmadik játékos, aki egy
Európa-bajnoki tornán egynél több szabadrúgás gólt ért el. Egy csoportkörön
belül viszont még senki nem rúgott két gólt szabadrúgásból. Az Oroszország
elleni meccsen egy sima győzelemmel – közte egy Bale-góllal – megszerezték a
csoport első helyét és a továbbjutást (3–0).

A nyolcaddöntőben egy ő beadását követő északír öngóllal nyertek 1–0-ra. A
negyeddöntőben a torna egyik esélyesének tartott Belgium ellen remek meccset
játszottak, és nagy meglepetésre nyertek 3–1-re. Ezzel már biztossá vált az
éremszerzés, a döntőbe jutás viszont nem jött össze a végső győztes Portugália
ellen (0–2). Bale viszont a walesi csapat egyik legjobbjaként bronzérmet tudott
szerezni élete első nagy tornáján.

A 2012. évi nyári olimpiai játékok lehetőséget nyújtott Bale-nek, hogy részt
vegyen a labdarúgó-tornán, mégpedig Nagy-Britannia színeiben. Azt mondta,
szeretne játszani, ennek volt, aki örült, volt aki nem. Jonathan Ford, a walesi
szövetség vezérigazgatója azt mondta, hogy Bale walesi, nem pedig brit, ezért
nem támogatják a szereplését, viszont neki is megvannak a saját döntései. Bale
szóvivője szerint mivel a játékos 100%-ig walesi, ezért brit is.

Az olimpiai szereplés végül Bale sérülése miatt meghiúsult, és nem lépett
pályára a brit válogatottban.

Bale legfőbb erényei a sebesség, a remek rúgótechnika és a szabadrúgások. A
világ leggyorsabb játékosai között tartják számon, hozzá hasonlóan
Pierre-Emerick Aubameyangot és Marco Reus-t szokták ebben kiemelni. Legnagyobb,
mérkőzésen mért sebessége 36,9 km/h. Kiválóak a fizikai képességei, az
állóképessége, és a szabadrúgásai. Utóbbival kapcsolatban érdemes kiemelni, hogy
egy Olympique Lyon elleni mérkőzésen két gólt is szerzett szabadrúgásból.
Szorgalmas, dinamikus játékos, jól érzi a labdát, és a kaput is. A Real
Madridban vált az egyik specialitásává a nagy bedobás.

Bal lábas, de gyengébbik lábával sem lő rosszul. Számos távoli gólt szerzett már
karrierje során, és futómennyisége is átlagon felüli. A 2013–14-es szezonban a
statisztika szerint Cristiano Ronaldónál is hatékonyabban végzi el a
szabadrúgásokat.

Karrierjét balhátvédként kezdte, Harry Redknapp kezdte el játszatni egy sorral
feljebb, ezután pedig balszélsőként szerepelt. Ezen a poszton érte el karrierje
eddig legjobb szezonját, hiszen 21 angol bajnoki gólt szerzett a 2012–13-as
szezonban. A Real Madridnál Cristiano Ronaldo miatt került át a másik oldalra,
így a spanyol klubnál jobbszélsőként számolnak vele. A gólokat így is elvárják
tőle, de gólpasszok terén sem áll rosszul. A spanyol klubnál 2 szezon után
elérte a 100 tétmérkőzést, ez idő alatt szerzett 41 gólt, és kiosztott 36
gólpasszt. Már a Southampton-ban is jó szabadrúgáslövőnek számított, nem egy
gólt lőtt ilyen szituációból. Korábban hátvéd létére gyakran felzárkózott a
támadásokhoz, 45 mérkőzésen 5 gól és 12 gólpassz nem rossz egy balhátvédtől. A
Spurs-nél is sokat támadott még védő korában. Bale eddigi karrierje során 4
mesterhármast, és egy mesternégyest szerzett, 2–2 tripla a Tottenham-ben és a
Real Madrid-ban, és a 4 gólos találkozója is a spanyol klub színeiben volt. Az
aktuális klubja riválisai ellen sem teljesít rosszul, korábban szerzett gólokat
az Arsenal ellen, és van gólja már az el Clásico-n is.

A válogatottban a csatár mögötti pozícióban szokott általában játszani, Chris
Coleman szövetségi kapitány így akarja kizárni, hogy a csapat túlságosan egy
oldalra koncentráljon, ami ellen könnyebb védekezni. Bale középen sokkal nagyobb
területen, szabadabban mozoghat, és így is eredményes tud lenni.

A Southampton-ban, és a Tottenham-ben is több dicséretet kapott, többek között
szorgalma, alázata, és főleg teljesítménye miatt. Amikor az utolsó angliai
szezonjában 21 gólt szerzett, és a szezon legjobb játékosának választották,
mindenki potenciális Aranylabdásként kezelte: a szakértők, az edzők, a
szurkolók, és a piac is. Ezért is kellett mélyen a zsebébe nyúlnia a Real
Madrid-nak, és világcsúcsot jelentő összeget kifizetnie érte.

A többség úgy tartja, nem ér 101 millió eurót, van, aki szerint nem csak ő,
senki sem ér ennyit. Úgy vélik, Cristiano Ronaldo már sokszorosan visszafizette
az árát, míg Bale eddigi szezonjai közül egyik sem volt kiemelkedő, és ára
ellenére sem lesz képes annyi gólra, mint a portugál. Míg a walesi két szezon
alatt nem jutott el 30 bajnoki gólig, addig a portugálnak egy alatt a 40 sem
jelent akadályt. Ha Bale lenne Ronaldo szerepében, és minden körülötte forogna,
lehet, hogy másképp lenne. Sokan kritizálták, hogy a fontos mérkőzéseken rendre
gyengébb teljesítményt nyújt, és nagy helyzeteket puskáz el. Vannak azonban,
akik szerint megérdemli az esélyt.

Korábbi edzője, Harry Redknapp elmondta, hogy idegesítette őt, hogy Bale
állandóan a hajával foglalkozott. A walesi játékost úgy tartják számon, mint a
világ legjobb szélsőinek egyikét, korábban kapott dicséretet Luís Figótól, José
Mourinhótól, Igor Štimac-tól és Dani Alves-től is. A korábbi Liverpool játékos
Mark Lawrenson szerint Bale különleges labdarúgó, mivel nagyon jók a
pontrúgásai, a bal lába, és a sebessége. Az utolsó angliai szezonja után
Cristiano Ronaldo-hoz és Lionel Messi-hez hasonlították.

A 2015–16-os szezonban teljesítménye miatt már nagyrészt dicséretekkel illetik,
és a pályán is sokkal jobban érti meg egymást csatártársaival, Karim Benzemával,
és Cristiano Ronaldóval. Ők hárman együtt alkotják a BBC-t (Bale, Benzema,
Cristiano), a brit műsorszolgáltató után szabadon.

Madridban él élettársával, és egyben középiskolai szerelmével, Emma
Rhys-Jones-szal. 2012. október 21-én Cardiff-ben született meg első gyermekük,
Alba Violet. 2016. március 22-én második lányuk született meg, Nava Valentina
névvel. Egy testvére van, Vicky.

Az EA Sports FIFA-videojáték sorozat borítóin is szerepel, a FIFA 14-be bekerült
elhíresült gólöröme, a kézével szívet formázás. Bale támogatói az Adidas, az EA
Sports, a Lucozade, és a BT Sport. Szerepelt már Adidas reklámokban, 2014
márciusában ő volt az első játékos, aki viselte az Adidas F50 Crazylights
futballcsukát. Egyes források szerint a Real Madrid második legjobban kereső
játékosa Cristiano Ronaldo után.

2014 novemberében részt vett egy ebola elleni kampányban, erre az eseményre a
világ minden tájáról hívtak meg labdarúgókat, és többek közt részt vett ezen
Cristiano Ronaldo, Neymar, Xavi, vagy éppen Didier Drogba. A Nemzetközi– (FIFA)
és az Afrikai Labdarúgó-szövetség (CAF) közösen szervezte meg a rendezvényt,
hogy felhívják a figyelmet a betegség elleni küzdelemre.

Nagyon szeret golfozni, saját pályája is van a kertjében. Aktív a közösségi
oldalakon is, a Facebookon több mint 25 millió, a Twitteren több mint 7 millió,
az Instagramon pedig több mint 21 millió követője van.



https://hu.wikipedia.org/wiki/Rendfokozat

A rendfokozat az egyes (főleg fegyveres) szervezeteknél a szolgálati rendben
elfoglalt helyet kifejező besorolás. A rendfokozatok az adott fegyveres
testületnél rendszert alkotnak (rendfokozati rendszer).

A rendfokozat a fegyveres erőknél (honvédség, légierő, haditengerészet) és a
fegyveres testületeknél, rendvédelmi szerveknél (rendőrség,
büntetés-végrehajtási szervezet, Nemzeti Adó- és Vámhivatal hivatásosai,
katasztrófavédelem) alkalmazott, törvény által szabályozott – a szolgálati
beosztással egységben –, a szolgálati rendben elfoglalt helyet kifejező
besorolás. 2007. december 31-én megszűnt határőrségnél szintén rendfokozati
rendszer volt érvényben.

A rendfokozat kifejezi az állomány tagjának állománycsoportba tartozását,
részben alá–fölérendeltségi viszonyát, ami – az elfoglalt beosztástól függően –
meghatározott jogokkal és kötelezettségekkel jár együtt. A tényleges állományú
tiszti és az afeletti csoportok (főtisztek, tábornokok) a rendfokozat
megnevezésével együttesen, azelőtt alkalmazhatnak végzettségnek megfelelő
szakbeosztási jelzőt mind szóban, mind írásban (pl. mérnök főhadnagy, orvos
dandártábornok), a tartalékosoknak és a nyugállományúaknak pedig
állományviszonyukat kötelezően meg kell jelölniük (pl. tartalékos mérnök
százados, nyugállományú orvos alezredes).

Magyarországon a fegyveres erők és testületek – honvédség, rendőrség, Nemzeti
Adó- és Vámhivatal, büntetés-végrehajtás és a katasztrófavédelem hivatásos
tagjainak rendfokozata formailag megegyezik egymással. Eltérés csak a
rendfokozatok megjelenésében, a váll-lap és a paroli alaplap színében van: a
paroli színe a honvédségen belül a fegyvernemtől függ, például vörös a tüzéreké;
kék a Rendőrségé, a megszűnt Határőrségé zöld, lila a BVOP-é, vörös a
katasztrófavédelemé. Továbbá eltérés van a katonai rendfokozatokat kiegészítő
jelzésrendszerekben is, a honvédség rendfokozati jelzéseinek alakja (pl.
galléron hordott) eltérhet a többi fegyveres szervnél használttól. A rendőrség
hímzett váll-lapjain és tépőzáras jelzésein – sematikusan – a testület címere is
szerepel. A köztársasági őrezred rangjelzése piros alapvászonra készül, szintén
tartalmaz testületjelzést, ami a Parlament sziluettje.

A mai értelemben vett katonai rendfokozatok kialakulása és a ranglétra
megjelenése a 17-18. században, a tömeghadseregek megjelenésének időszakára
tehető, bár rendszeresítésük hosszú évek alatt alakult ki. A magyar rendfokozati
megnevezésekben elsősorban a német, ill. a francia hatás érződik.

A 18. századi haderőben a legkisebb bajtársi közösség a táborozáshoz és a
főzéshez szükséges felszereléssel közösen rendelkező háromfős, általában egy
öreg katonából és két újoncból álló pajtásság volt. Három pajtásság együtt
alkotott egy tizedalját. Általában hat-tíz tizedaljából szerveztek egy századot,
ahogyan akkor nevezték: kompániát. A kompánia volt az ezreden belüli
gazdálkodási alapegység a gyalogságnál és a lovasságnál is.

Harcászati alapköteléknek viszont már a két vagy több századból szervezett
gyalogzászlóaljat és lovasságot tekintették. Ennek példájára gyakrabban vontak
össze két vagy több ezredet, egy-egy jelentősebb hadjárati cél megvalósítását
megelőzően, az így létesített nagyobb kötelék korabeli elnevezése brigádia (mai
kifejezéssel: dandár) volt. Több brigádiából szerveztek azután egy-egy
hadoszlopot vagy tábort anélkül, hogy a ma ismeretes magasabbegység-fogalmat még
használták volna.

A századoknál a kiképzés a kapitány mellé beosztott hadnagy feladata volt, a
francia lieutenant és a német Leutnant egyaránt a "helyettes" értelemben vett
latin locumtenens (helytartó: locus - hely, tenere - tart) szóra vezethető
vissza. A hadnagyoknál is megjelent a finomodás, a rangidős főhadnagy és az
egyes hadseregeknél bevezetett sub-lieutenant – alhadnagy – rendfokozatok
megjelenésével.

A gyalog- és lovaskompánia élén álló személy rendfokozati megnevezése magyarul
egységesen kapitány volt, míg a német megkülönböztette a Hauptmann és
Rittmeister szóalakkal. A magyar százados ugyancsak későbbi nyelvi képződmény.

Az ezred belrendjéért és a kiképzéséért felelős tiszt megnevezése
főstrázsamester volt, és csak a 18. század közepétől kezdték őt magyarul
őrnagynak nevezni. Mindkét megnevezésben az egykori alapfeladat őrződött meg: a
strázsa, azaz az őrség felállításának, vezénylésének és ellenőrzésének feladata.
A külföldi hadseregeknél a latin major – nagy – szóból származtatják a
megnevezését. A többi rendfokozatnál még átfedés volt a beosztás és a rang
között. Mivel az ezredparancsnok jogai egy részét távollétében átruházhatta,
megjelent az ezredeknél a helyettes vagy vezénylő ezredes. Ha az ezredparancsnok
az alakulatánál tartózkodott, akkor is igénybe vett segítséget parancsnoki
jogköre gyakorlásakor. Ezt nevezték korabeli szóhasználattal viceóbesternek, és
ez vált az alezredesi rendfokozattá.

Az egy táborban elhelyezett, egy hadoszlopba beosztott két ezrednyi erő, a
brigáda élére került hadvezért a francia, a spanyol és az angol nyelvterület a
vezényelt formáció alapján brigadérosnak nevezte el, és a Rákóczi-szabadságharc
hadserege is átvette ezt (de a brigadérost a kuruc hadseregben nem számították a
tábornokok közé). Német nyelvterületen – a századnál tevékenykedő strázsamester,
az ezredbeli főstrázsamester példájára – ezt a hadvezért
generális-főstrázsamesternek kezdték nevezni, a 18. század végére ebből lett a
vezérőrnagy. Mindkét tábornoki megnevezés egycsillagos kategóriát jelentett.

A Magyar Néphadseregben a vezérőrnagy rendfokozati jelzése volt az 1 csillag,
majd a mai honvédségnél megjelent a dandártábornoki rendfokozat, és ez lett az
„egycsillagos tábornok”.

A magasabb tábornoki rendfokozatok kialakulásában zavart okoznak a különböző
hadseregeknél kialakult elnevezések. A hadműveletek élén az uralkodó
távollétében álló hadvezérnek, majd az egyes hadszíntereken főparancsnoki
beosztást betöltőknek is a német nyelvterületen alkalmazott Feldmarschall volt a
megnevezése. Ez a magyar nyelvbe a tábornagy szóalakban került át, míg a francia
és a spanyol hadseregben a rövidebb maréchall szó honosodott meg.

A hadvezéri rendfokozatok további alakulása a francia-spanyol régióban
figyelhető meg. Az eredetileg helyettes tábornagy értelemben vett altábornagy
került egy-egy önálló háborús feladatot kapott csoportosítás élére.
Alárendeltségében egy-egy nagyobb tábornyi, több brigádából álló erő élére
került hadvezér pedig a tábornok rendfokozatot nyerte el.

Német nyelvterületen ettől eltérően az eredetileg egy fegyvernem legfőbb
elöljáróját jelentő gyalogsági tábornok, lovassági tábornok és – a kezdetben a
tüzérségnél alkalmazott - táborszernagy rendfokozata következett a tábornagyé
után. Az ugyancsak alkalmazott altábornagyi rendfokozat ennek következtében
eggyel lejjebb csúszott, és a francia-spanyol tábornokkal került egy szintre.

Ugyanakkor a francia haderőkben a kezdetben az egyes fegyvernemek, majd a
csapatnemek élére beosztott hadvezér megnevezésére használt és azonos típusú
ezredek élén állókkal szembeni rangidősséget kifejező vezérezredesi rang rövid
életűnek bizonyult, és akkor is főleg az uralkodó megbecsülését kifejező
méltóság és nem igazi rendfokozat volt. A korabeli Magyarországon (18. század)
ez még visszhangra sem lelt.

A magyar köznyelv ebből a kortársak nagy része számára átláthatatlan rendszerből
úgy talált kiutat, hogy a hadvezéreket egységesen, megkülönböztetés nélkül,
generálisnak nevezte. A 19. századra alakult ki a francia hadseregben a
tábornokoknál a vezényelt magasabbegységet jelző rendfokozati megkülönböztetés:
dandártábornok, hadosztálytábornok, hadtesttábornok és hadseregtábornok. Más
hadseregekben általában a dandártábornok (Brigadier General) 1 csillagos, a
vezérőrnagy (Major General) 2 csillagos, az altábornagy (Lieutenant General) 3
csillagos, a vezérezredes, vagy tábornok (General) 4 csillagos és
hadseregtábornok (General of the Army, Generalfeldmarschall) 5 csillagos
rendfokozati jelzéssel alakult ki (ahol minél több a csillag, annál magasabb a
rendfokozat).

A szovjet hadseregben viszont az 1940-ben bevezetett tábornoki rendfokozatok a
vezérőrnagy, altábornagy, vezérezredes és hadseregtábornok voltak, eredetileg
egy, kettő, három és négy csillaggal jelölve. Egyes fegyvernemeknél a
hadseregtábornok megfelelője a fegyvernemi marsall (tüzérségi marsall, a légierő
marsallja stb.) volt, váll-lapján egy nagy csillaggal, és 1974-től ehhez
igazodott a hadseregtábornoki rangjelzés is. Tulajdonképpen ötödik tábornoki
rendfokozat volt az 1935-ben létrehozott a Szovjetunió marsallja rang, a
fegyvernemi marsallok fölötti szintet pedig a fegyvernemi főmarsalli rang
jelentette. Előbbieknek speciális, a Szovjetunió címerét is tartalmazó
rangjelzése volt, utóbbiak a marsalli rangjelzés díszesebb változatát kapták. A
Szovjetunió marsalljai protokoll szerint magasabb rangúnak számítottak a
fegyvernemi főmarsalloknál, de az utóbbiakat nem lehetett előléptetni az előbbi
kategóriába, ilyen értelemben tehát egy fokozatba estek, és a Szovjetunió
történetében csupán egyszer fordult elő, hogy egy hadseregtábornokot nem a
Szovjetunió marsalljává, hanem fegyvernemi főmarsallá léptettek elő (e kivétel
Vlagyimir Fjodorovics Tolubko volt, akit a stratégiai rakétacsapatok
parancsnokaként hadseregtábornokként tüzérségi főmarsallá léptettek elő,
1983-ban).

Egyes hadseregeknél (például spanyol, francia, orosz) kialakult a legfőbb
hadvezér megnevezésére egy-egy hadjáratnál mint kitüntető cím a generalisszimusz
rendfokozat. A szovjet hadseregben viszont csak a második világháború után
hozták létre e rendfokozatot Sztálin számára, akinek halála után nem töltötték
be többet, majd 1993-ban el is törölték (már Oroszországban).

A világ legtöbb haderejében a rendfokozatok három fő csoportra oszthatók: a
tisztekre, a tiszthelyettesekre és a legénységre, vagy hosszabb, de lényegre
törőbb néven a végrehajtó állományra (a magyar honvédségi rendszerben ez
utóbbiak a tisztesek és a honvédek, matrózok, vagyis a közkatonák). A jelenlegi
magyar rendvédelmi szerveknél a végrehajtó állomány tiszthelyettesekből áll.

A tiszti rendfokozatok további három részre bonthatók: a dandárszintű
parancsnoklásért felelős tábornokokra, az ezred- és a zászlóaljszintű vezetéssel
megbízott főtisztekre, valamint a század- és a szakaszszintű vezetéssel
megbízott tisztekre.

Az angolszász országokban már régóta felismerték, és tudatosan építenek a jól
szervezett és jól képzett tiszthelyettesekre (a magyar rendszerben ezek a
zászlósok és az altisztek). Ahogyan az Egyesült Államok hadseregében
hangoztatott mondás is tartja: „a tiszthelyettesek a hadsereg gerince”.
Magyarország e tekintetben csak az utóbbi években kezdi ezt a szemléletmódot
átvenni és alkalmazni, ennek során megerősítették a zászlósok szerepét
(hadsereg-, dandár-, ezred-, századszintű vezénylőzászlós beosztások
kialakításával). Az altisztekre hárul a legnagyobb felelősség a harci
helyzetekben. Az irányításuk alatt szolgáló közkatonák csak jól képzett és jó
képességekkel rendelkező altisztek közvetlen irányítása alatt tudják hatékonyan
megoldani a kitűzött feladatokat.

Parancsnoki jogokkal nem rendelkeznek a legénységi állományú katonák. Bár itt is
léteznek különböző rendfokozati szintek, de ezek általában inkább csak jelzés
értékűek, gyakorlatilag a fizetési besorolást és a betölthető beosztásokat
határozzák meg.

A Magyar Honvédségnél és a Magyar Légierőnél jelenleg az alábbi rendfokozatok
vannak rendszeresítve. A 2007. december 31-én megszűnt Magyar Határőrségnél
ugyanezek a rendfokozatok voltak érvényben. A rendfokozatokat a honvédek
jogállásáról szóló 2012. évi CCV. törvény I. melléklete sorolja fel.

Ezek a rendfokozati jelzések 1999. március 12-én, Magyarország NATO-taggá
válásának napján léptek érvénybe. Főbb változások: zöld alapszín, minden
rendfokozatban hímzett szegély, és hímzett hatágú csillag.

A Zrínyi Miklós Nemzetvédelmi Egyetem katonai hallgatóinak rendfokozati jelzései
zöld színű alaplapon arany pont és az évfolyamnak megfelelő számú, a rövid
oldaléllel párhuzamos arany sáv („gerenda”).

A világ különböző országainak haditengerészeteinél alkalmazott rendfokozati
rendszerek kisebb-nagyobb mértékben különböznek egymástól, de általános
értelemben az alábbi rendszer állítható fel:

A matróz (tengerész) és az altiszti rendfokozat jellemzően több szintű. A
Kanadai Haditengerészetnél például négy, a Brit és az Amerikai
Haditengerészetnél viszont háromszintű a matróz rendfokozat. Az altiszti
rendfokozatok esetében is különböző szinteket alkalmaznak.

Magyarországon haditengerészet nem létezik, csak a nagyobb folyamokon
rendszeresítették a Honvéd Folyami Flottillát. A flottillát 2001-ben összevonták
a tűzszerész alakulattal (amúgy is egy laktanyában éltek egymás mellett a háború
óta), ettől kezdve MH 1. Honvéd Tűzszerész és Hadihajós Ezred alegységeként
folytatta tevékenységét. A további haderő-átalakítások következtében az ezredet
leépítették, 2007. március 1-jétől a neve MH 1. Honvéd Tűzszerész és Hadihajós
Zászlóalj. Ez az egység is teljes egészében a Honvédségnél rendszeresített
rendfokozatokat használja, egy kivétellel: a honvéd, vagy ’’rendfokozat
nélküli’’ kategóriának a matróz felel meg.

A Rendőrségnél alkalmazott legalacsonyabb rendfokozat az őrmester, a rendészeti
szakközépiskolát végzett tiszthelyettesek ebben a rendfokozatban kezdik meg
szolgálatukat. A rendőrtisztek képzése 2012. január 1-je óta a Nemzeti
Közszolgálati Egyetemen folyik, mivel ennek egyik karává vált a Rendőrtiszti
Főiskola. Az innen kikerülő rendőrök hadnagyi rendfokozatot kapnak.

A rendfokozatok megegyeznek a Rendőrség rendfokozataival azzal az eltéréssel,
hogy a rendfokozati jelzés alapszíne vörös, amelyet arany vagy ezüst szegély
övez, és tartalmazza a Katasztrófavédelem címerét is. Rövidítéseik szintén
megegyeznek a katonai és rendőri rendfokozatok rövidítéseivel, csak itt a tű.
(mint tűzoltó) rövidítést írják elé. (például tűzoltó őrmester = tű. őrm.).



https://hu.wikipedia.org/wiki/Stephen_Hawking

Stephen William Hawking (Oxford, 1942. január 8. –) vezető angol elméleti
fizikus. Nem csupán kiemelkedő szakmai sikerei által ismert, hanem a laikusoknak
szóló ismeretterjesztési munkássága révén is azon kevés tudós közé sorolható,
akik részei lettek a populáris kultúrának is, mint például Albert Einstein.

1942. január 8-án született Oxfordban Frank és Isobel Hawking első gyermekeként.
Ez a nap volt Galilei halálának 300. évfordulója és erről a tényről Hawking
többször is büszkén tesz említést.

Szülei Londonban élő értelmiségiek voltak. A skót származású Isobel Hawking az
első nők között volt, akik az 1930-as években oxfordi diákok lehettek.
Yorkshire-i gyökerekkel rendelkező apja egy gazdálkodó családból származott, aki
kutatóorvosként a trópusi betegségekkel foglalkozott. Stephen Hawking nehéz
időszakban született, a háború miatt nélkülözniük kellett és veszélyes lett
volna Londonban maradni, így a bombázások elkerülése végett szülei még a
megszületése előtt Oxfordba költöztek. Habár a háború kitörésekor apja
önkéntesnek jelentkezett, elutasították, mert kutatóként nagyobb szükség volt a
munkájára. Két testvére született, Mary (1943) és Philippa (1947), és 1956-ban
örökbe fogadtak egy fiút is, Edwardot. Iskolai tanulmányai idején Stephen
Hawking nem ért el kiemelkedő eredményeket, sőt jegyei alapján kifejezetten
rossz tanuló volt, olvasni is csak nyolcévesen tanult meg. 1950-ben apja munkája
miatt St. Albansba költöztek. A család egy közeli barátja úgy jellemezte őket,
hogy “a Hawking família egy különc bagázs”, amit néha Stephen is nehezen viselt.
A nélkülözéshez szokott családapa például egy londoni taxinak használt régi
kocsit vett maguknak, és a házuk mellett hullámlemezből épített bódét garázsnak,
miközben ekkorra már nem voltak anyagi gondjaik. A család – apjuk afrikai
küldetése alatt – egy ideig Mallorcára költözött, majd visszatérve Stephen
Hawking letette az „eleven-plus” vizsgát, és felvételt nyert a St. Albans-i
középiskolába. Hawkingnak ebben az időszakban is problémái voltak az iskolai
tanulással, de az intézményen kívül már több érdeklődést mutatott a tudományok
iránt. 16 évesen néhány barátjával egy számítógépet készített használt műszaki
alkatrészekből. A vélemények az ifjú Hawkingról megoszlottak. Osztálytársaitól
az „Einstein” becenevet kapta, de volt, aki meg volt győződve róla, hogy semmire
se viszi az életben. Frank Hawking elsőszülött fiát orvosi pályára szánta, de
Stephent inkább a csillagászat, a matematika és a fizika érdekelte, így végül
Mary lett orvos.

17 éves korától az oxfordi University College-ban tanult. Fiatalabb volt
iskolatársainál, és kezdetben magányos volt, de a másodév végétől már aktívabb
életet folytatott. Szeretett táncolni és az egyetem evezős csapatának is tagja
lett. A harmadik évben érezte először, hogy ügyetlen és időnként ok nélkül is
elesik, de még nem tulajdonított neki különösebb jelentőséget. Tanulmányait
lazán kezelte, kissé céltalannak és unalmasnak is tartotta. Elhatározta, hogy
kozmológiával szeretne foglalkozni, de ekkor még Oxfordban nem lehetett
diplomázni belőle, így végül summa cum laude minősítéssel fizikából graduált.
Bár éppen, hogy sikerült elérnie a kitűnő értékelést, lehetőséget kapott a
választásra, és 1962-ben úgy döntött, hogy a Cambridge-i Egyetemen szerzi meg a
doktori fokozatát.

Cambridge-be érkezéskor Hawkingnak még nem volt szilárd elképzelése, hogy mi
lesz a doktori dolgozatának témája. Mivel akkoriban maga is az állandó
világegyetem elméletét fogadta el, konzulensének Fred Hoylet szerette volna
felkérni, de a neves tudós körébe nehéz volt bekerülni, így bosszúságára a
szintén kiváló, de kevésbé közismert szakembert, Dennis Sciamat kapta
témavezetőnek. Hawking utóbb úgy vélte, hogy mivel Hoyle gyakran utazott
külföldre, nem sokat látta volna, Sciama segítségére viszont mindig
számíthatott, ami hasznosabb volt a kutatásokra nézve.

Korábbi ügyetlensége és rendezetlen mozgása ekkorra egyre észrevehetőbbé vált.
Habár Hawking nem törődött az ekkor még enyhe problémával, édesanyja egy
vizsgálatsorozatra küldte. Kéthetes – sokszor fájdalmas – tesztsorozat várt rá,
és az orvosok kezdetben tanácstalanok voltak. Végül kiderült, hogy amiotrófiás
laterálszklerózisban, vagyis ALS-ben szenvedett. Jóslatuk szerint két és fél
éven belül meg fog halni, Hawkinget és családját lesújtotta a hír. Stephen
azonban még a kórházban tanúja volt annak, hogy a kórtermében egy kisfiú meghal
leukémiában. Ez ráébresztette, hogy az ő állapotánál is van rosszabb. Ezt az
emléket sokszor felidézte évek múlva is, amikor betegsége miatt hangulata
romlott. Orvosai tanácsára ugyan visszatért kutatásaihoz, de a betegség tudata
túlságosan elnyomta figyelmét. Wagnert hallgatott és passzivitásba esett, mert
nem látta értelmét a munkának. A nyomasztó időszaknak egy - a kivégzéséről szóló
- rémálom vetett véget. Úgy érezte, ha az álombeli kivégzésből kegyelmet kapna,
akkor értelmes munkát tudna végezni a társadalom számára. Kevéssel diagnózisa
előtt még 1963-ban egy szilveszteri partin ismerkedett meg az egyetemi hallgató
Jane Wilde-dal. Ez a kapcsolat szintén segített, hogy kijusson a lelki
válságból. Hogy anyagi gondjaikat megoldja, megpályázott egy kutatási
ösztöndíjat a Caius College-ban, amit sikerült is elnyernie, így 1965 júliusában
összeházasodtak. Fennállt a lehetősége, hogy meg sem éri a doktori cím
megszerzését, mégis belevetette magát a munkába. Házasságkötésük után a New York
állambeli Cornell Egyetemre utaztak, ahol az általános relativitáselméletről
tartottak nyári egyetemet.

A doktori kutatás második évében kételkedni kezdett az állandó világegyetem
teóriájában. Az ősrobbanás kérdése kezdte foglalkoztatni és az ezzel
kapcsolatban az első felmerülő kérdés, hogy a semmiből lehet-e valami. 1964
júniusában ismertséget szerzett a tanszéken, amikor Hoyle állandó
világegyetemről tartott előadása közben felállt és botjára támaszkodva
megkérdőjelezte Hoyle elméletének egy részét. A tudós dühösen kérdezte, hogy
mégis honnan tudja, hogy hibás a levezetés, amire Hawking azt válaszolta, hogy
kiszámította. Mindenki azt hitte – köztük Hoyle is –, hogy Hawking előadás
közben fejben számolta ki a bonyolult levezetést. Valójában Hoyle egyik
tanítványa (aki Hawking barátja volt) már az előadás előtt megmutatta neki a
kutatási anyagot, és így volt ideje foglalkozni vele. Ettől kezdve pimasz
zseninek könyvelték el Hawkingot. Munkája szempontjából meghatározó Penzias és
Wilson 1965-ös véletlen felfedezése, ami fontos bizonyítékkal járul hozzá az
ősrobbanás-elmélethez. A két tudós egy ultraérzékeny, hűtött mikrohullámú rádión
dolgozott rádiócsillagászati megfigyelések céljából. Vizsgálataik során
megmagyarázhatatlan zajra lettek figyelmesek, amely, mint kiderült, az
Ősrobbanás „visszhangja”. Később Hawking úgy nyilatkozott, hogy ez a felfedezés
karrierje legizgalmasabb fizikai eseménye volt. Még ebben az évben eljött
Hawking munkájában is az áttörés. Meghallgathatta a kiváló matematikus, Roger
Penrose egyik előadását. Penrose szingularitásokról beszélt, ahol anyag tűnhet
el a térben. Hawkingban felmerült a kérdés, hogy működhet-e fordítva is a dolog.
Az egész elmélet kulcsa a korábban már ismert elmélet a fekete lyukakról.
Einstein elmélete alapján és Penrose képletében az időirányt megfordítva
bizonyította, hogy létezhet a fordítottja is a fekete lyuknak, amikor is a
semmiből tör elő anyag, ahogy azt az ősrobbanás-elmélet feltételezi. Ez a
bizonyítás elismerést szerzett számára. 1966-ban megszerezte doktori fokozatát.
1968-ban a Cambridge-i Asztronómiai Intézet tagja lett. 1967-ben megszületett
fia, Robert, 1969-ben pedig lánya, Lucy.

Ebben az időszakban már egyre nehezebben tudott dolgozni. 1968-ban elveszítette
a járás képességét és 1969-től tolószéket használ, 1971-től pedig már nem képes
írni se.

A „mindenség elméletének” kidolgozásához a fekete lyukak tanulmányozásába
kezdett. Ekkor azonban még csak elmélet volt a fekete lyukak létezése, a
csillagászok még nem bizonyították létezésüket. 1971-ben felmerült, hogy talán a
Cygnus X-1 mellett egy fekete lyuk található. Hawking izgatottan várta az
eredményt. A mérések végül bizonyították a létezését, ami Hawking számára új
lendületet adott. 1974-ben egy tanulmányában feltételezte, hogy a
kvantummechanika szabályai szerint a fekete lyukak hőt bocsátanak ki. Ezt
„Hawking-sugárzásnak” nevezték el. Ez a nézet nagy felbolydulást keltett a
tudomány világában és világszerte ismert lett a szakmában. Még ebben az évben –
a felfedezés hatására – a brit tudományos akadémia, a Royal Society tagjává
választották. Később pedig megkapta az Albert Einstein-díjat is.

1975-ben kiadta első (szakmai) könyvét, a „The Large Scale Structure of
Space-Time”-ot. Egy évig a pasadenai Caltech vendégprofesszora volt
Kaliforniában, utána 1977-ben professzorként tért vissza Cambridge-be. 1979-ben
tizenhetedikként megkapta a Cambridge-i Egyetem Lucas-professzora címet, amelyet
korábban Isaac Newton is viselt. Egészen 2009-es nyugdíjazásáig maradt ebben a
tisztségben.

Miután Hawking beszéde is kezdett eltorzulni, ezután már csak a beszédét értő
személy tolmácsolásával tudott előadásokat tartani. Így diktálta le tanulmányait
is. 1985-ben egy genfi utazás során tüdőgyulladást kapott és szervezete
összeomlott. Az életét megmentő gégemetszés miatt elveszítette beszédképességét.
Több a kommunikációt segítő megoldást kipróbáltak, végül egy Walt Woltosz által
fejlesztett gép vált be. Ennek segítségével – az éppen, hogy minimális
ujjmozgásra képes – Hawking mindössze egy kapcsoló mozgatásával tud szöveget
szerkeszteni, és egy másik készülék segítségével azokat kimondani. Így a
kommunikációja gördülékenyebb lett, mint a beavatkozás előtt volt. Egyre több
szakember áll a segítségére. Egy végzős hallgatókból álló csoport végzi az
útmutatásai alapján a számításokat.

Az idő rövid történetét (A Brief History of Time), amely laikusok számára
magyarázza el a téridő elméletét, 1982-ben kezdte el írni. Az 1988-ban megjelenő
könyv kiemelkedő sikert ért el. Négy évig volt a londoni Sunday Times
best-seller listájának élmezőnyében. A művet több, mint negyven nyelvre
fordították le és világszerte harmincmillió példány kelt el belőle. E könyv
révén vált a tömegek előtt is ismert tudóssá. Mivel sokan még ezt is nehezen
érthető könyvnek találták, 2001-ben megírta a „Világegyetem dióhéjban” (The
Universe in a Nutshell) című könyvet. Még közérthetőbb stílusban íródott a
2005-ben megjelent „Az idő még rövidebb története” (A Briefer History of Time).
Ez a könyv „Az idő rövid története”-ének átdolgozott és kibővített változata.

Habár korábban összeegyeztethetőnek tartotta a modern fizika és a „teremtő”
gondolatát, 2010-ben megjelent könyvében, a „The Grand Design”-ben kifejti, hogy
Isten nem teremthette a világot. Úgy véli, az ősrobbanás a fizika törvényeinek
elkerülhetetlen következménye volt.

Hawking továbbra is arra törekszik, hogy a "Mindenség elméletével" egyesítse a
„kicsi” (kvantum) és a „nagy” (kozmológia) fizikáját.

Stephen Hawkingnál kevéssel 21 éves kora előtt motoros neuronbetegséget, avagy
degeneratív idegrendszeri elváltozást (amiotrófiás laterálszklerózis, Lou
Gehrig-kór) állapítottak meg, amelynek következtében a mozgatóidegek lassan
elsorvadnak. Ritka, hogy e betegséggel valaki 10 évnél tovább éljen. Hawking
azonban ma már több évtizeddel élte túl a neki jósolt időt. A betegség kezdetben
természetesen elkeserítette, de ma már szerencsésnek vallja magát. Elmondása
szerint betegsége hozzájárult tudományos sikereihez. Úgy nyilatkozott, hogy
korábban unalmasnak találta a napjait, de a diagnózis után érezte, vannak
dolgok, amiért érdemes élnie. Humorát se veszítette el a betegsége alatt. Arra a
triviális kérdésre, hogy „Ön Stephen Hawking?” „Nem, de gyakran összekevernek
vele” választ szokta adni. Egy másik nyilatkozatában azt mondta, hogy az egyik
legnagyobb rejtélynek a nőket tartja. Érti az univerzumot, de a nőket nem.

1985-ben tüdőgyulladást kapott és a szövődmények miatt életveszélyes állapotba
került, szervezete összeomlott. Annak érdekében, hogy megmentsék, Hawkingon
gégemetszést hajtottak végre, aminek következtében végleg elveszítette maradék
beszédképességét. Ezután nehéz időszak következett. Kommunikálásra egy olyan
kártyát tartottak Hawking elé, amin az ábécé betűi voltak, majd egy segítő
végigmutatott a betűkön, Hawking pedig a szemöldökével jelezte, ha a megfelelő
betűhöz értek. Egyik tanítványa és segítője, Brian Whitt talált egy lehetőséget,
ami megoldást jelenthetett a problémára, így ettől kezdve gépek segítségével
kommunikál.

Hawking együttélése a betegséggel rendkívüli. Ammar Al-Chalabi, a londoni King's
College kutatóközpontja igazgatója úgy nyilatkozott, hogy nem ismernek senkit
se, aki ALS-sel ilyen sokáig élt volna, ezért vizsgálják Hawking DNS-ét. Hawking
egészségét ma is gondosan felügyelik, de állapota bármikor kritikussá válhat.

Stephen Hawking betegségénél fogva nem csak járásképességét, hanem csaknem
minden testrészének kontrollját idővel elveszítette, amelyeket az agyi idegek
vezéreltek (például a szívizmok mozgását automatikus reflexek irányítják, így
azt nem érinti a betegség). A 80-as években már csak jószerivel az egyik ujját,
szemét és fejét tudta némileg mozgatni, ezért speciális motoros kerekesszékbe
kényszerült. A gégemetszés után a kommunikációs problémákra segítője, Brian
Whitt talált megoldást. Hawking írásra az egy kapcsolóval működtethető „Living
Center” elnevezésű kommunikációs programot használt, amit Walt Woltosz a Words
Plus Inc. cégnél fejlesztetett ki. A beszédet pedig a „Speech Plus” cég
beszédszintetizátorával oldja meg. Hawking elmondása szerint így könnyebben ír
és kommunikál, mint a gégemetszés előtt. Ezzel a módszerrel nagyjából 15 szót
tud rögzíteni percenként. Azonban állapota romlásával ma már jóval kevesebbre
képes, van úgy, hogy egy szót sikerül rögzítenie percenként. Később megoldották,
hogy az eszköz működtethető legyen fej- és szemmozgással is. Miután elveszítette
maradék kézmozgását, kívülről az archoz rögzítettek egy vezérlő szenzort, amit
az arcizom mozgásával vezérel.

2012-ben bejelentették, hogy Hawking az előző év folyamán rész vett egy
fejlesztésen, ahol egy olyan eszközön dolgoznak, ami az agyhullámok alapján
dolgozik. A munkaeszköz neve: „iBrain”.

1965-ben feleségül vette Jane Wilde-ot, aki akkor még a Westfield College
hallgatója volt. Három gyermekük született: Robert (1967), Lucy (1969) és
Timothy (1979). Házasságuk azonban válságba került, és 1990-ben elváltak. Jane
Wilde és a család közeli barátja, a zenész Jonathan Hellyer Jones között 1985
óta viszony volt, és időközben Hawking is beleszeretett egyik ápolójába, Elaine
Masonba, akivel 1995-ben összeházasodtak. Habár előzőleg több barátja is óvta
ettől a kapcsolattól, mert úgy vélték, hogy Mason csak anyagi megfontolásból
megy hozzá. Masonnal való házasság hatására gyermekeivel is megromlott Hawking
kapcsolata, mert állításuk szerint Mason nem engedte őket apjuk közelébe.
2004-ben a Hawkingot gondozó ápolónők feljelentést tettek a rendőrségen,
miszerint Mason bántalmazta férjét, de Hawking tagadta a vádat, így ejtették az
ügyet. E házasság aztán 2006-ban válással ért véget. A válás után javult Hawking
családi kapcsolata gyermekeivel és volt feleségével is, aki 1996-ban Hellyer
Jonesszal összeházasodott. Stephen Hawking készített gyermekkönyveket lányával,
Lucyval a tudományról. Három unokája van (2012).

Stephen Hawking munkásságának célja röviden; az einsteini fizika nehéz testek
által létrejött gravitáció szabályainak összeegyeztetése az - attól markánsan
eltérő szabályokkal működő - részecskefizikával. Ha ezt a két területet
sikerülne egy közös elmélettel összevonni az lehetne a „Mindenség elmélete”.

Húszéves korában a világegyetem keletkezésének, vagyis az ősrobbanásnak az
elmélete foglalkoztatta, amely akkor még nem volt széles körben elfogadott
nézet. Roger Penrose-zal közösen dolgozva kezdték el vizsgálni a térben lévő
szingularitások lehetőségét, amelyek anyagot nyelnek el. Kiindulásnak Einstein
nézetét vették, miszerint a gravitáció a tér görbülete, amely akár a fényt is
eltérítheti. Márpedig ha Einstein általános relativitáselmélete helyes, akkor a
gravitáció nagyobb mennyiségben koncentrálódhat egy pontba, és akkor egy „lyuk”
keletkezik a térben, közepén egy szingularitással. Ilyen eseményt okozhat egy
haldokló csillag anyagának önmagába roskadása. (Mivel ebből a lyukból még a fény
se tud kijutni, a „fekete lyuk” elnevezést kapja.) Hawking rájött, hogy Penrose
elméletében az idő irányának megfordítása tágulást jelent. Az ellentét,
miszerint az Ősrobbanás előtt a világ egy atomnál is kisebb pont volt, amiből a
tágulás után a nagy égitestek lettek, csak úgy oldható fel, hogy a fizika
törvényszerűségei a két állapotban alapvetően eltérnek.

Hawking 1970 és 1974 között aktívan foglalkozott a fekete lyukakkal. 28 évesen
jött rá, hogy a „nagy bumm” elméletének és a „mindenség elméletének” kulcsa a
fekete lyukak vizsgálatában rejlik. A fekete lyuk eseményhorizontjának közelében
vizsgálva a részecske-antirészecske párokat, úgy találta, hogy a részecskepárok
közül a negatívat elnyeli a fekete lyuk, de a pozitív kisugárzódik. Korábban
senki sem feltételezte, hogy a fekete lyuk sugározhat is, igaz e sugárzás nem a
lyukból származik, hanem az „eseményhorizontból”. Ezt a sugárzást nevezik
„Hawking-sugárzásnak”.

Az anyagot véglegesen elnyelő fekete lyukak elméletét John Preskill fizikus
támadta 1997 óta, mert szerinte az ellentmond a kvantummechanika szabályainak.
Végül fogadást kötöttek a vitás kérdésről. 2004-ben egy dublini konferencián
Hawking bejelentette, hogy elvesztette a fogadást, és visszavonta a fekete
lyukakról szóló azon nézetét, miszerint az anyag elvész benne, és egy párhuzamos
univerzumba jut. A New Scientist-nek adott interjúban úgy nyilatkozott, hogy
legnagyobb tudományos baklövése volt korábbi elmélete.

Stephen Hawking 2015 augusztusában egy stockholmi konferencián bejelentette,
hogy – saját állítása szerint – megoldást talált a fekete lyukakkal kapcsolatos
úgynevezett információs paradoxon feloldására. Malcolm Perryvel és Andrew
Stromberggel közösen kidolgozott elmélet szerint az információ nem vész el a
fekete lyukakban, hanem az eseményhorizonton kétdimenziós hologramok,
úgynevezett szupertranszlációk formájában tárolódnak. Azonban az ezen
információk nem visszanyerhetők. Azt is megjegyezte, hogy elképzelhető, hogy a
fekete lyukak egyirányú átjárók egy másik univerzumba.

Idővel egy másik elmélet kezdett terjedni az elméleti fizikusok körében, ami a
világot a húrelmélettel írja le, és részben magyarázatot ad Hawking
megválaszolatlan problémáira, de bizonyítékot a CERN által üzemeltetett
LHC-kísérletek adhatnak majd.

Habár Hawking lehetségesnek tartja a tér meghajlítását és az idő megfordítását,
de gyakorlatban a felszabaduló nagy energiák miatt kivitelezhetetlennek tartja
az időutazást. Hogy gyakorlatban is bizonyítsa elméletét, 2009-ben rendezett egy
partit időutazóknak, amire a meghívókat 2012-ben töltötte fel az internetre.
Videofelvétellel igazolta aztán, hogy senki nem jelent meg 2009-ben.

2001-ben jelent meg „A világegyetem dióhéjban” (The Universe in a Nutshell)
könyve, amelyben felhívja a figyelmet, hogy hosszútávon az emberiségnek a
túléléshez terjeszkednie kell a világűrben. Fontosnak tartja a lendületét
vesztett űrprogramok fejlesztését. Hawking szerint túl sebezhető az emberiség,
ha csak egyetlen bolygón él. Amikor a NASA-nál tett látogatást 2007-ben,
lehetőséget kapott, hogy részt vehessen egy súlytalansági repülésen. Ez alkalmat
felhasználta arra, hogy felhívja a figyelmet az űrutazásra. Hawkingnak
előjegyzése van Sir Richard Branson kereskedelmi űrugrást tervező cégénél a
Virgin Galactic-nél.

A csillagászok 1971-ben kijelentették, hogy a Cygnus X-1 mellett
feltételezhetően egy fekete lyuk található. Mivel Hawking akkori kutatása a
fekete lyukakra épült, azok létezésének csillagászati igazolása meglehetősen
fontos volt számára. A vizsgálat évekig tartott, és Hawking egy fordított
fogadást kötött munkatársával, Kip Thorne-nal 1975-ben. Hawking arra fogadott,
hogy a Cygnus X-1 mellett nincs fekete lyuk, a fogadás tétje pedig Hawking
részére egy négy évre szóló előfizetés a Private Eye viccmagazinra, míg Thorne
számára egy egyéves Penthouse-előfizetés volt. A 4-1 arányt a „sportszerűség”
indokolta, ugyanis a fekete lyuk létezésének valószínűségét 80%-ra becsülték.
Így bármi legyen a fogadás végkimenetele, az Hawking számára előnyös. Hiszen ha
Cygnus X-1 mellett van fekete lyuk, akkor elveszíti a fogadást, de szakmailag
egy jó hír, ha mégsem, akkor pedig nyer egy négyéves Private Eye-előfizetést.
Végül bebizonyosodott a Cygnus X-1-gyel kapcsolatos feltevés, és a csillagászok
igazolták a fekete lyuk meglétét, így Hawking örömmel veszítette el a fogadást.

A „Thorne–Hawking–Preskill” fogadás már igazi szakmai kihívás volt. John
Preskill támadta a Hawking nézete által keletkezett paradoxont. Hawking – az
általános relativitás elméletre támaszkodó – feltételezése szerint a fekete lyuk
elnyel minden információt és a Hawking-sugárzás is csak az eseményhorizontból
származik, nem pedig a belsejéből. Preskill viszont a kvantummechanika
szabályaira hivatkozva tagadta ezt a nézetet. 1997-ben Thorne–Hawking és
Preskill végül fogadást kötött, ennek tétje egy enciklopédia volt, amit a
vesztes választott ki a győztes számára. 2004-ben egy dublini konferencián
Hawking bejelentette, hogy saját számításai szerint elvesztette a fogadást,
habár hozzátette, hogy a fekete lyukból visszatérő információ meglehetősen
sérült. Így Hawking Preskill számára elküldte a „The Ultimate Baseball”
enciklopédiát, miután a nyertes egy krikett-enciklopédiát visszautasított. Mivel
Thorne még nem ismerte el, hogy tévedtek volna, a fogadás lezárása még nem
teljes.

Sok más jeles kutatóval egyetemben Hawking is kételkedett abban, hogy valaha is
megtalálják a Higgs-bozont. Olyannyira biztos volt ebben, hogy 2000-ben fogadást
kötött a michigani egyetemen dolgozó Gordon Kane-nel. Hawking 2012. július 4-én
mosolyogva ismerte be, hogy úgy néz ki, éppen most veszített 100 dollárt.

2001-ben Hawking fogadott Neil Turokkal, hogy bizonyítékot találnak - Einstein
által már megjósolt - gravitációs hullám létezésére. 2014 márciusában aztán egy
kutatócsoport közzétette, hogy a BICEP2 űrteleszkóppal olyan jelet találtak, ami
közvetett bizonyítékot szolgáltat az univerzum létrejötte után nem sokkal
keletkezett gravitációs hullámok létezésére. Ugyan Hawking bejelentette, hogy
megnyerte a fogadást, Turok nem tekinti magát vesztesnek. Szerinte ugyanis a
fogadás kifejezetten arról szólt, hogy a Planck űrszonda segítségével találják
meg a gravitációs hullámot, ami akkor nem sikerült.

Két könyve, Az idő rövid története (A Brief History of Time) és A világegyetem
dióhéjban (The Universe in a Nutshell) rendkívüli népszerűségnek örvend az egész
világon, és most már klasszikus sikerkönyveknek számítanak. Bárki elolvashatja,
akit érdekel a világegyetem és annak keletkezése, nem szükséges hozzá semmi
előzetes ismeret ezeken a területeken. Van egy esszégyűjteménye is, amely
szintén népszerű, a Fekete lyukak, bébi-univerzumok és más esszék (Black Holes
and Baby Universes and Other Essays). Valamint több könyv előszavának
megírásához is felkérték (pl. Lawrence M. Krauss: A Star Trek fizikája)



https://hu.wikipedia.org/wiki/Isten_megbocs%C3%A1t,_%C3%A9n_nem

Az Isten megbocsát, én nem! (eredeti cím olaszul: Dio perdona… Io no!, angolul:
God forgives, I don't) 1967-ben bemutatott egész estés, spanyol közreműködéssel
is készült olasz westernfilm, amely leginkább Bud Spencer és Terence Hill első
olyan közös filmjeként jelentős, melyben művésznevükön szerepelnek (1959-ben a
Hannibál című filmben még eredeti nevükön játszottak rövid mellékszerepet, közös
jelenet nélkül).

A duó későbbi vígjátékaitól nagyban különbözik, azoknál jóval durvább: még
nincsenek a később megszokott vértelen pofonok, ugyanakkor olyan jelenetek is
láthatók, mint tüzes vassal kínzás, kútba fojtogatás, kés hajítása az ellenség
nyakába. Egyértelműen a Terence Hill által alakított szereplő van előtérben (Bud
Spencert csak harmadikként írják ki a stáblistán a negatív főhős Frank Wolff
után). Németországban a keményebb jelenetek kivágásával és a párbeszédek
poénosra szinkronizálásával készítettek egy komikus változatot is Zwei vom Affen
gebissen ('Ketten, akiket a majom megharapott') címmel.

A film folytatásai a Bosszú El Pasóban és az Akik csizmában halnak meg. A film
jelenetei kizárólag Spanyolországban, az Almeriában készültek.

A forgatókönyvet Gumersindo Mollo és Giuseppe Colizzi írta, a filmet Giuseppe
Colizzi rendezte, a zenéjét Angel Oliver Pina szerezte, a producere Enzo
D'Ambrosio volt. A Crono Cinematografica S.p.a. és a Productores Exhibidores
Films Sociedad Anónima készítette, a P.A.C. és a Regionale Film forgalmazta.
Olaszországban 1967. október 31-én mutatták be a mozikban, Magyarországon három
szinkronos változat is készült belőle, amelyből az elsőt 1992-ben adták ki
VHS-en, a televízióban pedig a másodikat a TV2-n 2000. április 23-án, a
harmadikat az RTL Klubon 2002. július 1-jén vetítették le.

Nem sokkal később egy lepusztult kis kocsmában valahol a prérin Cat Stevens
(Terence Hill), a vérbeli hamiskártyás játszik, aki már egész Amerikát
végignyerte, és emiatt sok ellenséget szerzett, noha esküszik, hogy a cinkelt
kártyát csak névről ismeri. Ezt a játszmát is megnyeri, de partnereitől csak
verekedés árán tudja megszerezni a pénzt. Nem sokkal ezután állít be a kocsmába
az éhes Hutch Bessy (Bud Spencer), akit csak a mogorva, a berendezés miatt
kesergő kocsmáros (Remo Capitani) fogad. A kocsmáros egész addig nem hajlandó
kiszolgálni, amíg Hutch egy nagy ütéssel hátba nem vágja. A kocsmáros azután
elmeséli, mi is történt korábban, így megtudja, merre ment Cat. Egy vízpart
közelében jönnek össze, de meglátszik már az elején, hogy nem állnak túl jó
viszonyban. Hutch megjegyzi, hogy mostanában sok szellemet lát erre, és szóba
kerül Bill St. Antonio (Frank Wolff) neve is, amitől Cat gyomra összeszorul.
Hutch elmeséli társának a vonaton történt vérengzést és megemlíti, hogy
egyvalaki túlélte, aki nyilván tudja, kinek a műve ez a gaztett. Hutch
elmagyarázza, mire jutottak a hatóságok és mire gondol ő: a vonatot félúton
támadták meg, és a nyomok szerint az elrabolt arannyal északra indultak. Ebben a
hiszemben a lovasság és a fejvadászok most északon keresik a gyilkosokat, de
Hutch szerint nem így történt, mivel ez egy roppant agyafúrt terv része volt.
Két nappal a támadás előtt a banditák elmentek arra a helyre, ahol
körbelovagoltak a sínek környékén, így otthagyták a nyomaikat, azután elindultak
északnak és vízmosásra tértek rá, ahol a nyomok idővel eltűntek már. Innen
visszamentek délre, El Pasóba, ahol jegyet váltottak és felszálltak a vonatra.
Puntal városának közelében hozzáfogtak a mészárláshoz és megöltek mindenkit,
hogy ne maradjon szemtanú. Az aranyat már a kitaposott nyomok előtt lepakolták,
két emberük pedig visszaszállt és elindította a vonatot, ami elment a végcélig.
A banditák pedig valahol a mexikói határ közelében rejtőzködhetnek. Hutch
szerint Bill volt ennyire okos és aljas, hogy ezt végrehajtsa, de Bill elvileg
halott, Cat ölte meg alig egy éve... A két férfi elindul, hogy leszámoljon a
bandával, és hogy visszaszerezzék az aranyat. Útjuk során számtalan izgalmas
kalandban vesznek részt, amikben persze hatalmas pofonok is elcsattannak.

2006. március 24-én jelent meg Olaszországban a film betétdalait tartalmazó CD,
Dio Perdona... Io No! címmel. Az albumon található dalok:



https://hu.wikipedia.org/wiki/Magyar_%C3%A1b%C3%A9c%C3%A9

A magyar ábécé a magyar nyelv írására használatos ábécé, amely 40 latin betűből
áll:

Ismeretes továbbá az úgynevezett kiterjesztett magyar ábécé is, ami 44 betűs,
mivel tartalmazza a Q, W, X, Y betűket is – melyek a magyar nyelvben
családnevektől és idegen szavaktól eltekintve nem szerepelnek:

Alapvető jellegzetessége, hogy a latin ábécében nem létező hangok közül a
mássalhangzókat több betű összetételével fejezi ki, míg a magánhangzókat az
eredeti betű mellékjeles kiegészítésével. További sajátossága, hogy a legtöbb
nyelvben s-sel írt hangot a magyarban sz jelöli, valamint a j sem a sokfelé
megszokott [zs]- vagy [dzs]-szerű hangot, hanem a palatális zöngés réshangot
jelöli. A külföldiek számára az is gyakran nehézséget okoz, hogy az y nem önálló
betű, hanem a g, l, n, t után kettős betűt alkotva kiejtésmódosító (lágyító,
palatalizáló) hatású (turistáktól gyakran hallani például [kirali]-t a Király
[utca] helyett). Ezek közül is kivételes a gy, amely valójában nem a g, hanem a
d lágyított megfelelője. Az s kiejtésmódosító szerepe szintén szokatlan
külföldiek számára a cs és zs összetételében, a cs-t a legtöbb külföldi x-nek
ejti.

Betűrendbe soroláskor a két- és háromjegyű mássalhangzókat különállóknak kell
tekinteni (azaz például a Czentár után következik a Csaba), valamint az ékezetes
magánhangzókat ékezet nélküli változatukkal együtt – például az á-t az a-val
együtt – soroljuk be. Ez alól kivétel az Ö/Ő és az Ü/Ű, amelyek két külön
szakaszba kerülnek az O/Ó-tól, illetve az U/Ú-tól szétválasztva). Idegen
szavakban a ch is előfordul, amely kétjegyű betű (kiejtése többféle lehet
eredetétől függően), de az ábécében elemei szerint rendezzük (c + h-ként).

Azokban a listákban, amelyekben jelentős részben szerepelnek idegen nevek is
(pl. lexikonok, atlaszok névmutatójában), a nemzetközi ábécét alkalmazzuk, így
az ó/ö/ő-t az o alá, az ú/ü/ű-t az u alá, valamint a többjegyű mássalhangzókat
is kezdőbetűjük szerint soroljuk be (pl. cs a c alá).

A kettős (cs, dz, gy, ly, ny, sz, ty, zs) és hármas (dzs) betűk nem
választhatóak el (ez leginkább a dz és dzs betűknél lényeges, amelyeket korábban
két betűként tartott számon a helyesírás: ezek elválasztása tehát ma-dzag,
bü-dzsé). Hosszú (kettőzött) változatuknál írásban csak első jegyüket kettőzzük
meg (pl. loccsan, meggy), elválasztáskor pedig sor végén és a következő elején a
teljes alak ismétlődik meg (pl. higy- / gyen). Szintén teljes alakjukban
ismétlődnek meg szóösszetételekben (pl. fénynyaláb, kulcscsomó). Kettőnél több
mássalhangzó vagy mássalhangzójegy nem kerülhet egymás mellé; ha mégis szükség
lenne rá, kötőjellel tagoljuk (pl. sakk-kör, plüss-szamár). A magánhangzók terén
ugyanakkor nem áll fenn hasonló korlátozás (azonos és eltérő magánhangzókra
vonatkozóan sem, pl. Neeeem. vagy fiaiéi).

A magyar latin betűs írás történetét két részre szokták bontani, a régi magyar
írásra és a magyar írásra.

A zárt e hang, ami nem összetévesztendő az é röviden ejtett megfelelőjével,
egyéb nyelvek (angol, francia, román, stb) írásában eltérő írásjelekkel
használatos, a magyar köznyelvből kiveszőben van, de a legtöbb nyelvjárás az e
és é hangoktól is jól megkülönböztetve ejti. A zárt e hang ë betűjele nem része
a magyar ábécének, azonban A magyar helyesírás szabályai 11. kiadásának 90.
szabálypontja kiejtési segédjelként engedélyezi a Kalmár György által először
1770-ben alkalmazott betűt. Az ë a magyar nyelvészeti hangjelölés bevett
betűjele (régebben ė-t is használtak).



https://hu.wikipedia.org/wiki/Amerikai_Egyes%C3%BClt_%C3%81llamok

Az Amerikai Egyesült Államok, röviden az Egyesült Államok (angolul United States
of America, röviden United States vagy USA), független szövetségi köztársaság,
amely ötven tagállamot és egy szövetségi kerületet foglal magába. Az ország
Észak-Amerika középső részén terül el, ahol negyvennyolc állama és a fővárosi
kerülete fekszik a Csendes- és az Atlanti-óceán között, északról Kanada és
délről Mexikó által határolva. Alaszka állam a kontinens északnyugati részén
található Kanada és a Bering-szoroson keresztül Oroszország között, míg Hawaii
állam egy szigetvilág a Csendes-óceán közepén. Az Egyesült Államok birtokol még
ezen kívül társult államokat, tengerentúli területeket és van egy bérelt
területe is.

9,83 millió négyzetkilométeres területével és közel 318 millió fős lakosságával
az Egyesült Államok a világ harmadik legnagyobb és harmadik legnépesebb állama.
Az Egyesült Államokban él a világ nemzetileg és kulturálisan egyik legsokszínűbb
társadalma a rengeteg bevándorlónak köszönhetően. Gazdasága a Föld országai
közül a kiemelkedő, bruttó hazai terméke (GDP) több mint 18 558 milliárd
amerikai dollár, ami a világ GDP-jének csaknem 21%-a.

Katonai, gazdasági, kulturális és politikai befolyása leginkább a 19. és a 20.
században nőtt meg. A Szovjetunió felbomlása után az USA maradt az egyetlen
szuperhatalom, a világ legjelentősebb gazdasági és katonai nagyhatalma, egészen
addig, ameddig Kína és más országok nemzetközi tekintélye és gazdasági ereje
jelentősen meg nem nő.

Az USA természetföldrajz szempontjából a következő nagytájakra és
nagytájcsoportokra oszlik:

ÉK–DNY csapásirányú hegység a kontinens keleti felén, amelyet a Hudson-folyó két
részre tagol. Az északi része a Kaledóniai-, a déli része a
Variszkuszi-hegységrendszer tagja. A Kaledóniai-hegységképződés első szakasza –
amely az Amerikai Egyesült Államok területére esik – gyűrődés során keletkezett,
üledékes hegységek. Majd főleg északon gránit benyomulások alakultak ki
(Newfoundland, New-Brunswick). A Variszkuszi-hegységképződés során alakult ki a
Déli-Appalache négy párhuzamos vonulata, amely nyugaton üledékes, keleten inkább
kristályos kőzetekből áll.

Mindezek mellett a vidék tagjaira jellemző az, hogy az üledékek – olykor dőlt –
rétegeket alkotnak, a rétegek pedig olykor réteglépcsőben szakadnak meg, ami
olyan csodálatos tájak kialakulását vonta maga után, mint a Niagara lépcsője, a
Niagara-vízesés. A jégkorszak következményeként morénavonulatok alakultak ki itt
(például: Oak Ridge – Tennessee államban).

Északi részén főként morénák találhatók a felszínen, délen pedig elsősorban
lösz. A pleisztocén kor jégtakarója a Missouri és Ohio (a Mississippi
mellékfolyói) vonaláig húzódott a legkeményebb jégkorszak alatt.

Délkeleten a Mexikói-öböl és az Atlanti-óceán határolja, tengeri
(harmadidőszakból), illetve folyóvízi üledék fedi. A part folyamatosan épül, a
tenger dűnéket és turzásokat rak a fenékre. Lagúnái látványosak.

A Pacifikus-hegységrendszer tagja; a part menti Nyugati-Kordillerákból, a
Keleti-Kordillerákból és a köztük húzódó belső medencéből, illetve fennsíkból
áll. A Nyugati-Kordillerák belső vonulatának része a Cascade-hegység, amely
vulkáni kúpokkal teljes, és a zömében kristályos Sierra Nevada. A külső vonulata
lényegében a Parti-hegység. A két vonulatot árkok választják el, mint a
Kaliforniai-árok.

A Kolumbia-medencén hatalmas (harmadidőszaki) „bazaltplató” terül el. A Nagy
medence száraz területén sós tavak és sósivatagok találhatóak (például:
Nagy-Sós-tó). A Colorado-fennsík különleges látványt nyújt, mert a Colorado
folyó bevágódása kanyonokat hozott létre (Például: Nagy-kanyon, angolul: Grand
Canyon). Ennek különleges jelentősége van a földtörténeti korok vizsgálatában,
hiszen itt több száz kilométer szélesen 1500 méter mélyen tanulmányozható az
egymásra rakódás egyetlen kapavágás nélkül.

Legfőbb folyók: Missouri, Mississippi, Yukon, Arkansas, Rio Grande, Colorado,
Ohio, Vörös (Red)-folyó, Kolumbia, Kígyó (Snake)-folyó, Yellowstone.

Az Egyesült Államokban a nagy méret és a földrajzi változatosság miatt többféle
éghajlat alakult ki. A nyugati hosszúság 100. fokától keletre az éghajlat nedves
kontinentális északon és esős szubtrópusi délen. Florida déli csúcsának
éghajlata trópusi, akárcsak Hawaii-é. A nyugati hosszúság 100. fokától nyugatra
a préri félsivatagi. Ilyen a nyugati hegyvidék nagy része is. Az éghajlat száraz
a Nagy-medencében, sivatagi délnyugaton, mediterrán Kalifornia partvidékén,
óceáni Oregon és Washington partvidékén, valamint Dél-Alaszkában. Alaszka
legnagyobb része szubarktikus vagy sarkvidéki éghajlatú.

A szélsőséges időjárás nem szokatlan - a Mexikói-öböl partján fekvő államokban
gyakori a hurrikán, Középnyugaton (Midwest) pedig a tornádó.

A Sziklás-hegységben alapították a világ első nemzeti parkját, Yellowstone-t.
Jelenleg ötvennyolc nemzeti park, valamint több száz más, szövetségi szinten
kezelt park, erdő és vadon hagyott terület található az Államokban. Az ország
területének 28,8%-a van a kormány tulajdonában. Ennek nagy része védett terület,
a többit bérbe adták kőolaj- és földgázbányászat, más bányászati tevékenység,
fakitermelés, illetve marhatartás céljára; 2,4%-át használják katonai célokra.

Nagy-Britannia 13 amerikai gyarmata 1776. július 4-én a függetlenségi
nyilatkozat elfogadásával alakította meg az Amerikai Egyesült Államokat. Az ezt
követő függetlenségi háborút az új állam nyerte Nagy-Britanniával szemben.

A függetlenségi háborút követően az új állam gyors fejlődésnek indult. A 19.
század elején megvásárolták I. Napóleontól Louisiana francia gyarmatot, a
spanyoloktól megszerezték Floridát, majd Mexikótól háborúban elhódították a mai
Texas, Új-Mexikó, Kalifornia, Nevada, Arizona és még néhány állam területét. A
jórészt indiánok lakta területeket fokozatosan európai bevándorlók foglalták el,
lényegében kiirtva az őslakosságot. Az új területeken a század folyamán egymást
követően hozták létre az új államokat, amelyek csatlakoztak az Unióhoz.

A 19. század közepére mind élesebb ellentét alakult ki az északi, gyorsuló
ütemben iparosodó államok és a déli, jórészt monokultúrás gyapottermeléssel
foglalkozó főként Angliának eladó államok között. Utóbbiak munkaerő-szükségletét
fekete rabszolgák biztosították. Az északi államokban ekkor már tilos volt a
rabszolgatartás (szabad államok). A rabszolgaság ellen az 1850-es évektől
mozgalom bontakozott ki. Amikor 1860-ban a rabszolgaságot ellenző, 1855-ben
alakult Republikánus Párt elnökjelöltjét, Abraham Lincolnt választották elnökké,
11 déli állam (Texas, Louisiana, Mississippi, Arkansas, Tennessee, Alabama,
Georgia, Florida, Dél-Karolina, Észak-Karolina, Virginia) kivált az Unióból, és
Richmond fővárossal megalakították az Amerikai Konföderációs Államokat. Elnökké
Jefferson Davist választották. Ezzel kitört a polgárháború (Észak-Dél háború)
(1861–1865). Az ötéves háború az északiak győzelmével ért véget, amivel
helyreállt az Unió egysége. 1867-ben Oroszországtól megvásárolták Alaszkát.

A 19–20. század fordulóján jelentős volt az európai bevándorlás, ami
biztosította a gyors gazdasági fejlődés által megkívánt munkaerőt. A 20. század
elejére az USA felsorakozott a világ nagy ipari hatalmai közé. Az első
világháború idején az USA az Antant-hatalmakkal szimpatizált, az amerikai
közvélemény azonban sokáig idegenkedett attól, hogy beavatkozzanak az európai
hatalmak ügyeibe. Amikor azonban 1917-ben Németország meghirdette a korlátlan
tengeralattjáró-háborút Nagy-Britannia ellen, az USA belépett a háborúba, melyet
1918-ban meg is nyertek. (A britek legfőbb katonai ellátója és hitelezője USA
volt.)

Az ezt követő évek gyors gazdasági fellendülését a nagy gazdasági világválság
szakította meg. A válságból való kilábalásra Franklin Delano Roosevelt elnök
meghirdette a New Dealnek („új megállapodás”) nevezett politikát, mely szerint
recessziós időszakban az államnak kell beruházásokkal segíteni a gazdaságot.

Az Egyesült Államok kezdetben a második világháborúba sem lépett be, de a
kölcsönbérleti törvény alapján utánpótlással és hadianyaggal segítette
Nagy-Britanniát, Kínát és a Szovjetuniót. Az amerikai közvéleményre azonban
drámai hatást gyakorolt a Pearl Harbor elleni váratlan japán támadás, és a
következő nap, 1941. december 8-án az USA hadba lépett a tengelyhatalmak ellen.
A II. világháború 1945-ös szövetséges győzelmében az Egyesült Államok roppant
gazdasági erejének fontos szerepe volt. A háborúban meggyengült Nagy-Britannia
helyébe Amerika lépett, és a kapitalista világ vezető hatalmává vált.

A második világháborúból az USA a világ legerősebb hatalmaként került ki,
amellyel csak a Szovjetunió kelhetett versenyre. Így kialakult az úgynevezett
kétpólusú demokratikus-kommunista világ, melyben két szuperhatalom szövetségi
tömböket alakított ki, a Észak-Atlanti Szerződés Szövetségét (NATO-t) és a
Varsói Szerződést. A szó szoros értelmében háború nem tört ki a két ország
között, "csak" a két szuperhatalom által támogatott kisebb országok között
(például koreai háború, vietnami háború, a harmadik világ polgárháborúi stb.). A
korszak (a CIA-KGB által vívott titkosszolgálati csörtéket leszámítva) így
leginkább ideológiai összecsapásokból állt, melyek legfontosabb következménye az
atomháború fenyegetése volt, de része volt még a fegyverkezési verseny és az
űrverseny is. Valójában a hidegháború utolsó éveire szinte már az élet minden
területére kiterjedt, a kultúra, a sport és más, elvileg politikamentes
tevékenységekre is (lásd az 1980-as moszkvai és a '84-es Los Angeles-i
olimpiát).

1963-ban az USA, Nagy-Britannia és a Szovjetunió aláírta az atomcsend egyezményt
amely megtiltotta a légköri, víz alatti és a világűrben végrehajtott
atomkísérleteket.

A 60-as években az USA fokozatosan belebonyolódott a vietnami háborúba. Az
elhúzódó konfliktus egyre nagyobb elégedetlenséget váltott ki, az évtized
közepétől erősödő tömegmozgalom követelte a háború befejezését. Ezzel
párhuzamosan bontakozott ki a lakosság akkor mintegy 15%-át jelentő feketék
polgárjogi mozgalma. A déli – jórészt az egykori Konföderációhoz tartozó –
államokban ekkor még hivatalos volt a faji elkülönítés. 1964. július 3-án
törvény született a feketék és a nők diszkriminációja ellen.

Az USA 1989 decemberében megszállta Panamát. 1990. augusztus 2-án katonákat
küldött a Perzsa-öbölbe, amikor Szaddám Huszein elfoglalta Kuvaitot. Az
Öbölháború 1991 februárjának végére Kuvait felszabadításával befejeződött.

1993-ban az USA (ENSZ felhatalmazás mellett) néhány száz katonából álló elit
egységeket küldött Szomáliába (Delta Force, Rangers) rendfenntartó feladatokra,
ám több hónapos tétlenség, majd egy szerencsétlenül megszervezett, tizenkilenc
amerikai katona és ezerötszáz szomáliai életét követelő akció után (melynek
célja eredetileg a lázadó kormány tagjainak elfogása lett volna, ellenséges
városi terepen) az egységeket kivonták.

2001. szeptember 11-én terrortámadás érte a New York-i World Trade Centert és a
Washington melletti Pentagont, és az USA ezután szövetségeseivel megtámadta
Afganisztánt, mivel a közép-ázsiai ország menedéket adott a támadás
szervezőinek. Az afganisztáni háború alatt az ENSZ az ország újjáépítésében és
humanitárius szerepekben vállal szerepet, míg a NATO katonailag is támogatja
azt. Mindkét tevékenység túlnyomórészt amerikai erőforrások segítségével folyik.

2002-ben George W. Bush elnök mások mellett Irakot is a „gonosz tengelyéhez”
sorolta, így már csak idő kérdése volt, mikor születik meg az indok a háború
megindítására. 2003-ban az USA kormánya a CIA jelentéseit meghamisítva (erről
bírósági ítélet is született), az USA Szaddám Huszein iraki diktátor által
állítólag felhalmozott (de valójában nem létező) tömegpusztító fegyvereire
hivatkozva az iraki háború keretében megtámadta a húszmilliós országot. A
nagyobb hadműveletek lezárultával, az amerikai győzelem bejelentésével
megkezdődött az iraki polgárháború.

Mindkét országban jelenleg is harcok dúlnak, összesen körülbelül 170 ezer
amerikai katona részvételével. Az amerikai harctéri veszteségek Irakban
nagyjából 3500 katonát jelentenek. Az iraki lakosság körében esett halálos
áldozatok száma vitatott. Az amerikai hadsereg szándékosan kerülte az iraki
polgári áldozatok összeszámlálását, az iraki hatóságok pedig képtelenek voltak
arra, hogy pontos statisztikákat vezessenek. Az Iraq Body Count projekt csak a
hivatalos vagy médiaforrások által megerősített haláleseteket követi, és így a
90-100 ezer körüli halálozási adatuk alsó becslésnek tekinthető. A Lancet orvosi
hetilap 2006 októberében megjelentetett egy cikket, amely statisztikai
mintavétel segítségével 655 ezerre becsülte a halálos áldozatok számát. Az ENSZ
menekültügyi szervezete szerint a polgárháborúban 4,2 millió iraki vált
földönfutóvá.

Az iraki beavatkozást az amerikaiak mintegy kétharmada elutasította, többek
között ennek is köszönhető, hogy George W. Bush a saját hazájában - mióta
közvélemény-kutatási adatok léteznek - minden idők legnépszerűtlenebb elnöke
lett.

2009. január 20-án hivatalába lépett Barack Obama, az USA 44. elnöke; ő az első
afroamerikai, aki ezt a posztot betölti.

2017. január 20-án hivatalába lépett Donald Trump, az USA 45. elnöke. Dwight D.
Eisenhower óta Trump az első amerikai elnök, aki elnökségét megelőzően semmilyen
politikai tisztséget nem töltött be, egyúttal az eddigi legidősebb és
leggazdagabb hivatalba lépett elnök.

Az Egyesült Államok államformája szövetségi köztársaság, jogrendjének alapja az
alkotmány. A jelenlegi alkotmány a világ legrövidebb és leghosszabb ideje
érvényben lévő alaptörvénye, 1787. szeptember 17-én fogadták el. A tizenhárom
alapító állam közül elsőként Delaware ratifikálta 1787. december 7-én,
utolsóként pedig Rhode Island két év és öt hónappal később, 1790. május 29-én. A
mai napig összesen huszonhétszer módosították, az első tíz alkotmánymódosítás
Bill of Rights néven ismert. Felépítését tekintve áll preambulumból, hét
cikkelyből és a huszonhét alkotmánymódosításból.

A végrehajtó hatalom feje az elnök (jelenleg Donald Trump), akit legfeljebb
kétszer, maximum négyéves időszakra választ meg az 538 tagú elektori kollégium,
az egyes államok, illetve a Szövetségi Kerület szavazatai alapján. Az elnök
helyettese az alelnök (jelenleg Mike Pence), aki az elnök akadályoztatottsága,
lemondása, leváltása vagy halála esetén maga látja el az elnöki teendőket.

A törvényhozói hatalom két házból áll: a Képviselőház és a Szenátus. Ezt a két
házat összefoglaló néven Kongresszusnak hívják. A Képviselőház vezetője a
házelnök (2015 márciusától Paul Ryan); a Szenátus elnöki posztját hivatalból az
Egyesült Államok mindenkori alelnöke tölti be (jelenleg Mike Pence).

Az igazságszolgáltatás feje az Egyesült Államok Főbírója (Chief Justice of the
United States) (jelenleg John G. Roberts); ő vezeti a kilenctagú Legfelsőbb
Bíróságot, amely a végső szintje a szövetségi fellebbviteli eljárásoknak, és
elvi irányítást gyakorol az alacsonyabb szintű szövetségi bíróságok fölött. A
szövetségi bírákat az elnök nevezi ki, és megbízatásuk élethosszig tart, de
hivatalba lépésükhöz a Szenátus jóváhagyása szükséges, menesztésük pedig a
Képviselőház indítványára a Szenátus jóváhagyásával történhet, ha törvénybe
ütköző cselekményt követnek el.

A Karib-tenger északkeleti szegélyén a Kis-Antillákhoz tartozó három nagyobb
lakott és 65 kisebb, zömmel lakatlan szigetből álló szigetcsoport.

Az Egyesült Államoknak szövetségi szinten nincsen hivatalos nyelve. Ez azt
jelenti, hogy sem az alkotmány, sem a különböző törvények nem tüntetnek ki
egyetlen nyelvet sem hivatalos nyelvként. A gyakorlatban a hivatalos ügyek
intézésének nyelve az angol (bár az angolul nem tudók általában kapnak nyelvi
segítséget), és rendszerint angol nyelven folyik a törvényhozás, a bíróságok és
a végrehajtó hatalom szerveinek munkája. Angol nyelven alkotják meg a
törvényeket, és bizonyos kivételektől eltekintve az angoltudás feltétele az
állampolgárság elnyerésének.

Az USA hadereje a szárazföldi erőkből, a légierőből, a haditengerészetből, a
tengerészgyalogságból, a különleges erőkből, a hadászati parancsnokságból, a
parti őrségből és a Nemzeti Gárdából áll. Az Egyesült Államok védelmi
költségvetése a 2008-ban évre 548,9 milliárd dollár, a GDP 3,9%-a. Ez az egész
világ fegyverkezésre és védelemre költött összegének 45%-a, többszöröse minden
más államénak.

Az Amerikai Egyesült Államok népessége a 2014-es adatok alapján 318 457 000 fő.
A korábbi felmérések alapján az 1980-as évi népszámláláskor 226 millió főt, az
1990-es adatok alapján 248 millió főt, a 2003-ban 292 millió főt míg 2006-ban ez
a szám elérte a 300 millió fős népességszámot. Az ország népsűrűsége 31
fő/négyzetkilométer. A népességnövekedés 0,9%-os, a születések száma 14
születés/1000 lakos, a halálozási ráta 8 halálozás/1000 lakos, míg a migráció 3
migráns/1000 lakos. Az országban lévő gyermekvállalási ráta 2,1 gyermek/nő. A
születéskor várható élettartam 80 év. Az életkori megoszlás, 0 és 18 évesek a
lakosság 27%-át, a 19 és 64 évesek a 60%-át, a 65 év felettiek pedig az ország
13%-át teszik ki. A városi lakosság aránya 75%.

Szövetségi szinten az Egyesült Államoknak nincs hivatalos nyelve. Az angol 30
tagállamban hivatalos, Hawaii államban az angol mellett hivatalos még a hawaii
is.

Az Egyesült Államok népességnövekedése kiemelkedően magas minden másik fejlett
országhoz képest. A minden évben jelentős mértékű bevándorlás mellett magasak a
születési és halálozási mutatók, valamint az átlagos gyermekvállalási ráta is
magas. Ez a népességnövekedés azonban minden etnikumnál különböző értéket mutat,
vonatkozik ez a születésekre és a migrációra egyaránt. 2050-re megváltozhat az
ország etnikai megoszlása. Spanyol anyanyelvű lehet az akkori népességnek akár
25%-a is. Az ázsiaiak aránya 7% körül alakulhat. Az afro-amerikaiak aránya
valószínűleg nem változik lényegesen a mostanihoz képest, tehát 14% körül lesz.
A nem spanyol anyanyelvű fehérek aránya viszont 55% körüli értékre csökkenhet,
népességszám alapján viszont a mostanihoz képest biztosan többen lesznek.
2050-re valószínűleg 420 millió körül alakul majd az Egyesült Államok lakóinak
száma. Egyes adatok szerint ez akár a 438 milliót is elérheti. A népességszám
változásában jelenleg is nagy jelentőségű a migráció alakulása. A jelenlegi
bevándorlásoknak több, mint a 60%-a kizárólag a mexikói határ környékén
összpontosul, de emellett jelentős a karibi és az ázsiai térségből irányuló
bevándorlás is. Napjainkban jelentős problémákat okoz az országnak az illegális
bevándorlás. Jelenlegi becslések szerint mintegy 12 millióan tartózkodnak
engedély nélkül az országban. Az Egyesült Államokban 2007-es adatok szerint egy
nőre átlagosan 2,1 gyermek jutott. Hasonlóan magas gyermekvállalási rátával a
fejlett országok közül Nagy-Britannia és Franciaország rendelkezik. Sok
középosztálybeli családban van legalább 2 gyermek. Azonban ez az adat is más
értékeket mutat a különböző etnikumokra vonatkoztatva. A gyermekvállalás a
legmagasabb a spanyol anyanyelvűeknél, ahol átlagosan egy nőre 3 gyermek jutott.
Az afro-amerikaiaknál egy nőre 2,2 gyermek, az ázsiaiaknál egy nőre 1,9 gyermek,
a fehér amerikaiaknál pedig egy nőre átlagosan 2 gyermek jutott. A bevándorlás
és a születésszám alakulása mellett kis mértékben ugyan, de hozzájárul a
növekedéshez a várható élettartam tartós növekedése és a csecsemőhalandóság
csökkenése is. A növekedés mértékét illetően többféle előrejelzés van a jövőre,
de 40 év múlva valószínűleg 400 millió felett lesz az Egyesült Államok
lélekszáma, megtartva ezzel a 3. helyet az országok között.

Az amerikai népesség 85-90%-a tartozik valamelyik vallási felekezethez. Egyes
adatok szerint a nem hívők és a válaszadást megtagadók aránya 10-15%. Habár egy
2003-as felmérésben a vallásosak aránya a 30 éven aluliak közt 85-88%. Ez az
arány a 30 éven felüliek közt 92-95%. Egyes emberek idősebb korukban döntenek
vallási felekezethez tartozás mellett.

Az USA a világgazdaság több mint 22%-át teszi ki. Fejlett ipari ország, a világ
egyik meghatározó gazdasági hatalma. A Világgazdasági Fórum 2009–2010-es listája
szerint a világ 2. legversenyképesebb országa.

Buffalo, Cleveland a szállítási útvonalak mentén jött létre, hogy feldolgozzák
az alapanyagokat; sok más település keletkezésének prototípusa az övék, ahogy
Pittsburgh is, amely a vasérc bánya-falvak kiterjedéseként egyesült.

A kereskedelem központja New York. Itt futnak össze a pénzügyi élet szálai. Itt
van a legtöbb bank és monopólium is. Vasércből ma már importra szorulnak,
amelyet Kanada (Labrador) elégít ki. Ez hozta magával a Szent Lőrinc víziút
megépítését, amely a két ország kereskedelmét nagy mértékben élénkítette.
Azonban a legfontosabb közlekedési csomópont Chicago, ahol a légi és vasút
közlekedés a legélénkebb. New Orleans a kapcsolat Latin-Amerikával; ahonnan
mezőgazdasági termékeket és érceket szereznek.

Mivel az űrbejutás könnyebb alacsonyabb szélességi fokról, Houston az űrkutatás
központjává lett. Ma már a hosszúsági fok nem olyan lényeges, de a legnagyobb
űrközpont mégis Floridában, Cape Canaveral-ben van. Korábban északon volt a
textilipar központja, de ma már délen saját maguk termelik az alapanyagokat
alkalmasabb vidékeken, így átköltözött Floridába, amely az idegenforgalom
kedvelt célpontja is egyben. Atlanta ma már szintén (belső)kereskedelmi és
pénzügyi központ, és híres a Coca-Coláról. Dallas pedig, ha máshonnan nem is, de
a népszerű sorozatból biztosan ismert az olajáról.

A mindennapos közlekedés egyik legelterjedtebb módja az autó. 1000 lakosra 759
autó jut, ami messze meghaladja az európai uniós átlagot (1000 lakosra 472
autó). Egy átlagos amerikai naponta 55 percet tölt vezetéssel, mialatt 47
kilométert tesz meg.

A közúti tömegközlekedésben a Greyhound játssza a vezető szerepet, mint az
ország legnagyobb autóbusztársasága, amely több mint 3700 városba közlekedtet
autóbuszokat.

A nemzeti vasúttársaság az Amtrak. Elsősorban nagy távolságban közlekedtet
személyszállító vonatokat, irányonként naponta átlagosan egyszeri vagy kétszeri
alkalommal (kivéve az északkeleti országrészt). A Keleti-parton található
Észak-Amerika legmodernebb vasútvonala, a Northeast Corridor. Itt közlekedik az
Acela Express is, amely Washingtont köti össze Bostonnal.

A vasútvonalak túlnyomó részét (240 000 km) inkább csak teherszállításra
használják, amelyeken több vasúttársaság is osztozik. A legtöbb tehervonat akár
több kilométer hosszú is lehet, mutatva ezzel, hogy az Egyesült Államokban a
teherszállításért elsődlegesen a vasút felel. A vonalak legnagyobb része nem
villamosított.

A legfrekventáltabb belföldi útvonal a New York - Los Angeles útvonal, amelyen
évente megközelítőleg 1,8 millió ember utazik; a legfrekventáltabb külföldi
útvonal pedig a New York - London útvonal, amit évente 3 millió utas használ.

Az Államokban négy nyári és négy téli olimpiát rendeztek eddig. A nyári
játékokon az atlétika, a téli játékokon pedig a gyorskorcsolya a legnépszerűbb
az amerikai sportolók körében.

Motorsportok terén igen gazdag az Egyesült Államok, itt rendezik meg például
1948 óta a NASCAR sorozatot valamint a rivális bajnokságát, az IndyCar Seriest.
1911 óta rendezik meg a legendás Indianapolis 500 elnevezésű viadalt, mely egész
Amerikában nagy népszerűségnek örvend, illetve 1959 óta a Daytona 500-at, melyet
a "NASCAR Super Bowl-jának" is neveznek az országban.

Az USA két Forma-1-es vb-győztest adott a világnak: 1961-ben Phil Hill, 1978-ban
pedig Mario Andretti lett világbajnok. 2010-ben debütált volna a Forma-1-ben a
USF1, az első amerikai F1 alakulat, de pénzügyi gondok miatt nem vállalták az
indulást, 2016-tól azonban mégis lesz az Államoknak csapata a Haas F1 Team
személyében, melynek tulajdonosa a NASCAR-ban is ismert csapattulajdonos, Gene
Haas.

Michael Phelps minden idők eddigi legsikeresebb sportolója az ötkarikás
játékokon, a 2008-as pekingi olimpián úszásban megszerzett 8 egyéni aranyérmével
világrekordernek számít.

Michael Jordant, minden idők legnagyobb hatású sportolóját, az amerikai NBA
kosárlabda-bajnokságban mutatott játéka alapján a valaha volt legjobb és
legsikeresebb kosárlabdázójának és egyben sportolójának is tartják.

A Red Bull Air Race műrepülő világbajnokságban 2004 és 2007 között amerikai
bajnokot avattak: Kirby Chambliss (2004, 2006), Mike Mangold (2005, 2007), akik
az amerikai légierő vadászpilótából avanzsáltak műrepülő pilótává.

Muhammad Ali amerikai olimpiai és világbajnok nehézsúlyú ökölvívó (1960), a
század egyik legnagyobb sportolójának tartják. Mike Tyson történelmet írt azzal,
hogy csaknem 20 évesen lett a legfiatalabb nehézsúlyú ökölvívó-világbajnok
(1986), aki arról várt híressé, hogy legtöbb ellenfelét K.O.-val (knock-out =
kiütés) győzte le.

Legnépszerűbb sport az amerikai futball, ami nem keverendő az európai focival, a
soccer-ral. Leghíresebb csapatok: Indianapolis Colts, New England Patriots,
Green Bay Packers, Dallas Cowboys.

Az Egyesült Államokban tíz szövetségi ünnepnap van; ezek közül négynek a dátuma
kötött, öt mindig hétfőre, egy pedig mindig csütörtökre esik. Az ezekre a
napokra vonatkozó munkaszüneti nap csak szövetségi alkalmazottakra érvényes. A
magánszektor dolgozóinak munkaszüneti napjáról a munkaadó dönt

Az amerikaiak életében központi helyet foglal el az autó. A családok
négyötödének van legalább egy kocsija. A személyforgalom 83%-át ezzel
bonyolítják le. A kipufogógáz okozta szennyeződés így egyre több államot késztet
arra, hogy szigorúan ellenőrizze a gépkocsik
szennyezőanyag-kibocsátását.[forrás?]



https://hu.wikipedia.org/wiki/Risztov_%C3%89va

Risztov Éva (Hódmezővásárhely, 1985. augusztus 30. –) olimpiai bajnok,
háromszoros világbajnoki ezüstérmes, hétszeres Európa-bajnoki ezüstérmes
(hatszor 50 m-es medencében, egyszer nyílt vízben), egyszeres Európa-bajnoki
bronzérmes, hatszoros rövid pályás Európa-bajnok, hétszeres ifjúsági
Európa-bajnok, a felnőttek között ötvennyolcszoros országos bajnok magyar úszó.
Felnőtt országos csúcstartó 1500 m gyorson 50 méteres medencében és 800 m
gyorson 25 méteres medencében, volt rövid pályás Európa-csúcstartó 800 m
gyorson. 11 évig tartotta 50 méteres medencében a 400 méteres gyorsúszás hazai
rekordját, 2002-től 2013-ig.

Olimpiai bajnoki címét a 2012-es londoni olimpián szerezte 10 km-es nyíltvízi
úszásban.

2001-től a Bp. Spartacus versenyzője lett. Az ifi Eb-n négy aranyérmet nyert. A
felnőtt vb-n 200 pillangón hatodik, 200 vegyesen 20., 400 vegyesen 16. lett. Az
első alkalommal megrendezett rövid pályás ob-n három egyéni számban ért el első
helyezést. A 2002-es ob-n három számban ért el országos csúcsot. A berlini Eb-n
Egerszegi magyar rekordját megdöntve lett második 400 vegyesen. Újabb csúcsokkal
újabb ezüstöket szerzett 800 m gyorson, 200 pillangón és 400 vegyesen. A rövid
pályás szezonban az első két percen belüli magyar úszónő lett 200 gyorson. A táv
Európa-bajnokságán három aranyérmet nyert. Ezen a versenyen 800 gyorson
Európa-csúcsot ért el. 2003-at országos csúccsal kezdte, ezúttal 1500 méteren.
Az ob-n 11 számban szerzett érmet, és a viadal legeredményesebb női versenyzője
lett. A vb-n 400 gyorson, 400 vegyesen és 200 pillangón lett második, 800
gyorson hatodik helyezést ért el. A rövid pályás Eb-n két arannyal zárt: 800
gyorson harmadik, 400-on ötödik lett. A 2004-es ob-n tíz aranyérmet nyert. Az
Európa-bajnokságon 400 vegyesen második, 100 pillangón 23., 200 pillangón
negyedik, a 4×100 méteres vegyes váltóval nyolcadik lett. Az olimpián négyszáz
méter vegyesen negyedik, 400 gyorson 15., 200 pillangón nyolcadik lett. A 800
méteres gyorsúszástól visszalépett. A rövid pályás Eb-n 400 vegyesen első, 200
pillangón negyedik lett. 2005 májusában egy balesetben agyrázkódást szenvedett,
ezért és egy betegsége miatt három hétre le kellett állnia az edzésekkel. Az
ob-n csak 800 gyorson tudott aranyérmet nyerni egyéni versenyszámban. A vb-n 400
vegyesen hetedik, 400 és 800 gyorson 13., 1500 gyorson 16. volt. 2005
októberében bejelentette visszavonulását.

Visszavonulása után sem szakadt el az úszástól. Részt vett a 2006-os budapesti
úszó Eb lebonyolításában. 2009 márciusában bejelentette visszatérését hosszútávú
úszóként. Júliusban női versenycsúccsal megnyerte a balatoni öbölátúszó
versenyt. A rövid pályás ob-n 800 méteren szerzett bronzérmet.

2011 áprilisában a mexikói Cancúnban ezüstérmet szerzett a 10 km-es Világ-kupa
versenyen. Májusban a pozsonyi Szlovák gp-n 1500 méteren megjavította saját,
nyolcéves országos csúcsát, 800-on az olimpiai A-szintnél jobb eredményt ért el,
s így teljesítette a londoni olimpiai részvétel feltételét. 2011 júniusában, a
debreceni országos bajnokságon, hat év után ismét országos bajnoki címet
szerzett három számban is: 400 m, 800 m és 1500 m gyorsúszásban. A sanghaji
világbajnokságon a 10 km-es számban kizárták a versenyből. A 2011-es rövid
pályás Európa-bajnokságon hátfájdalmai miatt nem indult.

2012 márciusában az olimpiai felkészülés felmérőjeként több számban is elindult
a debreceni országos bajnokságon. Az első napon a 200 méteres pillangóúszásban
rögtön ezüstérmet szerzett olimpia B szintidővel. A magyar bajnokság második
napján a 800 méter gyors már az ő száma volt, hiszen a londoni olimpián is ebben
próbált sikert elérni. A cívisvárosi viadalon magasan a Debreceni
Sportcentrum-Sportiskola versenyzője számított a favoritnak, ráadásul ebben a
versenyszámban ő volt a címvédő. Ennek megfelelően meg is nyerte a futamot, a
papírformának megfelelően diadalmaskodott az olimpiai számában. A harmadik napon
400 méter gyorson állt rajthoz, ahol a döntőben 4:08,21-es idejével maga mögé
utasította a teljes mezőnyt. A bajnokság utolsó napján rendezték meg az 1500
méteres gyorsúszást, melyet megnyerve nemcsak saját országos csúcsát javította
meg, hanem a világranglista élére is úszott ezzel az időeredménnyel.

2012 májusában megnyerte a nyíltvízi hosszútávúszó Európa-kupa 10 km-es számát
Eilatban. Néhány nappal később a debreceni úszó Európa-bajnokságon 800 méteres
gyorsúszásban szoros versenyben, mindössze 8 század másodperccel elmaradva a 2.
helyezettől, bronzérmet szerzett. Az 1500 m gyors döntőjében egy ötös bolyban
úszva haladt az élen, majd a spanyol Mireia Belmonte Garciával külön csatába
kezdett. A párharcot a spanyol nyerte, így végül ezüstéremmel zárt, de így is
jelentősen faragott idén május 1-jén úszott országos rekordjából, és végül
16:10,04 perces idővel ért célba. A 400 méteres gyorsúszás döntőjében kiélezett
versenyben a negyedik helyezést csípte el.

2012 júniusában a Setubalban megrendezett nyíltvízi olimpiai kvalifikációs
versenyen elért második helyezésével kivívta a 2012-es londoni nyári olimpián
való részvételi jogot ebben a számban is.

A londoni nyári olimpián négy versenyszámban indult: 400 méter gyors, 800 méter
gyors, 4×100 méter gyorsváltó és 10 km nyíltvízi úszás. A 4×100 méteres
gyorsváltóval 15. volt, 400 méter gyorson a 16. helyen végzett. 800 méter
gyorson 13. lett a selejtezőben. A 10 km-es nyíltvízi úszásban a versenyben
szinte végig élen haladva, nagyon taktikus versenyzéssel, sokáig több
testhosszal vezetve, az utolsó métereken hatalmas küzdelemben olimpiai bajnok
lett 1 óra 57 perc 38,2 másodperces idővel.

A 2013-as évet is jól kezdte, januárban az első maratonúszó medencés országos
bajnokságon Debrecenben 5 km-en 58:59,73-as idővel diadalmaskodott. 2013
januárjában a Magyar Úszó Szövetség sportolói bizottságának tagja lett.

Februárban ötödikként csapott a célba Argentínában a 10 km-es Világkupa
versenyen, amelyet a Rio Negro folyóban rendeztek meg.

Áprilisban, a város napján, a Debrecen Város Díszpolgára kitüntető címet
adományozta neki a város közgyűlése.

Május végén győzelemmel kezdte a 2013-as nyíltvízi Európa-Kupa sorozatot Bat
Yam-ban, Izraelben, 7,5 km-es távon.

Június 22-én a nyíltvízi Európa-kupa sorozat idei második állomásán,
Balatonfüreden 6 tized másodperccel ugyan, de győzni tudott 10 km-es távon a 30
fokos vízben.

2014. április 24-én a LEN Nyíltvízi Európa Kupa-sorozatának izraeli
nyitóversenyén a 10 km-es úszás végén azután zárták ki, hogy elsőként ért célba.
Mivel több méterrel a mezőny előtt haladt és a kizárás indoka verekedés volt,
Gellért Gábor, a nyíltvízi válogatott szövetségi kapitánya szerint a bírók
összetévesztették a versenyzők karjára festett 51-es és 61-es rajtszámot, és
tévedésből közölték, hogy a 61-es számú Risztovot diszkvalifikálták. A verseny
után a magyar csapat óvását nem vették át a bírók, mivel a megadott fél órán túl
nyújtották be.

2014. május 24-én Portelben, a nyíltvízi úszók portugáliai nemzetközi
bajnokságán, 10 km-es távon első helyen csapott a célba, és mindössze 1
másodperccel verte a szintén magyar Olasz Annát. A viadal egyike volt annak a
két válogatóversenynek, amelyeken a magyar nyíltvízi úszók kvalifikálhatták
magukat az augusztusi, berlini Európa-bajnokságra.

2014. augusztus 13-án az úszó-Európa-bajnokságon, a 10 km-es nyíltvízi számban
hatalmas véghajrával, végül 0,5 másodperccel jobb idővel a második helyen
csapott célba, így tizenkét év elteltével ismét ezüstérmet szerzett Berlinben.

A 2015-ös úszó-világbajnokságon 5 km-en 12. lett. A 10 km-es számban 10.
helyével olimpiai kvótát szerzett. Csapatban (Gyurta Gergely, Székelyi Dániel) a
hetedik helyen végzett.

A 2015 augusztusában lejáró debreceni szerződését nem újította meg, és a Kőbánya
SC versenyzője lett.

A Londonban megrendezésre került úszó Európa-bajnokságon, május 18-án a 800
méteres gyorsúszás előfutamában 8:39,81-es időeredménye a 12. legjobb idő volt,
amivel nem jutott be a döntőbe. A júliusi nyílt vízi Európa-bajnokságon 10 km-en
harmadikként ért a célba, de a verseny után kizárták. A csapatversenyben
harmadik lett.

Augusztus 11-én a Rio de Janeiroban megrendezett 2016. évi nyári olimpiai
játékok 800 m gyorsúszás számában 14. helyezést ért el, 8:33,36-os
időeredménnyel.

Augusztus 15-én a Rio de Janeiroban megrendezett 2016. évi nyári olimpiai
játékok 10 km-es nyíltvízi úszás számában 13. helyezést ért el, 1 óra
57:42,08-es időeredménnyel.



https://hu.wikipedia.org/wiki/Pap%C3%ADrm%C3%A9ret

Ma a nemzetközi szabvány szerinti papírméreteket használják minden országban,
kivéve az Egyesült Államokat, Kanadát és némely más amerikai országot.

Ezt a nemzetközi szabványt ISO 216-nak hívják. Az ISO-féle papírméretek mind
közös oldalarányon alapulnak: 1 : 2 {\displaystyle 1:{\sqrt {2}}} , vagyis kb.
az 1 : 1,4142 arányon. Ennek az aránynak az előnye az, hogy az eredeti ívet
akárhányszor is hajtják félbe, az megőrzi oldalainak eredeti arányát. Bevezetése
a XVIII. században élt Georg Lichtenberg nevéhez köthető. Ez az arány az
átméretezést is lehetővé teszi anélkül, hogy a lap tartalma sérülne. Az A4-es
lap például A3-asra nagyítható, mialatt az eredeti anyag arányait pontosan
megőrzi. Azokban az országokban, ahol az ISO 216-ot használják, az irodai
másológépek egyik fiókját gyakran A4-es, a másikat A3-as papírral töltik meg, s
egy A4-es oldalt többnyire egyszerűen (például egyetlen gomb megnyomásával) fel
lehet nagyítani A3-asra, vagy egy A3-ast lekicsinyíteni. Németországban az
1920-as években foglalták törvénybe, hazánkban a papírméretek szabványosítása
1936-ban kezdődött. A Magyarországon használatos méretek is a német DIN, illetve
a nemzetközi ISO szabvány elvét követik. Jelölése egy nyomtatott nagybetűből (fő
méretsorozat jele) és egy számból (az alapméret felezésének a száma) áll.

A szabványos papírméretek bevezetése a nyomdászat számára is nagy fontossággal
bír.

Az ISO nem állapít meg 0-snál (kiinduló méret)-nél nagyobb méretet, a német DIN
476 szabványban azonban faktorszámot tesznek a nevek elé. A 2A0-ként megjelölt
papír például az A0-s kétszerese, míg a 4A0 az A0-s méret négyszerese lesz.

Szerte a világban, ahol a metrikus rendszer van érvényben, a papír tömegét gramm
per négyzetméterben fejezik ki (g/m²). Ezt a mennyiséget magyarul
négyzetmétertömegnek nevezik (angol és francia szóval grammage, ISO 536).

A papírokat vastagságuk és sűrűségük alapján több csoportba osztjuk: papírra,
kartonra és lemezre.



https://hu.wikipedia.org/wiki/2016-os_labdar%C3%BAg%C3%B3-Eur%C3%B3pa-bajnoks%C3%A1g_(selejtez%C5%91)

A 2016-os labdarúgó-Európa-bajnokság selejtező mérkőzéseit 2014 szeptemberétől
2015 novemberéig játszották le. A selejtezőben az UEFA 53 tagállama vehetett
részt. A házigazda Franciaországnak nem kellett selejtezőt játszania. Az Eb-re
23 csapat jutott ki a selejtezőből.

Gibraltár először indulhatott az Eb-selejtezőn, miután 2013-ban UEFA-tagállam
lett.

A selejtező sorolását 2014. február 23-án tartották Nizzában. A selejtezőben 53
válogatott vesz részt. A házigazda Franciaország és a selejtezőből 23 csapat jut
ki az Európa-bajnokságra. Sorsolással nyolc hatcsapatos és egy ötcsapatos
csoportot képeztek (utóbbi szabadnapos csapata Franciaország ellen játszik
mérkőzést, de ezek nem számítottak a selejtező értékelésébe). A csoportokban
körmérkőzéses, oda-visszavágós rendszerben mérkőztek meg a csapatok egymással. A
sorozat végén a kilenc csoportelső és csoportmásodik, valamint a legjobb
csoportharmadik automatikusan kijutott az Európa-bajnokságra, míg a többi nyolc
csoportharmadik között oda-visszavágós pótselejtezőt rendeztek. A pótselejtezők
győztesei jutottak még ki az Európa-bajnokságra.

A selejtezőben nem kerülhetett egy csoportba Gibraltár és Spanyolország,
Örményország és Azerbajdzsán.

A kilenc csoportgyőztes, a kilenc csoportmásodik, valamint a legjobb harmadik
helyezett automatikusan kijutott az Európa-bajnokságra. A többi nyolc harmadik
helyezett pótselejtezőn vett részt, ezek győztesei szereztek még jogot az
Európa-bajnokságon való részvételre.

A legjobb csoportharmadik automatikus résztvevője lett az Európa-bajnokságnak. A
további nyolc harmadik helyezett pótselejtezőt játszik.

A megmaradt nyolc harmadik helyezettet párokba sorsolták, a párba sorsolt
csapatok oda-visszavágós mérkőzést játszottak egymással. Az elsőként sorsolt
csapat az első mérkőzést hazai pályán játszotta. A négy párosítás győztese
kijutott az Európa-bajnokságra, a négy vesztes kiesett.

A csapatok kiemelését az UEFA válogatottakra vonatkozó koefficiense szerint, a
selejtezők befejezését követő állása alapján állapították meg. A párosítások
sorsolását közép-európai idő szerint 2015. október 18-án, 11:20-tól tartották
Nyonban.



https://hu.wikipedia.org/wiki/Hofi_G%C3%A9za

Hofi Géza (született Hoffmann) (Budapest, 1936. július 2. – Budapest, 2002.
április 10.) Kossuth- és kétszeres Jászai Mari-díjas magyar humorista,
előadóművész, színművész, érdemes és kiváló művész, a Halhatatlanok Társulatának
örökös tagja, a magyar kabaré történetének egyik leghíresebb és legtöbbet
emlegetett alakja. A magyar kabaréműfaj külön úton járó, kiemelkedő népszerűségű
mestere, aki önálló produkcióival egyéni stílust teremtett.

Nagyapja, Hoffmann János negyven évig volt bíró Rácalmáson, ahol édesapja is
született. Kritikai képességét apjától (Hoffmann Lajos, a Budapesti
Dohánybeváltó üzem csoportvezetője), zeneszeretetét anyjától (Szabó Magdolna, a
Budapesti Konzervgyár Sterillé üzemében művezető) származtatta. Hoffmann Géza
érettségi után sikertelenül jelentkezett a színművészeti főiskolára. Később
kőbányai porcelángyári munkásként iratkozott be Rózsahegyi Kálmán
színiiskolájába, ahol többek között Sas József, Sztankay István voltak társai.
Emellett a kőbányai téglagyár Jászai András vezette színjátszó csoportjában
játszott.

Öt évig dolgozott gyári munkásként, míg a tehetségére felfigyelő Szendrő József
1960 szeptemberében a debreceni Csokonai Színházhoz szerződtette. Itt az
előadások után a szerepeket barátaival rendszeresen parodizálta, melynek sikerén
felbuzdulva 1963-ban visszaköltözött Budapestre, és immár Hofi Gézaként az
Országos Rendező Irodától kapott működési engedéllyel fellépéseket vállalt az
egész országban.

1968-ban, a Magyar Rádió szilveszteri műsorában elhangzott
táncdalfesztivál-paródiájával vált közismertté. 1969-ben a Komlós János által
vezetett Mikroszkóp Színpadhoz szerződött, amelynek 1982-ig volt tagja. Estjei
hangfelvételen jelentek meg, sokuk aranylemez lett. Kovács Katival és Koós
Jánossal elkészített 1976-ban a Kell néha egy kis csavargás c. zenés rádiójáték
és 1979-ben animációs zenés filmje, a Megalkuvó macskák is óriási siker volt. Ők
hárman voltak a zenés paródia műfaj első triója. Állandó szerzőtársai: Malek
Miklós, Szenes Iván.

1983-ban Ádám Ottó szerződtette a Madách Kamara Színházhoz, ahol saját
szövegével és dramaturgiájával állt a közönség elé. A Hofélia c. önálló estjét
ötszázszor játszotta sikerrel, 1987 októberétől pedig az Élelem bére c. estjét,
amely 2001. május 27-ig 1500 előadást ért meg. Hofi a rendszerváltás után is
töretlen sikerrel lépett fel, műsorainak hangvétele, stílusa, egyéni humora
alapvetően nem változott. Átesett egy szívinfarktuson, szemműtéten, s csak 2002
februárjában tért vissza a színpadra, ahol még két hónapot játszott haláláig,
nagy sikerrel. Síremléke a Farkasréti temetőben található.

A Rádiókabaré szilvesztereinek állandó sztárja volt. Egyik legmaradandóbb
sikerét egy táncdal, az általa énekelt Lazítani hozta.

2007. július 15-ről 16-ra virradóan megrongálták Farkasréti temetőben lévő
sírját. A tettes ellopta a sírt díszítő bronzszobrokat, (melyek a humorista
életútját szimbolizálták) úgymint a bakancsot, palástot és a babérkoszorút.
2007. november 2-án átadták a felújított síremléket, melyen a szimbólumok immár
kőből faragva láthatók.



https://hu.wikipedia.org/wiki/Peter_Sagan

Peter Sagan (Zsolna, 1990. január 26. –) szlovák profi kerékpáros, 2010-től
2014-ig a Liquigas-Cannondale, 2015-től a Tinkoff-Saxo versenyzője. 2015-ben
világbajnoki címet szerzett. 2008-ban junior Mountain-bike Világbajnokságot
nyert és második helyen végzett a Junior Cyclocross Világbajnokságon Jouffroy
Arnaud mögött. 2013-2015 között szlovákiában az év sportolója lett.

Alig 20 évesen élete első profi szezonjában két szakaszt nyert a Párizs-Nizza
több napos francia kerékpáros versenyen és ezzel együtt a pontversenyt is
megnyerte. 2011-ben összetett győzelmet szerzett a Tour de Pologne lengyel
versenyen, ahonnan 2 szakasz győzelemmel és a pont trikóval távozhatott. A
harmadik legnagyobb körversenyen a Vuelta a España-n három szakaszon tudott
diadalmaskodni. Legnagyobb eredménye a Tour de France pontversenyének ötszöri
(2012-13-14-15-16) megnyerése.

Sagan a legkisebb gyermek a családban, három bátyja és egy nővére van. A családi
zöldségüzletben nőtt fel. 9 éves korában kezdett el kerékpározni a Cyklistický
spolok Žilina csapatánál, szülővárosában. Junior korában mountain bike és
országúti kerékpározásban is nemzetközi sikereket ért el. Sikerült magára
felhívnia a figyelmet, miután sima tornacipőben és pólóban versenyzett és csak
vizet ivott. A Szlovák Kupán egy rossz állapotú szupermarket kerékpárral
sikerült nyernie. Testvére, Juraj Sagan a Tinkoff-Saxo kerekese.

Sagan első ízben 2009-ben kóstolhatott bele a profi országúti kerékpározásba,
amikor leigazolta őt a szlovák Pro Kontinentális (másodosztályú) Dukla Trenčín
Mérida csapata. 2008-ban a mountain bike Junior Világbajnokságon Vale di Soleban
győzött, Trevisóban második lett a Cyclocross Junior Világbajnokságon és második
helyen végzett az ifjúsági Párizs-Roubaix versenyen. Először a ProTour csapatok
közül a Quick Step érdeklődött utána, de a szerződés nem köttetett meg. Ezután
Sagan azon gondolkozott, hogy felhagy az országúti versenyzéssel, de családja
tanácsára megpróbálkozott a Liquigas-Doimóval. Rögtön egy két éves szerződést
kapott. A Liquigas doktorai elmondásuk szerint soha nem láttak még fizikálisan
ilyen erős 19 évest. Csapattársai a Terminator becenevet adták neki, csendes,
udvarias természete és hatalmas ereje miatt.

Peter Sagan első országúti profi versenye az ausztrál Tour down Under volt 2010
januárjában. A második szakaszon bukott, de folytatta a versenyt. A király
etapon csatlakozott a hármas szökéshez, amiben benne volt Cadel Evans, Alejandro
Valverde és Luis León Sánchez. Az utolsó 20 kilométeren lépést tudott tartani a
jó nevű versenyzőkkel, de a szakaszt végül Sánchez nyerte.

A következő versenye a Párizs-Nizza volt, ahol megszerezte élete első győzelmét.
Nem is nevezték a versenyre, csak beugró volt Maciej Bodnar helyén aki
kulcscsonttörés miatt kénytelen volt kihagyni a küzdelmet. 2010. március 10-én
megszerezte első profi győzelmét, majd két szakkal később, az ötödik napon
ismételni tudott és az összetett pontversenyt is megnyerte.

A 2011-es évben is a Liquigas-Cannondale csapatában versenyzett. A 2010-es
decemberi edzőtáborban elmondta, hogy elsődleges célja a Milánó-Sanremo olasz
egynaposon való győzelem. Szolid szezonkezdet után, Peter megnyerte a Giro di
Sardegna olasz többnapost összetett pontversenyét és a harmadik, ötödik
szakaszon is nyerni tudott.

Júniusban elindult a Tour de Suisse-ön, a svájci körversenyen is, ahol a
prológon harmadik lett, majd a harmadik hegyi szakaszon, lejtmenetben utolérte a
korábbi Giro-győztes Cunegót, majd elsőként haladt át a célvonalon. A nyolcadik
szakasszal duplázott és ezzel megszerezte a ponttrikót Svájcban is. Az első
Grand Tour-ján (Vuelta a España) három szakaszgyőzelmet aratott sorrendben a
hatodik, tizenkettedik és az utolsó huszonegyedik etapon.

Az évet jó formában kezdte, megnyerte az ománi körverseny második szakaszát és a
pontversenyt. A Tirreno-Adriaticon győzött a 4. szakaszon. Az egész versenyen
kulcsszerepet játszott Vincenzo Nibali összetett győzelmében, mivel végig
segítette csapattársát. Jó formája kitartott és negyedik helyen ért célba a
Milánó-Sanremon, második lett a Gent-Wevelgemen, ötödik lett a flandriai
körversenyen és szakaszt nyert a Three Days of De Pannen. A Tour of California
első szakaszán 7 kilométerrel a cél előtt defektet kapott. A Rabobank csapata
próbálta növelni a tempót, hogy Sagan ne érjen fel a mezőnyre, de munkájuk
sikertelen volt, mivel a fiatal szlovák a kocsisoron csapattársai segítségével
elcsípte a mezőnyt és Daniel Oss kiváló munkájának köszönhetően fölényesen
nyerte a szakaszt. Egy nappal később 20 kilométerrel a vége előtt kapott
defektet, de segítség nélkül a kísérőautók között visszazárkózott és az utolsó
jobb kanyarban megelőzve mindenkit, hatalmas előnnyel ért a célba. Másnap a
harmadik szakaszon újra nyert, lehagyva Tom Boonent és Heinrich Hausslert. Nem
kellett sokáig várnia következő szakaszsikerére, mivel a negyedik napon a
negyedik szakaszon is őt ünnepelte a közönség.

Sagan az évet az orosz Tinkoff-Saxo csapatnál kezdte. Az év elején sajnos nem
sikerült szakaszt nyernie az új csapat mezében, sokszor végzett a második
helyen. A 2015-ös Paris-Roubaix(wd) nem ment rosszul, de sajnos a verseny
végénél elromlott a kerékpárja, emiatt csak a 23. helyet sikerült elérnie. A
 Tour of California(wd) 4. szakaszán végre sikerült kitörnie a nyeretlenségből
és felállhatott a dobogó 1. fokára. Ismét sikerült megnyernie a pontversenyt a
Tour de France-on, zsinórban negyedszer. Sajnos ebben az évben nem tudott
egyetlen szakaszt sem nyerni a Tour de France-on. Az év vége sokkal sikeresebb
volt a számára, sikerült megnyernie a világbajnokságot Richmondban. Ezzel ő
viselheti 2016-ban a szivárványos pólót.



https://hu.wikipedia.org/wiki/FIFA-vil%C3%A1granglista

A FIFA-világranglista a nemzetek labdarúgó-válogatottainak rangsorát állapítja
meg. Mind a férfi, mind a női válogatottak számára készül ilyen lista, bár a két
nem esetén a pontszámítás eltérő. A férfiak ranglistáját 1993 augusztusában, míg
a nőkét 2003-ban közölte először a FIFA, és ezt követően meghatározott
rendszerességgel frissítették, illetve frissítik a rangsort.

2005-ben hozott döntésének megfelelően, a 2006-os labdarúgó-világbajnokság után
a FIFA megváltoztatta a világranglista-helyezéseinek számítási módját. Így a
2006 júliusában megjelent világranglista jelentős átrendeződést mutatott az azt
megelőző listához képest, és a 2008-as labdarúgó-Európa-bajnokság selejtező
mérkőzései miatt tovább módosult. Az olaszok, németek és a görögök is jelentősen
megváltoztatták helyezéseiket. A világranglista első néhány helyét az olaszok, a
franciák, az argentinok és a brazilok váltakozva foglalták el. A 2008-as Eb után
azonban Spanyolország került az élre, először a ranglista történetében.

Ezután a 2009-es konföderációs kupa után – ahol a spanyolok meglepetésre az
elődöntőben búcsúztak, és a brazilok a torna győztesei lettek – Brazília
fellépett az első helyre, míg a spanyolok egy lépcsőfokkal lejjebb, a második
helyre kerültek. A 2010-es világbajnokság két döntőse, Spanyolország és
Hollandia került az első két helyre a torna után, a brazilok a harmadik helyre
estek vissza. 2011 augusztusában az élen Hollandia megelőzte Spanyolországot.

E tényezőket egymással összeszorozzák és a 100-szorosukat veszik. A
világranglistát meghatározó összesített pontszám az egyes mérkőzések
eredményének számtani középértékéből épülnek fel. (Részletesebb leírást lásd a
Külső hivatkozásokban.)

A 2006. júniusig érvényes világranglistát széles körben kritizálták. Bonyolult
számítási módszere, az egyes Konföderációk és barátságos mérkőzések nem kellő
szintű figyelembe vétele, igen hosszú, nyolcéves számítási időszaka és más
tényezők heves vitákat váltottak ki az elmúlt években. Így előfordulhatott, hogy
olyan nemzeti válogatott került be a Top-10 csapatai közé (USA), amely ugyan
domináns szerepet játszott saját Konföderációjában, a nemzetközi porondon
azonban nem tudta bizonyítani képességét. A barátságos mérkőzések nem kellő
figyelembe vétele miatt az is előfordult, hogy Németország válogatottja 10
helyet esett vissza, a 12-ről a 22-re. A FIFA az ilyen és ehhez hasonló
kritikákat kívánta kiküszöbölni a fentebb ismertetett számítási módszerrel,
amely ma már teljes egészében működik.

E lista pontszámait másképpen számítják, mint a férfi listáét, és csak
negyedévente frissül. 2003 októbere óta a német női labdarúgó-válogatott és az
Egyesült Államok csapata osztoznak az első helyen.



https://hu.wikipedia.org/wiki/Kincs,_ami_nincs

A Kincs, ami nincs (eredeti cím olaszul: Chi trova un amico, trova un tesoro,
am. „Aki barátot talál, kincset talál” / angolul: Who Finds a Friend, Finds a
Treasure) 1981-ben bemutatott amerikai-olasz vígjáték, melynek főszerepllői Bud
Spencer és Terence Hill. A forgatókönyvet Sergio Corbucci és Mario Amendola
írta, a filmet Sergio Corbucci rendezte, a zenéjét Camelo és Michelangelo La
Bionda szerezte, a producerei Josi W. Konski, Ted Demme és Joel Stillerman
voltak. A Elpico Cinematografica és aTake 1 Productions készítette, az olasz
CEIAD és az amerikai Columbia Pictures forgalmazta. Olaszországban 1981
decemberében, Amerikában 1981. december 16-én, Magyarországon 1984. március
22-én mutatták be a mozikban.

Alan Lloyd (Terence Hill) mindig is a pénzszerzés könnyebb módját választotta,
így nem meglepő, hogy gyakran megfordul a lóversenypályán. Egy balszerencsés
fogadás után hatalmas adósság szakad a nyakába, ezért menekülnie kell, de előtte
még beszerez bácsikájától egy térképet, mely állítólag hatalmas kincshez
vezetheti tulajdonosát. Alan titokban Charlie O'Brien (Bud Spencer), a magányos
tengerész és az ehetetlen Puffin lekvár reklámarcának hajóján rejtőzik el.
Miután lelepleződik, Alan titokban a térképen megjelölt kincses sziget felé
kormányozza a hajót, de a turpisság kiderül és civakodás közben mindketten vízbe
esnek, a hajó pedig elsodródik. A parton Alan mindent bevall a kincsről a
dühöngő Charlie-nak, hamarosan pedig találkoznak a sziget együgyű, de jólelkű
lakóival: többek közt a teljesen lökött Anuluval (Sal Borgese) és Mamával
(Louise Bennett), a sziget királynőjével. Egy második világháborús japán
veterán, Kamasuka (John Fujioka) azt hiszi, még mindig tart a háború, ezért
megpróbál Alanbe és Charlieba golyót repíteni, megérkezésük "örömére". Amikor
Charlie-ék megtudják, hogy a bennszülötteket kalózok terrorizálják, úgy
döntenek, megvédik barátaikat. Miután őket legyőzik, még meg kell verekedniük
Friscóval (Salvatore Basile), és bandájával, aki miatt Alan adósságba
keveredett. Aztán egy téves jelentés miatt azt hiszik, hogy a 300 millió dollár,
azaz a kincs hamis, ám arra, hogy tévedtek, csak akkor döbbennek rá, amikor a
haditengerészet elszállítja a pénzt...

A Pongo Pongo szigeten játszódó felvételek a Miamihoz közeli Key Biscayne-en
készültek.

A filmnek forgalomba került egy „kontinentális” és egy „angolszász” kópiája,
utóbbi rövidebb, nem tartalmazza azt a jelenetet, amikor Alan és Charlie a
pálmafák mellett kutat a kincs után, de csak két korábbi kincsvadász sírját
találják meg (a kalózok első megverése és a páncélautós jelenet között).



https://hu.wikipedia.org/wiki/Red_Bull_Ring

A Red Bull Ring (eredeti neve Österreichring, 1997–2003 között A1-Ring) egy
osztrák versenypálya Stájerországban. Maga a pálya Spielberg községhez tartozó
területen fekszik, de bejáratai Zeltweg község közvetlen közelében vannak, ezért
gyakran „zeltwegi pályaként” említik. 1997 és 2003 között rendeztek itt F1-es
futamot. A pályát 2011-ben a Red Bull energiaital gyártó finanszírozásával
felújították, és ismét alkalmassá tették a Forma 1-es versenyek megrendezésére,
a 2014-es szezontól ismét szerepel a versenynaptárban.

A versenypálya 1969-ben épült meg, körülbelül hat kilométer hosszúságban.
Egészen 1987-ig adott otthont a Formula–1 osztrák nagydíjnak. A leghosszabb,
nagy sebességű kanyarja a Formula–1 egyik leggyorsabb pályájává tette. Néhány
összetűzés után a Forma–1 tíz évre elbúcsúzott a verseny helyszínétől.

1995 és 1996 között, a hosszas politikai tárgyalások után átépítették: a 4318
méterre rövidült pályát a legújabb biztonsági előírásoknak megfelelően
alakították ki. 1997 és 2003 között hét Forma–1-es futamot rendeztek a rajta. A
korábbi nyomvonallal összehasonlítva az átépített A1-Ring már nem rendelkezett
gyors „bátorságkanyarral”, és ezért a pilóták között kevésbé vált népszerűvé.

A pályának hét jobb- és két balkanyarja van. A két bal kanyar Niki Lauda és
Gerhard Berger nevét viseli.

Az A1-Ring (a Mobilkom Austria mobilszolgáltató, az A1 szponzorálja) az autó- és
motorversenyeken kívül technikai vásárok, kiállítások rendezvényközpontjaként is
szolgált. 2003-ban a Formula–1 másodszor is elbúcsúzott a pályától, de most
elsősorban anyagi okok miatt (hivatalosan az EU-ban kötelező
dohányreklám-tilalmak miatt, nem hivatalosan a Forma–1 Ausztriában nem volt elég
lukratív).

Egyedül a Red Bull pályázott a területre, amit motor- és repülőiskolává akart
alakítani - körülbelül 750 millió eurós beruházással. A lakosság visszajelzései
és az osztrák szenátus elutasításai után a Red Bull elállt a terveitől. Azonban
ekkor már terület-előkészítési munkálatokat elkezdték, úgyhogy a versenypálya
nem volt használható.

A stájer politika sok fáradozás után elérte, hogy a pályát újra üzembe helyezzék
és emellett az autóipar számára is tesztpályát biztosítsanak. Partnerként ismét
a Red Bull, illetve a KTM, VW és Magna cégek merültek fel. Az új pálya
építésének kezdetét 2007-re tervezték. A Volkswagen végleges kiszállásával
krízis merült fel és mára már csak egy kis esély van a projekt realizálására.

A 2008. február 4-ei ülésén a befektetők arra az eredményre jutottak, hogy a
projekt ebben a formájában nem kivitelezhető. Amikor az egyik osztrák újság
áprilisi címlapjára tűzte, hogy a pálya újra megnyílik, a motorsportok
szerelmesei fellélegezhettek.

1997: Jacques Villeneuve (Williams) 1998: Mika Häkkinen (McLaren) 1999: Eddie
Irvine (Ferrari) 2000: Mika Häkkinen (McLaren) 2001: David Coulthard (McLaren)
2002: Michael Schumacher (Ferrari) 2003: Michael Schumacher (Ferrari) 2014: Nico
Rosberg (Mercedes) 2015: Nico Rosberg (Mercedes) 2016: Lewis Hamilton (Mercedes)

Legtöbb dobogó: D. Coulthard (5) Legtöbb győzelem: N. Rosberg, M. Schumacher és
M. Häkkinen (2-2-2) Legtöbb pole: M. Häkkinen és M. Schumacher (2-2) Legtöbb
leggyorsabb kör: D. Coulthard (3) Pályacsúcs: 1:08:334, M. Schumacher

Ez a szócikk részben vagy egészben az A1-Ring című német Wikipédia-szócikk
fordításán alapul. Az eredeti cikk szerkesztőit annak laptörténete sorolja fel.



https://hu.wikipedia.org/wiki/Balaton

A Balaton (becenevén „a magyar tenger”, de széles körben elterjedt a „Balcsi”
becéző forma is; latinul Lacus Pelso, németül Plattensee) Közép-Európa
legnagyobb tava, Magyarország vízrajzának meghatározó eleme. Típusa a
Fertő-tóval és a Velencei-tóval ellentétben nem szikes tó, hanem tektonikus
eredetű, sekély vizű ároktó. 77 km hosszú, legkisebb szélessége Tihanynál
1,5 km, legnagyobb 12,7 km Balatonvilágos és Balatonalmádi között, átlagos
szélessége 7,5 km, felülete 594 km2.

Keleti medencéjét a Tihanyi-félsziget választja el a tó többi részétől. Déli
partjánál medre sekélyebb. Északi oldalán található a badacsonyi borvidék és a
Tapolcai-medence, jellegzetes vulkáni tanúhegyeivel. A tó egyes részein halászat
folyik.

A Balaton és környéke Budapest mellett az ország turisztikailag leglátogatottabb
területe, 2004-ben elnyerte az Örökségünk – Somogyország Kincse címet is.
Környékén gyógyfürdők, termálforrások találhatók. A tavon minden évben
megrendezik a Kékszalag Nemzetközi Vitorlásversenyt.

Szentkirályszabadja és Sármellék mellett betonos kifutópályával rendelkező
repülőterek vannak. Füves repterek találhatók Siófok mellett, Tapolcán,
Balatonakalin és Papkutapusztán is.

Magyar elnevezése a szláv "blato" (=mocsár, láp, sár) szóból ered. Latin neve, a
Lacus Pelso magyarul sekély tavat jelent. Szlovén, szerb, horvát nyelven Blatno
jezero, szlovákul Blatenské jazero.

Német elnevezése, a Plattensee, kicsit hasonlóképpen „lapos”, azaz sekély tavat
jelent, egyben hangzásában közel áll a szláv névhez, ezért lehetséges, hogy
kialakulásában a népi etimológia is szerepet játszott, azaz a német anyanyelvűek
értelmet adtak a számukra idegen hangzású névnek (blatno – platten).

A Balaton a Dunántúl közepén terül el, északon a Balaton-felvidék, nyugaton és
délen a Zalai- és a Somogyi-dombság, keleten pedig a Mezőföld határolja.

A Balaton Európa-hírű természeti kincsünk, Magyarország legnagyobb tava.
Legnagyobb mélysége 11 m, átlagos mélysége 3-4 m. A déli parton sekélyebb a víz,
ezért nyáron hamar felmelegszik. Északi partján a Bakony erdő-borította hegyei
emelkednek. A Balaton-felvidék napsütötte lejtőin sok szőlőt és gyümölcsöt
termesztenek. Nyáron a kellemes időjárás, az északnyugati szelek által
terelgetett vitorlások, a harmonikus szépségű táj megnyugtató hatással van a
pihenő emberekre.

Geológiailag a földtörténeti középkorban, a mezozoikumban lerakódott üledékes
kőzeteken jött létre, amelyek kapcsolatban vannak az Alpok anyagát adó
formációkkal.

A Balaton medencéje a Dunántúli-középhegység délkeleti előterében húzódó
északkelet-délnyugati irányú süllyedéksorozat része. A tó medre térben és időben
szakaszos süllyedés eredményeként kialakult poligenetikus medence.

A pleisztocén első felében a Bakonyból kifutó vízfolyások a Dráva-süllyedék,
majd később a Felső-Kapos--Kalocsai süllyedék felé tartva a Balatoni-medence
keleti felében meridionális völgyeket és hátakat hoztak létre. A nyugati fele a
belső-somogyi hordalékkúp része volt. A középpleisztocén végén alakult ki a
balatoni elősüllyedék, majd a riss/würm interglaciális során a második
süllyedési szakaszban zökkent le a Balatoni-medence. Ez a medence a Bakonyból
érkező vizek és a somogyi vízfolyások északi szakaszainak erózióbázisa volt.
Összefüggő tófelület azonban ekkor még nem jött létre, az egyes részmedencéket a
somogyi meridionális hátak folytatásának tekinthető földnyelvek választották el
egymástól. A harmadik süllyedési szakasz a würm elejére tehető, illetve ekkor
csatlakozott a Zala is a kialakult medencébe. A plusz vízhozam, a periglaciális
időszak lecsökkent párolgási intenzitása, valamint a földnyelvek pusztulása
eredményeként létrejött az egységes víztükör. Ezt a transzgressziót újabb
süllyedés követte, majd az éghajlat csapadékosabbá válásával 21 724 (+/- 660)
évvel ezelőtt kialakult a Balaton mindenkori legnagyobb vízállása (112-114
méter). A würm végétől a Sió-völgy felé megnyíló időszakos lefolyás miatt
regressziók és transzgressziók váltották egymást. A tó vízszintjének
visszahúzódásakor a partok magasabb részei pusztultak, és a tó irányában
jelentős anyagáttelepítés történt. A tó hullámmozgása ekkor hozta létre a
partokat kiegyenesítő, berkeket is elgátoló turzásrendszereket. A holocén eleji
magas vízállás abráziójának köszönhető az az 5-10 méter magas meredek perem,
amely megtalálható a Balatoni-Riviéra, a Keszthelyi-fennsík lábánál, a somogyi
meridionális hátak előterében, vagy a Balaton keleti partjainál (kenesei,
akarattyai, világosi magaspart stb.). A holocén eleji süllyedések eredményeként
alakult ki az a legfiatalabb vetődés, amelynek mentén a tómeder (tófenék)
besüllyedt. A törésvonal északon a jelenlegi part mentén fut, délen viszont több
száz méterrel beljebb húzódik.

1980 óta fél fokkal emelkedett az évi középhőmérséklet, és 2000 óta sűrűsödtek a
szélsőséges éghajlati, vízháztartási viszonyok a tó térségében. Ezek a
változások hosszú távon a Balaton üdülőtó jellegű hasznosításának szempontjából
nem fenntartható állapotot idézhetnek elő. Erre részben szabályozással, részben
alkalmazkodással lehet felkészülni.

A környező vulkanikus maradványok - többek között a badacsonyi bazaltorgona, a
tihanyi gejzírkúpok és a hévízi hőforrások - egy korábbi földtörténeti szakasz
emlékei.

A tó vízmennyisége 1800 millió m³, 2,2 év alatt „cserélődik ki”. Vízgyűjtő
területe 5774 km2, fő táplálója a Zala folyó, de számos kisebb patak is folyik
bele. Vízszintje nyaranta a párolgás miatt csökken, ősszel és télen a csapadék
miatt pedig emelkedik.

A Siót elzáró turzásokat mesterségesen először Galerius római császár törette
át. A tó mai vízszintjét alapvetően a 19. század derekán, a déli parton haladó
Déli Vasút építésekor végrehajtott jelentős vízszintcsökkentés határozta meg.

A vízszintet jelenleg az 1976-ban elkészült siófoki zsiliprendszer révén
mesterségesen szabályozzák a tengerszint feletti 104 méteres szint körül.

A tó sekélysége és a nyári meleg víz viszonylag alacsony viszkozitása miatt szél
esetén gyorsan alakulnak ki rajta hullámok. Az uralkodó szélirány a tóra
merőlegesen, északnyugati irányból fúj. A Balaton-felvidék hegyei-völgyei
lüktetést idéznek elő a szélben, ami a tavon hirtelen hullámzást, illetve
hullámmentes időszakokat okoz. A hullámok szokatlanul meredekek, amit a
viszonylag sekély vízmélység, a meder interferenciája idéz elő. Az eddig
legmagasabb hullámokat partközelben 1,82, a meder közepén 1,95 méternek mérték.
A hullámok hossza 2-12 méter között mozog. A szél elülte után 2 óra szükséges a
hullámok elcsendesedéséhez.

A tóra hosszanti irányú tartós szél jelentős változásokat idézhet elő a Balaton
különböző medencéinek vízszintjében. A tartós délnyugati szél 5-11 óra alatt a
víztömeg nagy részét északkelet felé tolja el. Az eddig megfigyelt legnagyobb
ilyen mozgásra 1962. május 14-én került sor, amikor 9 óra alatt Keszthelynél a
vízszint 45 cm-rel csökkent, Alsóörsnél pedig 51 cm-t emelkedett. A
keresztirányú áramlások, a partvonal tagoltsága és más tényezők miatt az ilyen
jelenségek előrejelzése szinte lehetetlen.

Tartós északi szél esetén keresztirányú elmozdulás is lehetséges, ennek eddigi
legnagyobb mért példája 52,7 cm-es vízszintcsökkenés volt Alsóörsnél, 37,5 cm-es
növekedéssel Siófoknál.

Ugyancsak a szél, valamint a Föld forgása befolyásolja az áramlások kialakulását
is a tóban. Az uralkodó északnyugati szélnek megfelelően a fő áramlatok a
felszínen az északi partról a déli felé haladnak, míg a tó mélyén a víz az
ellenkező irányba áramlik vissza.

A medencék közötti vízszint-elmozdulások idején különösen erős áramlatok
alakulnak ki a Tihanyi-félsziget által leszűkített mederrészben, ahol sebességük
elérheti a 2 m/s értéket is. Bizonyára nem független ettől a jelenségtől a
közeli Örvényes helység neve.

Az ország népszerű tavának vízminősége fontos tudományos, környezetvédelmi és
főleg a turizmus révén gazdasági kérdés is, ami a közvéleményt is erősen
foglalkoztatja.

A Magyar Tudományos Akadémia Balatoni Limnológiai Kutatóintézete (BLKI)
folyamatosan nagy figyelemmel követi a víz minőségének alakulását.

2009. június elején a tó nyílt vízében az algák számára hasznosítható oldott
nitrogén- és foszfor-koncentrációk már a nyáron szokásos alacsony értékek körül
vannak (5-10 µg/l). Ennek megfelelően a tó vize nagyon tiszta, a víz minőségét
alapvetően meghatározó algák mennyisége kevesebb, mint egytizede a megengedhető
felső határértéknek. A mérések időpontjában nem volt megfigyelhető az algák
mennyiségében a tóra jellemző kelet-nyugati növekvő tendencia sem, az
a-klorofill koncentrációja Balatonfűzfőtől Keszthelyig közel azonos volt, 6-8
mikrogramm/liter között ingadozott. Az utóbbi hetek meleg időjárásának
köszönhetően, a 20 °C körüli vízben megjelentek a nyárra jellemző algafajok,
közöttük a tiszta vizet indikáló fecskemoszat (Ceratium hirundinella) is.

A 2011-es évben a Balatonnak volt a legjobb minőségű vize a hazai fürdőzésre
alkalmas helyek közül.

2009 májusában a part mentén élőknek, nyaralóknak bosszúságot okoztak a hatalmas
tömegben rajzó árvaszúnyogok. A nagy tömegű rajzást a gyorsan felmelegedő víz
okozta. Az árvaszúnyogok hasznos tagjai a Balaton élővilágának, szerepük az
üledék tisztításában és ezen keresztül a vízminőség fenntartásában kiemelkedő
jelentőségű. Az árvaszúnyogokat erősen vonzza a mesterséges fény, így ezek körül
(pl. utcai lámpák) éjszaka is hatalmas tömegben fordulnak elő. A kifejlett rovar
a víz felszínén bújik elő, majd elrepülése után a levedlett bábbőrt (exuviumot)
hátrahagyja. Mivel a kibújás szinkronizált, ezért rajzáskor a vízfelszínen
hatalmas mennyiségű bábbőr úszik. Erősebb hullámzás esetén a bábok által
kiválasztott váladék felhabosodik. Ez okozza, hogy az árvaszúnyogok kibújása
idején a Balaton vize habosnak, szennyezettnek tűnik, és kellemetlenné válik az
úszás, fürdőzés. A jelenség természetes, és az emberi egészségre teljes
mértékben ártalmatlan.

A halak tavaszi elhullása természetes időszakos jelenség, aminek méretei azonban
változóak, és összefügghetnek a víz minőségének romlásával is. A felmelegedő
vízben a legtöbb keszegféle ívása is hirtelen zajlik. A dévérkeszeg, a nyílt víz
legfontosabb pontyféléje tömegesen, de naponta igen változó mennyiségben húzódik
a partközelbe. Az ívástól legyengült dévérek közül ebben az időszakban számos
példány elpusztul, ezért a tavaszi hónapokban a Balatont látogatók a kövek közé
szorult és elhullott keszeggel is találkozhatnak.

2009. május végén a tópart különböző területein figyeltek fel haltetemek
megjelenésére. Az ez évi elhullás (a halászok nyelvén pergés) nem jelentős. Az
elpusztult angolnákból vett minta közepesen erős (példányonként 5-12 db)
úszóhólyag élősködő féreg (Anguillicola) fertőzöttséget mutatott. A mostani
szórványos elhullás nem jelent veszélyt a környezetre. A Kis-Balaton Vízvédelmi
Rendszer területén sem volt halpusztulás.

A Balaton a Kárpát-medence délnyugati széléhez közel terül el, így a medence
egészére jellemző, óceáni és mediterrán hatásokkal módosított mérsékelt
kontinentális éghajlaton belül az átlagosnál erősebbek az óceáni és a mediterrán
hatások.

A napos órák száma évente átlagosan 2000 körül mozog. A legmelegebb hónapok a
június, július és augusztus. A legnaposabb hónap a június. A legkevesebb
csapadék augusztusban és szeptemberben hullik, átlagosan hat-hat esős nappal.

Maga a tó jelentős hatással van környezete mikroklímájára. A hatalmas víztömeg
kiegyenlítő hatással van a levegő hőmérsékletére is, amely nyáron a tó körül
enyhébb, ősszel és télen melegebb, tavasszal hűvösebb mint a tótól távolabb. A
vízparton a nappali és az éjszakai hőmérséklet közötti különbség is lényegesen
kisebb, mint távolabb.

A Bakony és az Alpok közelségének köszönhetően az ország legtisztább levegőjű
területe.

A víztükör visszaveri a ráeső napfény jelentős részét, emiatt az északi part
déli kitettségű hegyoldalai kiváló szőlőtermő területek, amit már a rómaiak is
felismertek.

A tó sekély vizét a nap könnyen átmelegíti, ezért a víz nyári maximális
hőmérséklete 28-29 fok is lehet. (A vízhőmérsékletet hivatalosan Siófoknál, egy
méter mélységben mérik. Csendes időben közvetlenül a felszínen a víz
hőmérséklete ennél több fokkal magasabb, mélyebben pedig alacsonyabb. Nagyobb
vihar, hullámzás esetén ezek az értékek kiegyenlítődnek, és a víz „hivatalos”
hőmérséklete erősen visszaesik.)

A Balaton a legtöbb télen befagy, a jégréteg vastagsága gyakran 20–30 cm-es is
lehet. A jellegzetes rianások, enyhülés idején hosszú hasadások a jégtakarón,
erős hangjelenségek mellett, az összehúzódó jégfelület miatt jönnek létre.
Megfordítva, fokozódó hideg hatására a jégtakaró kitágul, a lemezek egymásra,
illetve a partra torlódnak, és turolás alakul ki.

Az eddig mért legerősebb szél 129,6 km/h sebességű volt, 1961. július 13-án. A
legszelesebb hónap április, míg a legkevesebb szél szeptemberben van. A
Tihanyi-félsziget és az északi part dombvidéke változatosan befolyásolják a
szelek eloszlását a tavon. A tó hosszúsága miatt is nagy különbségek
alakulhatnak ki a légmozgásban a különböző területein.

A tó fajgazdag növényvilágának jelentős részét a szabad szemmel általában nem
látható algafajok teszik ki. A hínárféléket a balatoni strandokon is megtaláljuk
közülük gyakoribbak a süllőhínár-fajok (Myriophyllum) és a békaszőlő-fajok
(Potamogeton). Az elsősorban a közönséges nád (Phragmithes australis) által
alkotott nádasok a part mentén, leginkább az északi parton maradtak fenn.
Társulásalkotó növénye elsősorban a keskenylevelű gyékény (Typha augustifolia)
és többek között a tavi káka (Schoenoplectus lacustris), valamint a zsombéksás
(Carex elata). A nádasokat és állatvilágukat a települések, elsősorban az
idegenforgalmi létesítmények, strandok bővítése, horgászállások, kikötők építése
veszélyezteti.

A Balaton lévén hazánk legnagyobb állóvize halfaunája értékes, a tóban, a vele
összefüggő Kis-Balatonban és a vízgyűjtőn található 40 vízfolyásban 37 halfaj
fordul elő, ebből a Balatonban rendszeresen 15–17 faj él meg. A vízgyűjtőn fekvő
vízfolyások többsége erősen módosított (rendezett meder, vízszennyezés,
idegenhonos fajok betelepítése stb.) víztestnek minősül, magában a Balatonban az
elmúlt évtizedekben komoly erőfeszítések történtek ezek hatásainak
csökkentésére. Ökológiai problémákat okoznak a betelepített vagy kiszabadult
idegenhonos, inváziós fajok: kínai razbóra, amur, fehér busa, ezüstkárász és a
naphal. Korábban a szintén tájidegen, halászati céllal betelepített angolna is
gondot okozott ismétlődő tömeges pusztulásaival. Újabban az amurgéb (Perccottus
glenii) terjedése tapasztalható a vízgyűjtőn, ez korábban csak a Tisza-mentéről
volt ismert halfaj. Megjelenése azonban nem jó hír, a gyorsan terjedő inváziós
halfaj komoly veszélyt jelenthet elsősorban az őshonos lápi póc (Umbra krameri)
állományára, mivel azt élőhelyéről gyorsan kiszoríthatja. A Balatonról
legismertebb halfajok a garda (Pelecus cultratus) és a fogassüllő (Lucioperca
lucioperca). Előbbinek legnagyobb hazai állománya és a tóban. Korábban komoly
halászati jelentősége is volt, ma már egy kellően át nem gondolt
jogszabály-módosítás miatt megszűnt a halászat a tavon. Ezzel a korábban szintén
halászott és helyi gasztronómiai specialitásnak számító balatoni fogas sem
szerepel már a környező éttermek kínálatában.

A tó Európa egyik legjelentősebb vízimadár-élőhelye. Kiterjedt nádasai számos
madárfaj számára nyújtanak fészkelő helyet. Bár a vadon élő fajok többnyire
kerülik az embert és az emberi tevékenységekkel járó zavarást, néhány olyan is
akad, amelyik alkalmazkodni tud ehhez, illetve kihasználja. Legismertebb ilyen
madár a bütykös hattyú (Cygnus olor), amely a nádasban építi nagy méretű úszó
fészkét, fészekhagyó fiókáit azonban kikelésük után gyakran a strandok közelében
neveli fel, ahol könnyen jut hozzá a táplálékhoz, mivel a nyaralók rendszeresen
etetik őket. Hasonló viselkedést figyelhetünk meg a mindenütt gyakori tőkés réce
(Anas platyrhynchos) esetében is, amelyek a hattyúkkal együtt gyakran keresik az
ember társaságát. A zavarást viszonylag jól tűrő, emiatt gyakran szem elé kerülő
fészkelő fajok közé tartozik még az apró halakkal táplálkozó kis vöcsök
(Podiceps ruficollis), a fekete tollazatú és fehér csőrű szárcsa (Fulica atra)
is. Utóbbi növényevő, jellemzően a part közelében táplálkozik. A nádasban
rejtett életet élő törpegém (Ixobrychus minutus) néha meglepően kis kiterjedésű
nádasokban is megtelepszik, fiókanevelés idején sokszor látható amint két nádas
közt átrepül ez a galamb méretű karcsú madár. A nádi énekesmadarak közül a
nádirigó (Acrocephalus arundinaceus) gyakori és könnyen észrevehető jellegzetes
éneke miatt. A víz és a nádas határán telepszik meg emiatt is feltűnő faj.

A vízben és közvetlen közelében több mint 1200 állatfaj él. Az e vidéken
fellelhető erdőkben az óriás énekes kabóca, a rézsikló, a holló, az erdei
szürkebegy és a fenyvescinege mellett a gímszarvas ugyanúgy megfigyelhető, mint
a róka és a dámszarvas. Igazi ritkaságnak számít a kerecsensólyom. A tó
rendkívül gazdag növényvilágára jellemző, hogy a molyhos és cseres-tölgyes
erdőségek a legelterjedtebbek, amelyeket sok helyütt telepített fenyőerdők
váltanak. A Balaton-felvidéki Nemzeti Park címernövénye, a lisztes kankalin
mellett több más pompás szirmú virág is honos itt, ilyen a tavaszi hérics, a
fekete kökörcsin és a citromillatú nagyezerjófű.

A Balaton már az őskorban jelentős szerepet játszhatott, azonban sem Hérodotosz,
sem Strabón, sem Ptolemaiosz nem említi. A római írók már gyakrabban emlékeznek
róla, mivel Ptolemaiosz kora után másfél évszázaddal Galerius császár azt
(valószínűleg csak mocsaras partjait) lecsapoltatta, hogy területét művelés alá
vehesse. A római írók Peiso és Pelso név alatt említik, mely nevet azonban a
Fertőre is alkalmaztak. A Balaton ősi művelődési és halászati jelentőségét
számos lelet bizonyítja: így a Vörs melletti pogányvár, a tihanyi csúcshegyi és
óvári, valamint a zánkai pogányvárak, továbbá a zamárdi, a fajszi, az
alsógulácsi a Keszthely és Szentmiklós közti, a kővágóörsi, a tihanyi és zánkai
tumulusok, s számos őskori temető, köztük különösen a keszthelyi (dobogói) avar
sírmező. Egy római felirat szerint pedig már hajózás is folyt rajta. Annyi
bizonyos, hogy a tó a történelmi időben alakját változtatta.

A 19. század végéig a Balatonon élénkebb élet még nem fejlődött. Egyes fürdők és
nyaralóhelyek (Balatonfüred, Siófok, Balatonalmádi, Révfülöp) ekkortájt
virágzásnak indultak ugyan, de egészben véve - talán Füredet és Siófokot kivéve
- sehol nem lehetett megtalálni a kor igényeinek megfelelő viszonyokat. A
Balaton parti nyaralóhelyek legnagyobb része a legszerényebb igényeket is alig
elégítette ki; a szőlők elpusztultával kopárrá vált a vidék nagy része, erdő még
Balatonfüreden is alig volt. Az egész parton nem fejlődött valamire való város s
a pompás víztükör a közlekedés szempontjából teljesen parlagon hevert. 1847-től
járt ugyan gőzhajó a Balatonon, sőt az 1890-es években megindult a gőzhajó
közlekedés a siófok-füredi vonalon kívül Badacsonytomajra, Almádira és Boglárról
Révfülöpre, azonban élénkebb közlekedés nem volt, kereskedelmi forgalom pedig
nem létezett. Ekkortájt a halászaton kívül egyedül a fürdőzés és nyaralás
tekintetéből volt a Balatonnak némi jelentősége; turistaforgalom azonban a
kedvezőtlen közlekedési viszonyoknál fogva nem fejlődött ki. A Balaton-vidéki 3
megye ugyan azoniglan többízben alakított Balaton-egyesületet, de teljesen
eredménytelenül. Fő vasúti vonala a kevéssé érdekes déli partot futotta be, míg
az északi partnak nem volt vasútja. A szőlőművelés pusztulásával a nép is egyik
fő kereseti ágát vesztette el, s ipar és kereskedelem teljes híján mindinkább
elszegényedett.

A Balaton környéke igazán a 20. században indult fejlődésnek, amiben az
iparosodás is fontos szerepet játszott. Ekkor kezdtek megjelenni az első
komolyabb magánvillák a part mentén és a korszerűbb nyaralók is. A fürdőélet, a
nyaralókultúra főleg az 1960-as években alakult ki, ekkor rengeteg különböző
nyaraló, üdülő és szálló épült a part menti településeken, és ekkor indult meg a
vendéglátói létesítmények fejlődése is. Ebben az időszakban sok vállalat,
szervezet és intézmény saját üdülőket is létesített, de ugyanígy jött létre a
Zánkai Úttörőtábor is gyerekek részére. A pártállam is létesített üdülőt a
Balatonon, az egyik Balatonőszödön található, a másik, nagyobb, komfortosabb
Balatonaligán létesült. Ezekben az üdülőkben a párt legfőbb vezetői és
hozzátartozói nyaralhattak. Az 1970-es és 1980-as években egyre több nyugati,
főleg német turista is megfordult a Balatonnál, mert számukra könnyen és olcsón
elérhető nyaralási lehetőséget nyújtott. Ekkor élték virágkorukat a „Zimmer
Frei” (németül: szoba kiadó) feliratokkal, táblákkal dekorált magánnyaralók,
amiknek tulajdonosai szobákat adtak bérbe külföldieknek. Mások büfét,
lángossütőt, vagy más szolgáltatói vállalkozást üzemeltettek. A rendszerváltás
után is a nyaralás, üdülés maradt a Balaton meghatározó szerepköre, ahova
hosszabb-rövidebb időre jönnek nyaralni és fürdőzni az emberek. Ennek
megfelelően a Balaton főleg jó időben, illetve a nyári hónapokban számíthat
magas látogatottságra.

A magyar úszósport megteremtése Szekrényessy Kálmán (1846–1923) első magyar
úszónk, első magyar sportlap alapítónk és első Balaton-átúszónk nevéhez kötődik.
Szekrényessy Kálmán 1880. augusztus 29-én végrehajtott Siófok-Balatonfüred
közötti Balaton-átúszásában az utókor a magyar úszósport születésnapját
ünnepeli, mely nagy hazai és nemzetközi elismerést váltott ki. Szekrényessy
Kálmán nevéhez számos hazai sportág meghonosítása köthető (többek között a
görkorcsolya, de kerékpár szavunk megalkotóját is benne tisztelhetjük). 1879-től
számos balatoni úszó, kajak, és vitorlásversenyt szervezett a tóra, sőt a
Balaton mellett rendszeres léghajós repülő kirándulásokat is biztosított, hisz
Zeppelin barátjaként az első magyar léghajókonstruktőrünkként is ismertté vált.
A Balatoni Egylet egyik alapítója és tevékeny résztvevőjeként fő céljának
tartotta a balatoni úszó- és vízisport megteremtését. Hajós Alfréd
felkészítőjeként egész életét a Balaton és az úszás népszerűsítésének szentelte,
melyet jól példáz 1880-as első Balaton-átúszásáról vallott ars poeticája, mely
füredi domborműves emléktábláján is olvasható: "Hazafias kötelességemnek
tartottam e távúszást által a Balatont ösmertebbé tenni a hazai és külföldi
kéjutazók előtt s a pólyájában szendergő hazai athletikát is emelni ezen úszás
által." Életnagyságúnál nagyobb siófoki kőszobra egyéni teljesítményén és
páratlan munkásságán túl mindenkit arra emlékeztet, hogy a világhírűvé vált
magyar úszósport szülőhelye a Balaton.

A tó és környezete a Balaton kiemelt üdülőkörzethez tartozik, amely összesen 179
települést fed le. Ez a működési területe az 1997-ben létrehozott, siófoki
székhelyű Balaton Fejlesztési Tanácsnak, amely a régió fejlesztésével
kapcsolatos feladatokat látja el.

A balatoni közlekedés történetéről az első ismert adatok a római korból
származnak, hajókon vitték a követ Vörösberényből a Fenékpuszta területén fekvő
építkezésekhez. Császárok is jártak a Balatonon, Tiberius pl. Badacsonyban járt,
Galerius pedig Siófoknál zsilipet építtetett. A 17. században Evlija Cselebi
török utazó írt a balatoni közlekedésről, 40-50 hajó vitte a kereskedőket és
árucikkeiket a balatoni partok között. A 19. század első felében hajót alig-alig
lehetett a tavon látni. John Paget angol utazó 1836-ban írta: " Angol embernek
nehéz elképzelnie, hogy ilyen szép tó teljesen kihasználatlan legyen a
kereskedelem és szórakozás számára. Egyetlen vitorlás kereskedő bárkát sem látni
rajta. A magyaroknak nincs érzékük a hajózás iránt, folyóikat, tavaik olyanok,
mintha befagytak volna". 1846–1910 között a Balatonon egy, 1910-ben négy gőzhajó
bonyolította le a menetrendszerinti személyforgalmat. 1888-ban megalakult a
Balatoni Gőzhajózási Részvénytársaság. A balatoni közforgalmú hajóállomány
1936–1937-ben négy gőzösből, négy motoros hajóból és 14 motorcsónakból állt.

A vasúti forgalom 1861-ben indult meg a Balaton déli partján Buda és Nagykanizsa
között a Déli Vasút jóvoltából. A tó északi partjának vasútját, illetve az erre
csatlakozó veszprémi szárnyvonalat a MÁV 1907–1909 között építette meg a
helyiérdekű vasutak szabványa szerint. Az 1930-as években az üdülőforgalom
élénkítése céljából a MÁV ún. filléres gyorsvonatokat (Budapestről, Egerből,
Esztergomból, Győrből, Pécsről, Szegedről, Székesfehérvárról, Szombathelyről)
járatott a balatoni nyaralóhelyekre.

Közúton legfőképp az M7-es autópályán lehet megközelíteni, amely Budapestről
sokáig éppen a Balatonig tartott, de a kétezres évek derekától már a horvát
határig bővítették, ezért azóta a tó teljes déli partja megközelíthető az
autópályán. Másik fontos közút a 7-es főút, amely szintén Budapestről indul ki,
de számos egyéb főút fut még a tó környékén.

A magyar festők az 1850-es évektől fedezték fel a tó szépségét. 2008 nyarán a
keszthelyi Festetics-kastély kiállítótermében húsz 19. és 20. századi magyar
festőművész, köztük Szinyei Merse Pál, Mészöly Géza, Csók István, Egry József,
Bernáth Aurél, Mikus Gyula, Brodszky Sándor, Telepy Károly, Iványi-Grünwald Béla
száz Balaton-képét mutatták be.

A Balaton-vidék történetét, 1800-as évekbeli társasági és társadalmi életét
anekdotákkal, hiteles történetekkel Eötvös Károly írta meg az Utazás a Balaton
körül című alapvető művében 1900-ban.

Bujtor István színművész az általa kitalált és megformált filmbéli Ötvös Csöpi
nyomozó karakterét is a Balatonra, Balatonfüredre helyezte, ahol Csöpi nyomoz és
vitorlázik, mivel a színész maga is nagy kedvelője volt a tónak és a
vitorlázásnak.

2008-ban készült el Papp Gábor Zsigmond Balaton retro című filmje ami a
Balatonról szóló 60-as 70-es években készült kisfilmekből áll.



https://hu.wikipedia.org/wiki/N%C3%A9metorsz%C3%A1g

A Németországi Szövetségi Köztársaság (németül: Bundesrepublik Deutschland),
régebben Német Szövetségi Köztársaság Közép-Európában fekszik. Európa vezető, és
a világ negyedik legnagyobb ipari és gazdasági nagyhatalma (az USA, Kína és
Japán után).

Északon az Északi-tenger, Dánia és a Balti-tenger, keleten Lengyelország és
Csehország, délen Ausztria és Svájc, nyugaton pedig Franciaország, Luxemburg,
Belgium és Hollandia határolja. Fővárosa Berlin, jelentős nagyvárosok még
München, Köln, Hamburg, Frankfurt am Main és Stuttgart. 357 021 km²-es
területével Európa hatodik legnagyobb, 80 716 000 lakosával Európa második
legnépesebb országa. Jelentős szerepet játszott az első és a második világháború
kirobbantásában, ez utóbbi után az országot két részre osztották, a Német
Szövetségi Köztársaságra (NSZK, Nyugat-Németország) és a Német Demokratikus
Köztársaságra (NDK, Kelet-Németország). Nyugat-Németország az Európai Unió egyik
alapító tagja volt. Az egykori NDK területén újraalakított tartományok 1990.
október 3-án csatlakoztak a Németországi Szövetségi Köztársasághoz.

Németország a déli határánál fekvő Alpok hegylánctól (legmagasabb pont:
Zugspitze, 2963 m) az északi határt képező Északi-tengerig és Balti-tengerig
terjed. E határok között Közép-Németország erdőkkel borított felföldjei és az
észak-német mélyföld (legalacsonyabb pont: Neuendorf/Wilstermarsch, ‒3,54 m)
terülnek el.

Németország hat legjelentősebb (közvetlenül valamelyik tengerbe ömlő) folyója
teljes hosszúságuk sorrendjében a Duna, a Rajna, az Elba, az Odera, a Weser és
az Ems (németországi szakaszaik hossza szerinti sorrendben a Rajna, a Weser, az
Elba, a Duna az Ems és az Odera). Közülük csak a Weser (744 km) és az Ems
(371 km) folyik teljes hosszában Németország területén. További 21 olyan folyó
található Németországban, amelyek teljes hossza meghaladja a 200 km-t
(németországi szakaszuk esetenként rövidebb). Ezek közül a Duna vízgyűjtő
területéhez tartozik (ugyancsak hosszuk szerinti sorrendben) az Inn, az Isar, a
Lech és az Altmühl; a Rajnáéhoz a Mosel, a Majna, a Neckar, a Lippe, a Lahn, a
Ruhr és a Jagst; az Elbáéhoz a Saale, a Spree, a Havel, az Eger, a Weiße Elster
(Fehér-Elster) és az Elde; végül közvetlenül vagy közvetve a Weserbe ömlik a
Werra, a Leine, az Aller és a Fulda. Az Odera és az Ems vízgyűjtő területének
németországi részén nem található 200 km-nél hosszabb folyó. Közepes vízhozamuk
sorrendjében a legjelentősebb folyók a Rajna, a Duna, az Inn, az Elba és az
Odera. Németország legnagyobb városai közül Berlin a Spree, Hamburg az Elba,
München az Isar, Köln pedig a Rajna partján fekszik.

Németország legnagyobb tavai a Boden-tó (536 km², ebből 306 km² tartozik
Németország Baden-Württemberg tartományához, 171 km² Svájchoz és 59 km²
Ausztriához), a Müritz (Mecklenburg–Elő-Pomeránia, 117 km²), a Chiemsee
(Bajorország, 80 km²), a Schwerini-tó (Schweriner See)
(Mecklenburg–Elő-Pomeránia, 61,5 km²) és a Starnbergi-tó (Starnberger See)
(Bajorország, 56 km²). További négy tó felszíne haladja meg a 30 km²-t. A
természetes tavakon kívül számos mesterséges tó található a völgyzárógátakkal
felduzzasztott különböző folyókon. A legmagasabb völgyzárógát a 106 méter magas
Rappbode-gát a Bode folyón, Szász-Anhalt tartományban. A leghosszabb
völgyzárógát 12,5 km hosszú és Bajorországban az Altmühl folyót zárja el,
létrehozva (és szinte teljesen körülölelve) az Altmühlseet.

Németország vízesései közül tíznek a magassága haladja meg a 150 métert, közülük
kilenc az Alpokban található. Legnagyobb a 470 m magas Röthbachi-vízesés
Berchtesgaden környékén. A legmagasabb vízesés az Alpokon kívül a 163 méter
magas Tribergi-vízesés a Fekete-erdőben.

Németországban számos mesterséges csatorna található. A legjelentősebbek közé
tartozik az Északi-tengert a Balti-tengerrel összekötő, 98,6 km hosszú
Kieli-csatorna és a 171 km hosszú Rajna–Majna–Duna-csatorna, amely a Rajnán,
illetve a Dunán keresztül 3483 km hosszú, közvetlen vízi összeköttetést teremt
az Északi-tenger és a Fekete-tenger között.

Németország az északi mérsékelt éghajlati övben fekszik. A Golf-áramlat
melegíti. Az éghajlat az Északi-tengerhez közeli vidékeken nedves óceáni. Vagyis
csapadék egész évben előfordul, bár a nyár a legcsapadékosabb. A tél enyhe, a
nyár hűvös. Kelet felé egyre kontinentálisabb jellegű, vagyis a tél hidegebb, a
nyár melegebb, a csapadék eloszlása egyre egyenetlenebb, hosszú száraz időszakok
alakulhatnak ki. A folyók vízállása tavasszal, hóolvadáskor a legmagasabb,
hirtelen olvadás súlyos árvizet is okozhat.

Németország eredeti növénytakarója szinte mindenütt erdő volt. A hegyvidéki
területeken és az északi homokos felszíneken különféle fenyvesek nőttek, máshol
vegyes erdők. Ma is erdő borítja területének 31%-át. Az újabban folyó
újraerdősítés következtében nő a fenyvesek aránya.

Állatvilága jellegzetes közép-európai: szarvas, őz, vaddisznó, róka, nyúl a
vadászok zsákmánya. A madarak vándorlásának útvonalába esik, tavasszal és ősszel
sok olyan madár repül itt át, amelyik nem Németországban fészkel.

Manapság a terület 33%-a áll mezőgazdasági művelés alatt. Az ország
mezőgazdasága belterjes, de nem önellátó. A Germán-alföld hűvösebb északi tájain
az állattenyésztés a mezőgazdaság vezető ágazata. A réteken, legelőkön tejelő
szarvasmarhát tartanak. A szántókon takarmánynövényeket, rozsot és burgonyát
termesztenek. A déli országrész melegebb, lösszel borított vidékein búzát,
cukorrépát, kukoricát termelnek és sertést tenyésztenek.

Az UNESCO világörökség-listájára 2011 júniusában Németország 5 természeti tája
(erdősége) került fel:

Németországban szelektív hulladékgyűjtés működik. Mindenkinek 3 három kukája
van: „papír” (kék), „komposzt” (barna), és „egyéb” (fekete), és még van egy
úgynevezett „sárga zsák”, amit a községházán lehet ingyen kapni, ahova minden,
ami műanyag, könnyűfém (tehát például joghurtos és sörösdobozok) valók. A kukák
színei tartományonként változnak (az itt felsoroltak a bajorországi színek).

A német nyelv és (helytelen magyar kifejezéssel) a német „nemzeti érzés”
(németül: das deutsche Volk) már több mint ezer éve létezik, de az egységes
német nemzetállam csak 1871-ben jött létre, amikor megszületett a Poroszország
vezette Német Birodalom. Ez volt a második német Reich, azaz birodalom.

Az első német Reich, más néven a Német-római Birodalom a Frank Birodalom 843-as
felosztásakor létrejött Keleti Frank Királyságből jött létre 962-ben. (amelyet
Nagy Károly alapított 800. december 25-én), és különböző formákban egészen
1806-ig létezett, amikor is a napóleoni háborúk egyik eredményeként felbomlott.
Története során a császári hatalom gyengült, egyre nőtt a fejedelmek önállósága,
akik közül a hét leghatalmasabb (a választófejedelmek) választották a császárt.

Luther Márton fellépésével Németországban kezdődött a reformáció, amelynek
messze ható következményei lettek Európa szellemi életére. Magában
Németországban pedig a harmincéves háború, majd a német kisállami rendszer
megszilárdulása lett a következmény.

1815 és 1871 között Németország független államok tucatjaiból állt, ezekből 39 a
Német Szövetség (Deutscher Bund) tagja volt.

A második Reich, a Német Császárság kikiáltása 1871. január 18-án, a
versailles-i kastélyban történt, a franciák porosz–francia háborúban
elszenvedett 1870-es veresége után. Németország egyesítésében jelentős szerepet
játszott Otto von Bismarck, a 19. századi Németország legjelentősebb
államférfija.

Franciaország a napóleoni háborúk óta, amikor legyőzte Németországot, a németek
legnagyobb ellenségének számított. 1914-ben, az első világháború kezdetén német
csapatok behatoltak Franciaországba. Kezdeti sikerek után a háború rengeteg
áldozatot követelő lövészárok-háborúvá fajult. A világháború 1918-ban véget ért,
a német császárt lemondásra kényszerítették, majd az 1918-ban kitört forradalom
leverése után a császárság helyén létrejött a Weimari köztársaság.

A versailles-i békeszerződés Németországot tette felelőssé a háború
kirobbantásáért. A rossz gazdasági helyzetben – amelynek részben a kemény
békefeltételek, részben a gazdasági világválság volt az oka – egyre több német
támogatta az antidemokratikus pártokat, jobb- és baloldaliakat egyaránt. Az
1932. júliusi és novemberi rendkívüli választásokon a nemzetiszocialisták 37,2%
és 33,0%-os eredményt értek el. 1933. január 30-án Adolf Hitler lett Németország
kancellárja, az 1933. március 23-án született felhatalmazási törvény pedig,
gyakorlatilag hatályon kívül helyezve a köztársaság alkotmányát, diktátorrá
tette.

A Harmadik Birodalom (Reich) a nemzetiszocialisták birodalma volt, 1933-tól
1945-ig. 1934-ben Adolf Hitler osztrák származású kancellár lett Németország
birodalmi elnöke is, egyúttal olasz fasiszta mintára nemzetvezető (führer) ezzel
a teljes hatalom a kezében összpontosult.

Hitler politikája a második világháború 1939. szeptember 1-jén történt
kitöréséhez vezetett. Németország és szövetségesei kezdetben komoly katonai
sikereket értek el, a kontinentális Európa nagy részét elfoglalták, beleértve a
Szovjetunió jelentős európai területeit is.

1943. november 28-án, a teheráni konferencián a szövetséges hatalmak
megegyeztek, hogy az Amerikai Egyesült Államok 1944 májusáig partra száll
Nyugat-Európában és megnyitja az úgynevezett második frontot. Ezzel egy időben a
Wehrmacht erőinek lekötése érdekében a szovjet Vörös Hadsereg is általános
támadást indít a keleti fronton.

Az Egyesült Államok késlekedett a partraszállással: arra csak június 6-án került
sor (D-day). A Vörös Hadsereg a megegyezésnek megfelelően röviddel a
partraszállást követően 2,5 millió katonával és 6000 páncélossal támadást
indított a Wehrmacht Központi Hadseregcsoportja (Heeresgruppe Mitte) ellen,
350 000 német hadifoglyot ejtve. 1945. április 16-án a szovjet Vörös Hadsereg
elérte Berlint.

Az ostrom során Hitler öngyilkos lett, majd nem sokkal később, 1945. május 8-án
Németország letette a fegyvert. A nácik által megszállt területeken a második
világháború alatt hatmillió zsidót öltek meg, lásd holokauszt. A háború
következményeként az ország jelentős területeket vesztett, 15 millió németet
űztek el korábbi otthonából, és 45 évre megszállási övezetekre, úgynevezett
amerikai, angol, francia és szovjet zónára osztották az országot. Számos kiváló
német tudóst, orvost, művészt, színészt, zenészt, karmestert, közgazdászt,
építészt és mérnököt fosztottak meg évekre munkájától, gyakran indokolatlanul.

1949-ben két német állam jött létre. A Német Szövetségi Köztársaság (NSZK,
köznyelven: Nyugat-Németország) 12 német szövetségi tartományból az angol,
amerikai és francia megszállási övezet területén, és a Német Demokratikus
Köztársaság, (NDK, köznyelven: Kelet-Németország) öt német szövetségi
tartományból a szovjet megszállási övezet területén.

1955. május 5-én hirdették ki a szövetségesek Németország korlátozott
szuverenitását, vagyis hogy megszűnt Németország „megszállt ország” státusza. Az
NSZK 1955. május 9-én csatlakozott a NATO-hoz, az NDK pedig május 15-én a Varsói
Szerződés tagja lett. Az 1961. augusztus 13-ától az NDK hatóságok által
felhúzott berlini fal teljesen elszigetelte a két német államot egymástól.

A szocializmus európai bukása után, az 1945-ben a szovjetek által kihasított
keleti országrész 1990-ben csatlakozott a Német Szövetségi Köztársasághoz.

1994. augusztus 31-én, csaknem 45 év után az utolsó orosz katona is elhagyta az
immár egyesült Németország területét. A kivonulás 337 800 katonát,
208 000 civilt, 677 000 tonna hadianyagot, 691 db repülőgépet, 600 db
helikoptert, 4000 db harckocsit (az ezt megelőző években már kivontak
5000 db-ot), 8000 db harcjárművet és 3500 db tüzérségi eszközt érintett. A
hátrahagyott katonai létesítményeket, laktanyákat részben tovább hasznosította a
Bundeswehr, részben polgári célra értékesítették.

Ma Németország az Európai Unióban minél szorosabb politikai, védelmi és
biztonsági együttműködés létrehozására törekszik.

Németország parlamentáris szövetségi köztársaság, politikai rendszerének alapja
az 1949-es (bonni) német alkotmány (Grundgesetz, tulajdonképpen Alaptörvény). A
kormányfő a parlament által választott szövetségi kancellár (Bundeskanzler).

A német parlament alsóházának, a Bundestag-nak (Szövetségi Gyűlés) a tagjait
négyévente közvetlenül választják, az egyéni választókerületi és a listás
választás kombinációjával.

A 16 szövetségi állam képviselői a felsőházban, a Bundesrat-ban (Szövetségi
Tanács) foglalnak helyet, amelynek komoly befolyása van a törvényhozás
folyamatába.

Az államfő a szövetségi elnök (Bundespräsident), szerepe reprezentatív
funkciókra korlátozódik.

Az igazságszolgáltatás szervei a bíróságok, az alkotmánybíróság
(Bundesverfassungsgericht) pedig ellenőrző szerepet tölt be, az
alkotmányellenesnek ítélt rendeleteket, törvényeket megsemmisítheti.

Németország tizenhat szövetségi tartományra (németül Land, jelentése: ország)
tagolódik, melyek közül három (Berlin, Hamburg és Bréma) városállam, annak
ellenére, hogy utóbbi két városból áll. A tartományok többek közt saját
miniszterelnökkel, parlamenttel és kulturális és oktatási autonómiával bírnak. A
tartományok körzetekre, azok pedig megyékre oszlanak. Mindezek alapja a korábbi
feudális államszervezet (hercegségek, választófejedelemségek, egyházi államok,
királyságok).

Az egyes német népcsoportok széttagoltak: például a szászok nagyrészt
Hamburgban, Alsó-Szászországban, Szászországban és Szász-Anhaltban élnek, a
frankok Hessenben, a Saar-vidéken és Bajorországban, míg a svábok főleg
Baden-Württembergben és Bajorországban. A szorb szláv kisebbség főleg
Brandenburgban és Szászországban, a fríz germán kisebbség pedig Hollandia és
Németország között oszlik meg. Mind a náci, mind a kommunista diktatúra
felszámolta a tartományokat. A nyelvjárások mind a mai napig nem tűntek el.

A tartományok több mint 400 önkormányzattal rendelkező járásra (Kreis) oszlanak,
melyek egy része csak 1-1 várost foglal magába. A közigazgatás legalsó szintjét
mintegy 12 ezer község (Gemeinde) alkotja.

A 2002-es választások eredményeként a Bundestagba öt párt jutott be. Ez volt a
15. választás a Német Szövetségi Köztársaság megalapítása (1949) óta. Körülbelül
61 400 000 német ment el szavazni. Az SPD 38,5%-ot ért el, a CDU/CSU-koalíció
úgyszintén. Az SPD alakíthatott kormányt a Zöldekkel koalícióban:

A német szövetségi parlamentbe, a Bundestagba a 2005-ös választásokon öt párt
jutott be. A kisebb pártok együttvéve a szavazatok mindössze 2,7%-át szerezték
meg.

A 17. német alsóházi (Bundestag) választásokra 2009. szeptember 27-én került
sor, melynek eredményeként öt párt juthatott be a parlamentbe (Reichstag).
Németország legnagyobb pártja, az SPD még sosem teljesített ilyen rosszul. A
részvételi arány 70,78% volt, ami a legalacsonyabb a Német Szövetségi
Köztársaság létrejötte óta.

Németországnak több nagyvárosa van, a történelmi decentralizáltság miatt többnek
jelentős szerepe van, Berlin fővárosként a legjelentősebb. További jelentős nagy
városok Hamburg és München. A leginkább városiasodott területek a Ruhr-vidék,
Frankfurt és Stuttgart régiója.

Egy kisebb nyugati szláv népcsoport, a szorb nép (sorbische Volk) Szászországban
(40 000 fő) és Brandenburgban (20 000 fő) található. A fríz népcsoport
(friesische Volksgruppe) nyelvét 12 000 ember beszéli, a többiek Hollandiában
élnek. A dán kisebbség, mintegy 50 000 fő, a dán határ közelében él. Az itt
felsorolt csoportok autochton (őslakos) kisebbségeknek számítanak.

A Szövetségi Statisztikai Hivatal (Statistisches Bundesamt) 2009-es adata
alapján az országban tartózkodók 20%-a, azaz 16 milliónál több ember tekinthető
együttesen bevándorlónak, olyan személynek, aki bevándorlóktól is származik,
illetve külföldi állampolgárnak. 2010-ben a 18 évnél fiatalabb gyerekkel élő
családok 29%-ban volt legalább az egyik szülő migráns hátterű vagy származású.

Körülbelül 7,3 millió külföldi állampolgár él Németországban, vendégmunkások
(Gastarbeiter) és ezek családtagjai. Ezeknek az embereknek körülbelül kétharmada
több mint 8 éve él az országban, 20%-uk Németországban született; ez a két
feltétel külön-külön is állampolgárságot biztosít 7 év után a bevándorlási
törvény (Zuwanderungsgesetz) szerint. Németország egy 2013-as ENSZ-jelentés
szerint a világ harmadik leginkább migránsok lakta országa.

2009-ben 3 millió török, 2,9 millió szovjet utódállamokból érkező, 1,5 millió
délszláv, 1,5 millió lengyel tartózkodott Németországban. Egyre növekszik a
harmadik világból betelepülők száma (indiaiak, kínaiak, afrikai feketék). Német
felmérések szerint az európai betelepülők a törököknél jobban integrálódtak a
társadalomba.

Szintén nagyszámú német nemzetiségű bevándorló (Aussiedler, Spätaussiedler,
Abkömmling) jött 1980–1999 között az országba a volt Szovjetunió területéről
(1,7 millió), Lengyelországból (0,7 millió), és Romániából (0,3 millió). Ezeknek
az embereknek nemzetiségükből adódóan egy hivatali eljárás és 2 év németországi
tartózkodás után járt a német állampolgárság, és ezért nem jelennek meg a
hivatalos bevándorlási statisztikákban. A más nemzetiségű kisebbségektől
eltérően egyenletesen elosztva települtek le (pontosabban telepítették le őket)
az országban. Nagy részük beszéli korábbi hazája nyelvét is.

A következő lista a 2014-ben Németországban élő külföldiek száma nagyságrendben.
A lista nem tartalmazza a már állampolgársággal rendelkezőket, az állandó
tartózkodási engedély nélkülieket és az Európán kívülieket (kivéve a törököket):

A legelterjedtebb vallás a kereszténység. A népesség kétharmada keresztény
vallású, a keresztények fele (a teljes népesség 33%-a, főként a délen és
nyugaton élők) katolikus, fele (szintén a teljes népesség 33%-a, főként északon
és keleten) protestáns. A legtöbb protestáns a Német Evangélikus Egyház tagja.
Független gyülekezetek is léteznek minden nagy és sok kisebb városban is, de
ezek többnyire kicsik.

A római katolicizmus volt a domináns vallás a 15. századig, de a reformáció
néven ismert vallási mozgalom drasztikus változásokat hozott. 1517-ben Luther
Márton szembeszállt ezzel a vallással, mert a hit elüzletiesedését látta benne.
Ezzel megváltoztatta Európa és a világ történelmét, és megalapította a
protestantizmust, Németország legnagyobb mai vallási irányzatát.

A korábbi Kelet-Németország kevésbé vallásos, elképzelhető, hogy a negyvenéves
kommunista uralom miatt. Egy tanulmány szerint a lakosságnak csupán 5%-a jár
hetente templomba, szemben a nyugati országrész 14%-ával – ez az érték az egyik
legalacsonyabb a világon. Az egyházi esküvők, temetések, keresztelők száma
szintén alacsonyabb, mint a nyugati országrészben.

A németek 30%-a nem kötődik egyetlen valláshoz sem (keleten ez a szám magasabb).

Körülbelül 3 millió muszlim (legtöbbjük török származású) él Németországban. A
legjelentősebb dzsámi német földön a berlini Şehitlik-mecset. Az ortodox
keresztények létszáma néhány százezer, az Új Apostoli Egyház 400 ezer hívet
számlál, a zsidó vallásúak pedig a hivatalos statisztika szerint 160 ezren
vannak.

Németország, különösképpen Berlin zsidó lakossága növekszik a leggyorsabban a
világon. Százezres nagyságrendű számú, a korábbi szocialista blokkból származó
zsidó telepedett le Németországban a berlini fal leomlása óta, többségük
valamelyik volt szovjet tagköztársaságból érkezett. Ennek oka, hogy a német
bevándorlási törvények rendkívül megkönnyítik a FÁK és a balti államokban élő
zsidó származású személyek bevándorlását, valamint hogy a mai németek a
politikai helyzet következtében jobban elfogadják a zsidókat, mint a volt
Szovjetunió által dominált területek lakói. A nemzetiszocialisták hatalomra
kerülését megelőzően körülbelül 600 ezer zsidó élt Németországban, akik
nagyrészt – a magyarországiakhoz hasonlóan – Galíciából vándoroltak be
Németországba a 18–19–20. század folyamán.

Az 1990-es évek közepén a szcientológia kisebbfajta pánikot okozott
Németországban. Az egyház a hiedelmek szerint a társadalom legfelsőbb köreibe
való beszivárgásra törekedett. A sajtó, de maguk a szcientológus csoportok is
eltúlozták mind követőik számát, mind azok befolyását. 2004-re a téma kikerült a
köztudatból. A német belföldi hírszerzés szerint a szcientológusok száma 10
ezerre tehető.

Kína, az Egyesült Államok és Japán után Németországé a Föld negyedik legerősebb
gazdasága, az ország belső piacára azonban jelentős teherként nehezedik a magas
szociális juttatások rendszere. A munkanélküliség a szociális rendszer merevsége
miatt hosszú távú problémává vált, a családtámogatási politika hiányosságai
miatt az aktív kereső népesség egyre nehezebben képes a társadalombiztosítási
rendszert eltartani.

A négy úgynevezett új szövetségi állam (a volt Kelet-Németország) integrációja,
gazdasági talpra állítása, a megfelelő infrastruktúra helyreállítása, a
környezetvédelem feltételeinek korszerűsítése, a nyugdíjrendszer egységesítése
stb. igen költséges, hosszú távú feladat Németország számára.

A közös európai pénz, az euró (német szlengben: teuro) bevezetése és az Európai
Unió keleti bővítése a várakozások szerint nagy változásokat hoz a német
gazdaságban a 21. században.

Az Európai Unió népességének mintegy 1/6-át tömörítő Németország adja az Európai
Unió termelésének közel 1/3 részét.

Sokoldalú iparából a gépgyártás, a vegyipar és az elektrotechnika-elektronika
emelkedik ki. Németország vegyipari nagyhatalom. A világ nagy vegyipari
csoportjainak sorában az első három helyet német cégek foglalják el. A német
gazdaság vezető ága a gépipar. Tengerjáró hajókat, szerszámgépeket, ipari
felszereléseket (tengeri fúróberendezéseket is), gépjárműveket gyárt. Az
elektronikai berendezések legnagyobb európai gyártója és exportőre. A BASF
(vegyipar), a Volkswagen (gépkocsi), a Zeiss (optika), Bosch (gépipar), Siemens
AG (elektronika) és még sok cége az egész világon ismert.

Az európai államok közül először Németország lábalt ki a a 2008–ban kirobbant
gazdasági világválságból, s ez magával húzhatja az EU tagállamait is.

Külkereskedelmi mérlege hosszú évtizedek óta 10-25%-os aktívummal zárul. Az
országból kivitt áruk: közlekedési eszközök, gépek, vegyi cikkek,
elektrotechnikai-elektronikai termékek, acél, mezőgazdasági termékek stb.
Behozott áruk: gépek, elektrotechnikai-elektronikai termékek, járművek, vegyi
cikkek, élelmiszer, szénhidrogének stb.

Napjaink Németországában virágzik a kulturális élet, mely specializálódott: a
régi-új főváros, Berlin a szabados, míg München visszafogottabb művészetéről
híres. Düsseldorf a divat fővárosa, Regensburg a katolikus egyházzenéé stb.
Németország operaházairól világszerte ismert.

A német területeket gyakran „a költők és gondolkodók földje”-ként (das Land der
Dichter und Denker) emlegetik. A világ kulturális örökségéhez a német nép
jelentős mértékben hozzájárult.

A német nyelv (és nyelvjárásai) jelentette az érintkezési nyelvet (lingua
franca) Közép-, Kelet- és Észak-Európában, és ma is a legnépszerűbb idegen
nyelvek egyike.

A leghíresebb német építészek: Dankmar Adler, Egon Eiermann, Walter Gropius,
Helmut Jahn, Wassili Luckhardt, Ludwig Mies van der Rohe, Hermann Muthesius,
Christoph Mäckler, Johann Neumann, Frei Otto, Nikolaus Pevsner, Hans Poelzig,
Hans Scharoun, Karl Friedrich Schinkel, Alex Schultes, Otto Steidle, Bruno Taut,
Heinrich Tessenow, Konrad Wachsmann, valamint Albert Speer.

A képzőművészet terén említést érdemel többek közt Albrecht Dürer reneszánsz,
Max Ernst szürrealista, Franz Marc expresszionista, Joseph Beuys konceptuális,
vagy Georg Baselitz neoexpresszionista művész.

Német költők, írók: Goethe, Schiller és Heine; írók: Thomas Mann, Hesse és
Grass. A filozófia képviselői: Kant, Hegel, Marx és Nietzsche. Teológus: Luther.
Lásd még: Német irodalom, Német költők, írók listája

A németek között számos híres zeneszerző akad, mint Beethoven, Bach, Brahms,
Schumann és Wagner. A német kultúrában kiemelkedő szerepe volt Mozartnak,
Kafkának és Kopernikusznak is.

Néhány jelentősebb popzenei együttes: Modern Talking, Die Prinzen, Scooter,
Echt. Néhány jelentősebb rockzenei formáció és előadó: Die Toten Hosen, Die
Ärzte, Scorpions, Rammstein, Nena, Herbert Grönemeyer, Udo Lindenberg, Marius
Müller-Westernhagen, Cinema Bizarre, Tokio Hotel.

A sport lényeges része Németország életének. 27 millió német tagja valamely
sportegyesületnek, és további 12 millió űz egyéni sportot. A labdarúgás a
legnépszerűbb sportág. Több mint 6,3 millió aktív taggal a Német
labdarúgó-szövetség (Deutscher Fußball-Bund) a legnagyobb sportszervezet a
világon ebben a válfajban. A Bundesliga a világ második legnagyobb
átlagnézőszámmal rendelkező hivatásos sportbajnoksága. A német
labdarúgó-válogatott megnyerte az 1954-es, az 1974-es, az 1990-es és a 2014-es
labdarúgó-világbajnokságot, valamint az 1972-es, az 1980-as és az 1996-os
labdarúgó Európa-bajnokságot is. A legsikeresebb és leghíresebb labdarúgók közé
tartozik Franz Beckenbauer, Gerd Müller, Jürgen Klinsmann, Lothar Matthäus,
Oliver Kahn, |Thomas Müller és Manuel Neuer. A férfiak mellett a német női
labdarúgó-válogatott is a világ élcsapatai közé tartozik. Kétszer (2003, 2007)
nyerték meg a női labdarúgó-világbajnokságot. A női világbajnokságok
történetében Birgit Prinz a legeredményesebb játékos, ő négy vb-n vett részt, és
ezeken 14 találatig jutott. A következő női világbajnokság házigazdája
Németország lesz. Az ország eddig már négy nagy labdarúgó tornának adott
otthont: az 1974-es labdarúgó-világbajnokságnak (Nyugat-Németországként), az
1988-as Európa-bajnokságnak (Nyugat-Németországként), a 2005-ös Konföderációs
Kupának és a 2006-os labdarúgó-világbajnokságnak. Egyéb népszerű sportágak az
országban a kézilabda, a röplabda, a kosárlabda, a jégkorong és a tenisz.

Férfi kézilabda-világbajnokságnak ötször volt a rendezője (1938 – Németország,
1958 – NDK, 1961 – NSZK, 1974 – NDK, 1982 – NSZK, 2007 – Németország), és
háromszor nyert Németország néven, valamint ugyancsak három világbajnoki címet
gyűjtött be NDK-ként. Női vb otthonául kétszer szolgált (1965 – NSZK, 1997 –
Németország), nyernie NDK néven háromszor, Németországként egyszer sikerült.

Németország a világ egyik vezető országa a motorsportokat tekintve. Legendás
versenypályái, futamgyőztes autómárkáik, csapataik és versenyzőik vannak.
Nürburgringi Formula–1-es pályájuk a világ legpatinásabb és legrégebbi (1925)
versenypályái közé tartozik. A Nürburgring régi vonalvezetése a Nordschleife,
becenevén a „Zöld pokol” (azért nevezik így, mert erdőségben fut, és több pilóta
életét vesztette rajta) a legnagyobb kihívást nyújtó aszfaltcsíknak számít
autóversenyzői körökben. Az osztrák F1-es pilóta, Niki Lauda ezen a helyszínen
elszenvedett balesete mindmáig a F1 történetének legdrámaibb eseménye, a lángoló
autóból Laudát pilótatársai mentették ki, de addigra súlyos és maradandó égési
sérüléseket szenvedett, a versenyzést felépülése után folytatta. A németeknek
van még egy Forma 1-es versenypályájuk, ez a Hockenheimring, amely 1935-ben a
Mercedes tesztpályájának épült.

A történelem legsikeresebb Formula–1-es versenyzője a német Michael Schumacher,
aki felállította a legkiemelkedőbb motorsport-rekordot azzal, hogy a pályafutása
alatt több Formula–1-es világbajnokságot (7) (1994, 1995, 2000, 2001, 2002,
2003, 2004) és futamgyőzelmet szerzett (91), mint bárki más a Formula–1 1950-es
létrehozása óta. A legtöbb F1-es futamgyőzelem (91) és pole-pozíció (68) is az ő
nevéhez fűződik, nem is szólva a legtöbb dobogós helyezésről (154). 2010-ben,
hároméves kihagyás után a hétszeres világbajnok visszatért a királykategóriába,
a Mercedes GP-hez, ahhoz a márkához, amely az 1955-ös Le Mans-i tragédia után
(ami több mint 80 néző halálát okozta a lelátókon) tért vissza a Forma-1-be.

A Formula–1-ben versenyző német pilóták hagyományosan a mezőny többségét adják:
Michael Schumacher, Sebastian Vettel, Nico Rosberg (ő az 1982-es F1-es
vb-győztes finn Keke Rosberg fia, de Nico már német színekben versenyez),
Nicolas Hülkenberg, Adrian Sutil, Timo Glock, Nick Heidfeld. Másik kiemelkedő
tehetségű hazai versenyzőjük a Forma-1-ben a fiatal tehetség, Sebastian Vettel,
aki a 2009-es idény során a világbajnokság 2. helyén végzett az osztrák Red Bull
Racing színeiben, személyében tisztelhetjük a sorozat legfiatalabb
futamgyőztesét, pontszerzőjét és polpozíciósát, illetve szabadedzés nyertesét is
egyben. Sebastian Vettel megnyerte a 2010-es F1-es világbajnokságot a Red Bull
Racing csapat színeiben, és ezzel minden idők legfiatalabb Forma-1-es
világbajnoka lett. Azzal, hogy 2011-ben is elhódította a vb címét, a
legfiatalabb kétszeres világbajnok lett, majd 2012-ben triplázni tudott: 3
ponttal előzte meg nagy riválisát, Fernando Alonsót.

A BMW és a Mercedes, Porsche, az Audi a motorsport vezető csapatai közé
tartoznak. A Porsche 16 alkalommal nyerte meg a tekintélyes Le Mans-i 24 órás
autóversenyt, amit minden évben megtartanak Franciaországban. A Deutsche
Tourenwagen Masters (DTM) Németország népszerű versenysorozata.

A Race of Champions (ROC), azaz a Bajnokok Viadala motorverseny-sorozat német
nemzeti csapata Sebastian Vettel-Michael Schumacher párosítással már ötször lett
győztes (2007, 2008, 2009, 2010, 2011), vagyis a Nemzetek Bajnoka. A ROC-t
2010-ben és 2011-ben Düsseldorfban rendezték meg. 2000-ben a ROC-on Armin
Schwarz Rally Masters lett, Walter Röhrl 1997-ben Classic Masters volt.

Németország vendégül látja a WRC (rali-világbajnokság) mezőnyét is a Német
Ralin, továbbá az IRC (Interkontinentális Ralibajnokság) nevű ralisorozatot is.
A németek WRC világbajnoka Walter Röhrl (1980, 1982).

A német sportolók az Olimpiai játékok történetének legsikeresebb versenyzői közé
tartoznak, amivel az Olimpia összetett éremtáblázatának a harmadik helyét
foglalják el, ahol összevonva szerepel Kelet- és Nyugat-Németország
éremeredményei. a 2004. évi nyári olimpiai játékokon Németország a hatodik
helyen zárta az összesített éremtáblázatot, míg a 2006. évi téli olimpiai
játékokon az első helyen végeztek. Németország kétszer volt a házigazdája a
Nyári Olimpiai játékoknak, 1936-ban Berlin, 1972-ben pedig München volt a
rendező. A Téli Olimpiát egyszer rendezték meg, 1936-ban.

A tipikus német konyha virsli- és kolbászfélékben változatos és csípős ízvilágú,
a húsételeket általában szósszal eszik. Kedvelik az ún. "Eintopfgerichte"
(egytál-) ételeket. Ezenkívül kedveltek még a különböző tésztaételek is, mint
például a nokedli, a nudlifélék és gombócok. A német konyhában rengeteg
süteményféle van, például gyümölcstorta és túróslepény.

Az ünnepnapokat a nemzeti ünnepek kivételével a szövetségi államok határozzák
meg.



https://hu.wikipedia.org/wiki/M%C3%A9sz%C3%A1ros_L%C5%91rinc_(v%C3%A1llalkoz%C3%B3)

Mészáros Lőrinc (Székesfehérvár, 1966. február 24.) magyar vállalkozó, 2011 óta
Felcsút község polgármestere a Fidesz–KDNP jelöltjeként. A 2016-os
Befolyás-barométer szerint ő Magyarország 10. legbefolyásosabb embere. Személye
jelentős polémiát okozott és okoz jelenleg is a politikai és egyéb közbeszédben
is, miután az eredetileg gázszerelő Mészáros szinte a semmiből lett néhány év
alatt vagyonos, 2016-ra Magyarország 31. leggazdagabb embere, amit sokan a
fideszes politikai kapcsolatokkal indokolnak[pontosabban?], miután a 2010-es
kormányváltást követően duplázódott meg évente a vagyona és lett annak a
községnek a polgármestere, ahonnan a választást megnyerő Fidesz elnöke, majd
másodszor is miniszterelnök Orbán Viktor is származik, ezért azt állítják róla,
hogy valójában „Orbán strómanja”. Mészáros emiatt később pert indított az Együtt
párt ellen, mert a párt politikusai többször így nevezték.

Pályáját a kilencvenes évek elején kezdte el, amikor az állami gázprogram
kapcsán egy alcsúti, gépészettel foglalkozó társával elkezdték bekötni a faluban
élőknek a gázt. A vállalkozás fejlődésnek indult, egyre jelentősebb munkákat
kaptak a közeli településeken is, lakóparkokban, nagyobb épületekben dolgoztak.
A sikereit annak köszönhette, hogy közvetlen stílusú, társasági ember,
ugyanakkor kemény tárgyaló, és e nélkül nem tudott volna érvényesülni. A
kétezres évek közepén azonban hullámvölgybe kerültek, a cég ekkoriban egyre
kevesebb megrendelést kapott, megjelentek a megyében és a faluban is a konkurens
gázosok, Mészárosék majdnem csődbe is mentek: 2007-ben már alig volt bevételük,
a cég veszteséges lett, pedig korábban több mint tízmilliós nagyságrendű
eredményt is el tudott érni.

Mészáros ekkortájt kezdett hivatásszerűen is foglalkozni a focival. Fiatalon a
helyi serdülőcsapatban futballozott, később - ahogy az a kistelepüléseken a
helyi vállalkozók körében gyakori - folyamatosan szponzorálta a hazai csapatot,
az éppen a megyeegyből felfelé kapaszkodó Felcsútot. Aktívan részt vett a csapat
menedzselésében, eközben találkozott a meccsekre kijáró Orbán Viktorral, akivel
állítása szerint együtt járt iskolába. Később Mészáros lett az ellenzéki Orbán
Viktor által alapított Felcsúti Utánpótlás Neveléséért Alapítvány elnöke,
társadalmi munkában. Ez az alapítvány tartja fenn a 2006-ban indult felcsúti
fociakadémiát. Az alapítvány újabb és újabb földterületekkel bővült, felépült a
Pancho Aréna, a Felcsút pedig feljutott az NB I-be. A cégek által felajánlható
tao-pénzekből több milliárdot kapott az akadémia, a fenntartó alapítvány
szakközép- és szakiskolát épített, és a kezelésébe került az Alcsútdobozi
Arborétum is, amelynek közelében felújították a lerobbant sportszállót.

Közben Mészáros cégügyei is látványos fejlődésnek indultak: a korábbi gázszerelő
vállalkozást építőipari kivitelezővé fejlesztette, 2008-ban százmilliós bevétele
volt, ami félmilliárdra, majd kormányváltás után milliárdos nagyságrendűre
kúszott fel.[forrás?] Szintén 2010 után a Mészáros és Mészáros Kft. összesen
három és fél milliárd forint értékű közbeszerzésben nyert, különböző cégekkel
együttműködve.[forrás?] 2008-ban egy másik helyi vállalkozótól, Molnár Csabától
vette át a Felcsút FC-t is, amit Molnár alapított és ő volt sokáig az ügyvezető
valamint a fő szponzor is, de számos kérdésben más véleményen volt Mészároshoz
képest, így például ellenezte az akadémia jelenlétét és a több ezer férőhelyes
stadion építését. A korábbi sikeres évek után a 2010-es kormányváltást követően
Molnár cégének elmaradtak a megrendelései, a vállalkozását végül szintén
Mészáros vette meg tőle, cégvezetőnek pedig a volt felcsúti jegyzőt, Petrin
Lászlót tette meg.

A helyiek szerint Mészárost nem érdekelte a politika, vállalkozását is anélkül
futtatta fel a kilencvenes években. 1998-2002 között helyi képviselő, de mint
akkor a faluban mindenki, függetlenként. 2010-ben, nyolc év kihagyással a
fociakadémia elnöki székéből újra indult a képviselői posztért, immár fideszes
jelöltként. Be is jutott a testületbe, testvérével, a mezőgazdasági
gépalkatrészekkel és gumiabroncsokkal kereskedő Mészáros Jánossal együtt. A
polgármester ismét a független Varga György lett, aki ezzel a harmadik ciklusát
kezdhette el. Tíz szavazattal nyert Flier Jánosné, a Fidesz helyi elnöke ellen.
2011-ben egy, a választások után frissen módosított törvény alapján, miszerint
köztartozással rendelkező személy nem lehet polgármester leváltották Vargát, és
új választást írtak ki.

Mészáros a korábbi választásokhoz képest nagy arányban, 571-318-ra nyert.
Polgármesterként Mészáros megközelíthetetlenné vált a helyiek számára is. Az
utcán nem lehet megszólítani, mert autóban ül, vagy telefon van a fülén, ritkán
van, vagy nincs lakossági fórum, közmeghallgatás, falugyűlés. Nyilvános
rendezvényeken is alig jelenik meg sok helyi szerint, csak focimeccseken látni.
Igaz, pénzzel és más kézzelfogható dolgokkal segített, volt például, hogy egy
egész vaddisznót küldött valamelyik falusi összejövetelre a nagy vadász hírében
álló polgármester, akinek a cégirodáját is több saját trófea díszíti.

Mészáros továbbra is meghatározó szereplője Felcsútnak, 2010 óta pedig még
gazdagabb lett, mint valaha: 2013-ban a 88. leggazdagabb magyar volt 6,9
milliárdos vagyonával, ez 2016-ra 31. helyre emelkedett 23,8 milliárdos
vagyonnal, melyet alapvetően az elnyert kormányzati közbeszerzéseknek
köszönhet.[forrás?] Időközben a polgármester valóságos cégbirodalmat épített ki,
mely számos különböző profilú céget magába foglal, az építőipartól kezdve a
mezőgazdaságon át egészen a helyi iskola büféjéig. Ezen cégek közül néhányat
valamelyik gyereke vezeti. Mészáros alapítványa többször maga bízta meg a
gyerekei által vezetett cégeket több felcsúti építkezés kapcsán is. Az RTL Klub
híradójának számítása szerint Mészáros cégei 2016-ban összesen 225 milliárd
forint közbeszerzésből származó bevételt könyvelhettek el.

Ferenczi Krisztina, aki 2014-ben könyvet is írt a felcsúti vagyonosodásokról,
2012-ben interjút készített Mészárossal, ahol a polgármester-vállalkozó
felháborodottan, olykor trágár szavakat sem mellőzve utasított vissza minden őt
ért bírálatot, mondván nála minden szabályosan történik és nem érdeklik mások
kritikái. A Heti Válasznak adott 2014-es interjújában is visszautasított minden
bírálatot, mert szerinte minden üzleti tevékenysége törvényes volt, ezekről
többek közt azt nyilatkozta, hogy „Később is sikeresen vállalkoztam, így tehát
nem a Fidesz-kormányoknak köszönhetően gazdagodtam meg, és már akkor volt miből
adnom a felcsúti futballnak.”, valamint, hogy „Abban, hogy eljutottam idáig,
bizonyára szerepet játszik a Jóisten, a szerencse és Orbán Viktor személye, de
én soha nem privatizáltam, nem nyúltam le semmit, mindent a munkámmal és az
eszemmel szereztem meg.”

2014 októberében Mészáros a felcsúti falunapon az addig általa elkerült RTL
Klubnak is nyilatkozott, itt elmondta, hogy a gyors meggazdagodás „relatív
dolog, mert a kilencvenes évek óta jól élt”, noha a cége 2011 után növelte
tizenegyszeresére az árbevételét három év alatt a kormányzati megbízások révén,
majdnem 61 milliárd forint értékben[forrás?]. Hozzátette, hogy „megpróbál példát
mutatni, ezért megküzd, megharcol minden egyes munkáért.” A kérdésre, hogy a
fideszes kormányzati megbízások nélkül is ilyen sikeres lenne-e, azt válaszolta,
hogy „ezt nehéz megjósolni, de ez történt, tehát sikeres.” 2017 februárjában
arról kérdezték hogy sikerült tíz év alatt ezerszeresére megnövelni cégének
árbevételét, miközben ezalatt a Facebook mindössze hatszázszoros növekedést
produkált, Mészáros annyit mondott: „Hát lehet, hogy okosabb vagyok
Zuckerbergnél, nem gondolja?”

A 2016 őszén felfüggesztett működésű Népszabadság kiadójának, a Mediaworks
Hungary Zrt. részvényeinek 100%-át október 25-én a Mészároshoz közeli zavaros
hátterű Opimus Press Zrt. szerezte meg. A tranzakció mögött többen politikai
leszámolást vélelmeztek, miután a lap korábban a Fidesznek kínos ügyekről
számolt be. Mészáros egy Borsnak adott interjúban azonban tagadta, hogy ő vette
volna meg a lapot és azt állította, hogy egyetlen egy Opimus részvénye sincs és
nem is volt. Tagadta azt a hírt is, miszerint bizalmasa, Csík Zoltán
igazgatósági tag lenne ugyanott. Magáról a lap megszüntetésről nem volt
véleménye, de elmondta, hogy a média „fura világ”, ahol karaktergyilkosságot
igyekeznek elkövetni ellene. Hozzátette még, hogy a már meglévő cégeivel
szeretne a jövőben foglalkozni, és hogy ő üzletember, nem politikus. Az viszont
köztudomásúvá vált, hogy megvette az Echo TV-t, ezzel kapcsolatban azt
nyilatkozta, hogy "jó tévét szeretne", amire a Fidesz majd támaszkodhat a
kampányban, de azt tagadta, hogy Orbán Viktor kormányfőnek beleszólása lenne a
tévécsatorna működésébe. Itt azt is elmondta, hogy jóban van Simicska Lajossal,
aki korábban összeveszett Orbánnal, állítása szerint Simicska korábban segítette
is őt az üzleti boldogulásában. Később az is kiderült, hogy Mészáros
megvásárolta Gyárfás Tamástól a korábban a Nap TV-nek is otthont adó Angol utcai
épületegyüttest, hogy állítása szerint oda költöztesse az Echo TV-t. 2017.
március 3-án Mészáros megvásárolta a Népszabadság bezárásához köthető Opimus
Nyrt. 16,9 százalékos tulajdonrészét. A tranzakció után látványosan emelkedni
kezdett a cég részvényeinek árfolyama.

1986 óta nős, felesége Kelemen Beatrix. Gyermekeik: Lőrinc, Beatrix, Ágnes, akik
a családi holdingban dolgoznak. Lőrinc mezőgazdász, telephelyvezető, Beatrix az
agrárügyek irányítója, Ágnes az ásványvíz üzletág vezetője.



https://hu.wikipedia.org/wiki/Bernd_Storck

Bernd Storck (Herne, 1963. január 25. –) német labdarúgó, edző. 2015-től a
magyar labdarúgó-válogatott szövetségi kapitánya.

Storck játékosként a nyugatnémet bajnokságban a VfL Bochum színeiben mutatkozott
be. 1983-ban szerződtette a Borussia Dortmund, ahol hat évet játszott.
Legnagyobb sikere az 1988-1989-es nyugatnémet kupa megnyerése volt a csapattal.
170 Bundesliga mérkőzést játszott pályafutása során, és nyolc gólt szerzett.

Miután befejezte játékos pályafutását, és elvégezte az edzői tanfolyamot
asszisztensként dolgozott a Borussia Dortmund, a Hertha BSC, a VfB Stuttgart, a
VfL Wolfsburg és a szerb FK Partizan csapatainál is. 2008-ban szerződtette a
kazah Kajrat Almati,majd ő lett a Kazahsztán U21, később a kazah válogatott
szövetségi kapitánya. 2010. október 16-án menesztették, miután a kazah
válogatott nagyon gyengén szerepelt a 2012-es labdarúgó-Európa-bajnokság
selejtezőin.

2015-ben nevezték ki magyar U20-as válogatottja élére, így az ő vezetésével
szerepelt a csapat a 2015-ös új-zélandi U20-as labdarúgó-világbajnokságon. 2015.
július 20-án ő lett Dárdai Pál utódja a felnőtt csapat élén. A selejtezők után,
a pótselejtezőn sikerült felülmúlni a norvég válogatottat, így a magyar
válogatottal 44 év után kvalifikálta magát az Európa-bajnokságra. Ott
veretlenül, csoportelsőként jutott a válogatott a következő körbe, a
nyolcaddöntőben azonban a belga válogatott erősebbnek bizonyult.(0–4) A 2018-as
világbajnoki selejtező sorozatot is Storck vezetésével kezdte meg a magyar
válogatott.



https://hu.wikipedia.org/wiki/M3-as_metr%C3%B3vonal

Az M3-as metróvonal a budapesti metróhálózat leghosszabb vonala. Végállomásai:
Kőbánya-Kispest és Újpest-Központ. A Budapesten jelenleg működő metróvonalak
főirányaira vonatkozó elképzelések nem új keletűek, mivel ezek az irányok már a
földalatti vasút XX. század elején készült építési terveiben – és azt követően
is – fellelhetők. Ez kézenfekvő, mivel a földalatti vasút javasolt nyomvonalai
követték a forgalom, illetve az utasszállítási igény kialakult főirányát. A
budapesti földalatti vasút építéséről 1950-ben hozott kormányhatározat már
említést tesz az észak-déli vonal nyomvonaláról és építéséről is. Később, a
kelet-nyugati vonal továbbépítését jóváhagyó 3428/1963 számú kormányhatározat
már teljesen előírta az észak-déli metróvonal beruházási programjának
elkészítését is. E határozat alapján 1966-ban elkészült az észak-déli,
pontosabban: észak-délkeleti, a mai M3-as vonal beruházási programjának
tervdokumentációja.

A beruházási célban kitűzött nyomvonalként az újpesti István tér és a kispesti
Vörös Csillag Traktorgyár közötti összeköttetés szerepelt. A program jóváhagyása
során – elsősorban anyagi okok miatt – olyan döntés született, hogy a vonal
Újpest István tér és Kispest Határ út között épüljön meg. A kitűzött határidő az
1985. év vége, a tervezett vonalhossz 14,8 km, az állomások száma 19 volt. A
beruházási programot 1968-ban hagyták jóvá, az építés 1970-ben kezdődött el, és
megszakítás nélkül folytatódott 1990 végéig.

Időközben a vonal déli végállomása a Határ úti csomópontból Kőbánya-Kispest MÁV
állomás mellé, az északi végállomás pedig Káposztásmegyerre került, mivel ott
egy új városrész építését kezdték el. A vonal tervezett hossza ekkor 20,5 km-re,
az állomások száma 24-re változott. A káposztásmegyeri lakótelepet már úgy
tervezték, hogy ott a metróépítés számára a szükséges helyet szabadon hagyták.
Budapest fejlesztésében ez lett volna az első eset, amikor egy új városrész
tömegközlekedési feladatait a városrész építésével egy időben és összehangoltan
megoldják. Az építés ideje alatt bekövetkezett gazdasági-politikai változások
ezt végül megakadályozták. A vonal északi végállomása jelenleg Újpest-Központban
van.

Az ún. kék metró első szakaszát 1976-ban adták át a Deák Ferenc tér és a
Nagyvárad tér között, ennek déli hosszabbítása 1980-ra épült meg
Kőbánya-Kispestig. Egy évvel később a Deák tér és a Lehel tér (akkor: Élmunkás
tér) közötti szakaszt helyezték üzembe, amit 1984-ben az Árpád hídig
továbbépítettek.

Jelenlegi formájában 1990 óta létezik, ugyanis ekkor adták át az Árpád híd –
Újpest-Központ közötti szakaszt. A vonalon közlekedő szerelvények 1990 óta
Automatikus Vonatvezető Rendszerrel (AVR) ellátva, egyvezetős üzemben
közlekednek.

A metróvonal több mint 30 éves pályája napjainkra olyan rossz műszaki állapotba
került, hogy 2011. december 13-tól a teljes vonalon 60 km/h-ra korlátozták az
alkalmazható legnagyobb sebességet. A növekvő számú pályahibákat elsősorban az
alagút egyre romló szigetelésén átszivárgó talajvíz okozza. Az agresszív
talajvíz mára komoly mértékben tönkretette a metróvonal pályalemezét, illetve
korrodálta a sínleerősítéseket. A pályahibák miatt egyre több metrószerelvény
szenvedett forgóváz-repedést, ezért, valamint a pályalemezre ható dinamikus erők
csökkentése érdekében korlátozták a sebességet. A bevezetett
sebességkorlátozásnak egyelőre nincs jelentős hatása a menetrendszerűségre,
mivel a rövid állomásközök miatt a legtöbb szakaszon a szerelvények legnagyobb
sebessége a 60 km/h-t el sem éri. A metróvonal felújítását a BKV régóta tervezi,
azonban forráshiány és a 4-es metró folyamatosan növekvő építési költségei
következtében mindig lekerül a napirendről. Ideiglenes megoldásként 2014. július
eleje óta síncseréket végez a BKV használt, de jó állapotú sínszálak
beépítésével, délről fokozatosan észak felé haladva.

2013-ban bejelentették, hogy meg kívánják hosszabbítani a nyomvonalat a
Rákospalota-Újpest vasútállomásig vagy Káposztásmegyerig.

A metró nyomvonala főként Budapest két forgalmas sugárútja, a Váci út és az
Üllői út alatt halad.

Az eredeti tervekben szerepelt a vonal meghosszabbítása Káposztásmegyerig, ahol
a végállomás és a járműtelep helyét ki is hagyták (utóbbit jellegzetes „metrós”
betonkerítéssel elkerítve. A pénz és a politikai akarat hiánya miatt azonban ez
a beruházás évtizedek óta várat magára. 2008 márciusában jelentette be Újpest
polgármestere, hogy pert indítanak a főváros ellen károkozás miatt (mivel sokan
épp a metró reményében költöztek oda a 90-es években, és a tervezett nyomvonalon
lévő ingatlanok máig forgalomképtelenek, valamint a BKV járatritkítási terveket
is nyilvánosságra hozott), amellyel elsősorban azt szeretnék elérni, hogy mégis
továbbépítsék a metrót öt-hat megállóval.

Az is szóba került, hogy ha felújítják, akkor a Liszt Ferenc nemzetközi
repülőtérig meghosszabbítják.



https://hu.wikipedia.org/wiki/Pusk%C3%A1s_Ferenc_(labdar%C3%BAg%C3%B3)

Puskás Ferenc (Budapest, 1927. április 1. – Budapest, 2006. november 17.) a
Nemzet Sportolója címmel kitüntetett olimpiai arany- és világbajnoki ezüstérmes
magyar labdarúgó, több klubcsapat és válogatott edzője, posztumusz
dandártábornok. Az aranycsapat kapitánya, közismert becenevén Puskás Öcsi;
Spanyolországban Pancho néven becézték.

1950 és 1954 között a magyar futballválogatott csapatkapitánya és a Budapesti
Honvéd meghatározó egyénisége volt. Az 1956-os forradalom leverésének hírére
Bécsben maradt, ahová rövidesen felesége és gyermeke is követte. Később
Spanyolországba költözött, ahol 1958-ban a Real Madrid legendás játékosa lett.
39 évesen hagyott fel játékos pályafutásával, utána futballedzőként
tevékenykedett. 1991-ben végleg Magyarországra költözött, és 1992-ben az MLSZ
utánpótlás-, majd nemzetközi igazgatója, végül 1993-tól egy rövid időre a a
válogatott szövetségi kapitánya lett. 2000-től Alzheimer-kórral és más
betegségekkel küszködött, a kórházat csak ritkán hagyhatta el. Egészségi
állapota egyre rosszabbra fordult; 2006. november 17-én hunyt el.

Puskást tekintik minden idők legjobb magyar futballjátékosának. Nemcsak
Magyarországon és Spanyolországban örvend máig is köztiszteletnek, de a sportág
számos nagy alakja, például Cruyff, Beckenbauer vagy Di Stéfano is nagyra
becsülte. Páratlan játékát a rendkívüli robbanékonyság, a tökéletes
labdakezelés, a kiismerhetetlen cselek, a szellemes megoldások, a szinte
centiméterre pontos átadások, a nem mindennapi helyzetfelismerés és a briliáns
rúgótechnika jellemezte. Akaraterejét igazolja, hogy bár Spanyolországban nagy
túlsúllyal jelentkezett játékra, átállt a spanyol ritmusra, és rövid időn belül
lefogyott a megfelelő szintre. Harmincéves kora után is képes volt a
megújulásra, és a publikumot a régi játékával, sőt néha annál is jobbal
kápráztatta el. Ismert volt erős és hihetetlenül pontos ballábas lövéseiről.

Puskást az IFFHS a 20. század egyik legjobb európai játékosának tekinti.
2004-ben felkerült a neve a világ legjobb labdarúgóinak névsorát tartalmazó FIFA
100-as listára.

Puskás Ferenc apai ágon szegény sváb származású családba született Purczeld
Ferenc néven (a dokumentumok szerint április 1-jén, az Uzsoki utcai kórházban,
azonban az esetleges április 1-jei tréfák elkerülése végett a születésnapját
április 2-án ünnepelte).

Édesapja, id. Puskás Ferenc (1903–1952) a Kispest FC játékosa volt, majd a
Kispesti AC és jogutódja, a Budapesti Honvéd edzőjeként dolgozott. Édesanyja
Bíró Margit (1904–1976) varrónő volt. A család 1937-ben magyarosította nevét
Purczeldről Puskásra. A családban az anya és a gyerekek már nem beszéltek
németül. Korai éveit egy kispesti házban töltötte, 32 felnőtt és 132 gyermek
társaságában.

Tehetséges labdarúgó volt, már gyerekkorától kezdve remekül futballozott. Pénz
hiányában ekkor még általában rongyokból készített labdával játszott a közeli
grundon, ahol társaival napi tíz órát is eltöltött. Legjobb barátja, későbbi
csapattársa, a szomszédban lakó Bozsik József („Bozsik Cucu”) volt. A másfél
évvel idősebb „Cucut” tizenkét éves korában, az akkori szabályok szerinti
korhatárt elérve, leigazolta a Kispesti AC kölyökcsapata. Puskás ezt látva addig
könyörgött a klub intézőjének, hogy hamis igazolással, Kovács Miklós néven
bevette őt is a csapatba. Édesapja mindkettejüket nagyon tehetségesnek találta
és igyekezett csiszolni a játékukon.

Puskás már 15 évesen bekerült a kispesti felnőtt csapatba (a húszéves alsó
korhatár kijátszása érdekében a korábban készített hamis adatokkal, Kovács
Miklós álnéven), nem sokkal azután, hogy édesapja edzőként átvette azt. A csapat
tagjaként 1943 őszén játszott legelőször, miután egy influenzajárvány miatt több
játékosnak is távol kellett maradnia a nagyváradi NAC elleni mérkőzéstől.
Ekkortájt kezdték idősebb játékostársai „Puskás Öcsinek” szólítani, és ebből az
időszakból származik a „Sváb” becenév is.

1945 augusztusában a második világháború után első ízben összeállt magyar
válogatottal vett részt az első nemzetközi mérkőzésen, melyen 5:2-re győzték le
Ausztria csapatát. Képzéséhez és sikeréhez nagyban hozzájárult a csapat edzője,
Sebes Gusztáv, akit lenyűgözött Puskás játékstílusa és aki megjósolta, hogy
tanítványa egy napon a világ legjobb futballistájává válik.

1949-ben a Kispesti AC a Sportminisztérium védnöksége alá került, új néven,
Budapesti Honvédként működött tovább. Mivel a klub ezután a Magyar Honvédséghez
(akkori nevén a Magyar Néphadsereghez) tartozott, az állandó játékosai többnyire
hivatásos katonák is voltak. Puskás másik közismert beceneve, a „Száguldó
Őrnagy” innen ered. A Honvédnél töltött első éve során 50 alkalommal talált a
kapuba és ezzel elnyerte első bajnoki címét. Ebben az időben a Budapesti Honvéd
volt a legjobb magyar futballcsapat. Játékosai a nemzeti válogatott arculatát is
meghatározták. Puskás a Honvéddal ötször (l.: 4.1) nyerte meg a magyar
bajnokságot és négyszer szerzett gólkirályi címet. Ebben az évben megnősült és
feleségével, Hunyadvári Erzsébettel egész életútja során kiegyensúlyozott
házasságban élt. Házasságukból egy lányuk született 1952-ben, Anikó.

Az Aranycsapat, élén Puskással minden idők legsikeresebb magyar csapatává vált.
1950. május 14-től 1954. július 4-éig, a berni Wankdorf-Stadionban elszenvedett
vereségig 32 meccsen keresztül nem kaptak ki (e sorozaton belül is csak négy
döntetlen volt, a többi mérkőzést megnyerték). A legendás csapat összeállítása
országszerte és külföldön is meglehetősen ismertté vált: Grosics, Buzánszky,
Lóránt, Lantos, Bozsik, Zakariás, Budai, Kocsis, Hidegkuti, Puskás, Czibor.

Az Aranycsapat első nagy győzelme az 1952-es, Helsinkiben megrendezett nyári
olimpiai játékok megnyerése volt. A következő siker 1953-ban érkezett el, mikor
győzelmet arattak a legerősebb európai csapatok, (a cseh, az olasz, az osztrák
és a svájci labdarúgó-válogatott) részvételével (az Eb elődeként) megrendezett
Európa-kupán, melynek döntőjében az újonnan épült római Olimpiai Stadionban 80
ezer néző előtt 3:0-ra verték meg az olasz csapatot. Puskás a torna legjobb
góllövőjeként összesen tíz gólt szerzett, melyből kettőt a döntőben szerzett.

Az Aranycsapat egyik legemlékezetesebb győzelmét 1953. november 25-én, a Wembley
Stadionban lejátszott angolok elleni találkozón aratta, mely az „évszázad
meccseként” vonult be a futballtörténelembe. A hazájában veretlen angol
válogatottat 6:3-ra győzték le. Puskás két gólt lőtt. A csapat látványos
támadójátékot mutatott be 4-2-4-es felállásban, amely forradalmi újításnak
számított (a csapat játékrendszere többnyire 3-2-5-ös volt, ami 5 támadójátékost
jelentett).

Az 1954-es svájci világbajnokság legesélyesebbjének a magyar csapatot tartották.
Az első két csoportmérkőzésük során 9:0-ra győzték le Dél-Koreát, és 8:3-ra a
nagyrészt cserejátékosokkal játszó németeket. Puskás bokája megsérült a meccs
alatt, mikor a középhátvéd, Werner Liebrich a lábába rúgott. Több mérkőzés
kihagyása után, annak ellenére, hogy lábsérülése még nem jött helyre, ismét
játszott a németek elleni berni döntőben. Az első félidő elején két gyors góllal
a magyar csapat 2:0-ra elhúzott (az egyik gólt Puskás szerezte). A németek
azonban tíz percen belül kiegyenlítettek. Ezután 65 percen át nem esett újabb
gól. A 84. percben azonban Rahn a hálóba talált. Ezzel az Aranycsapat 2:3-ra
elveszítette a döntőt (Puskás utolsó percben belőtt második gólját lesre
hivatkozva nem adta meg a bíró, habár a tévékamerák által készített felvétel
igazolja, hogy a találat érvényes volt. A mérkőzésről szóló dokumentumfilmekben
azonban nincs olyan szögből felvétel, hogy ezt ellenőrizni lehessen - ha volna,
bizonyára több honlap is közölné). Ez a vereség egy négy és fél éves
veretlenségi sorozatnak vetett véget.

Az esettel kapcsolatosan számos szóbeszéd terjedt el. Tény, hogy az 1938-as
világbajnokságon elszenvedett vereség után a magyar csapat ezúttal sem tudta
kihasználni meglehetősen nagy győzelmi esélyét, a vb-cím elvesztésének híre
pedig csalódottságot és keserűséget váltott ki egész Magyarországon. Budapesten
utcai zavargásokra is sor került. Feltűnő volt, hogy a döntő után több német
játékos is kórházba került (ami doppingolásra utal), de bizonyítást csak 2010
októberében nyert: a németeknek a pervitin nevű ajzószert injekciózták be, ami
ma már tiltott (csak az 1960-as években kezdték el betiltani ezeket a szereket)

A világbajnokság után Puskás a Budapest Honvéd és a válogatott játékosaként
folytatta pályafutását. Az 1956-os forradalom kitörésekor a Honvéd egy Európa
Kupa-mérkőzésen vendégszerepelt Spanyolországban, ahol 2:3-ra kikapott az
Athletic Bilbaótól. Ezután a bizonytalan hazai állapotok miatt a csapat úgy
döntött, hogy vár a visszatéréssel, és a decemberi brüsszeli visszavágó után
elutazott a hazai vezetés által nem engedélyezett dél-amerikai turnéra. A
januári visszatérés idejére a szovjet hadsereg már leverte a forradalmat, Puskás
és a csapat néhány másik tagja pedig úgy döntött, hogy Bécsben marad,
elkerülendő az országra váró megtorlást. Az Aranycsapat ezzel véglegesen
feloszlott. Puskásék külföldön maradtak, mások pedig, mint például az
Aranycsapat kapusa Grosics Gyula, hazatértek.

1957-ben Puskás előszerződést írt alá a Wiener Sportklubnál, azonban a többi
emigráns játékoshoz hasonlóan ő sem rendelkezett játékengedéllyel, így a
pályafutásában átmeneti szünet következett. Az emigráció miatt az MLSZ
közbenjárására a FIFA 18 hónapra mindannyiukat eltiltotta a játéktól. Puskás
ezután először Olaszországba, majd Spanyolországba költözött, hogy eltiltása
után újra játszhasson. Azonban a legtöbb klubnál elutasították, mivel ekkorra
már elmúlt 30 éves, és emellett túlsúlyos is volt.

1956 decemberében a Honvéd a Real Madrid elleni barátságos mérkőzésen 5:5-ös
eredményt ért el. 1958-tól a Honvéd technikai vezetője, Östreicher Emil
sportigazgatóként dolgozott a Real Madrid elnöke, Santiago Bernabéu mellett.
Első megbízásaként erősítést kellett találnia a csapat számára. Legelőször
természetesen Puskást kereste fel Olaszországban, hogy magával vigye őt a
Realhoz.

Puskás eltiltása ekkorra véget ért és a Real időközben megszerezte sorozatban a
harmadik győzelmét is az akkoriban létrejött UEFA Bajnokcsapatok Európa
Kupájában, így Kocsis Sándorhoz és Czibor Zoltánhoz hasonlóan Puskás is
Spanyolországba költözött. Rövidesen barátságot kötött Alfredo Di Stéfanóval, és
közös munkájuk révén a Real Madrid a legjobb európai futballklubbá vált. Hatszor
nyerték meg a nemzeti bajnokságot és további három alkalommal hódították el a
Bajnokcsapatok Európa Kupáját.

Az első évében, mikor a Real Madrid sorozatban negyedszerre is győzött a
BEK-ben, Puskásnak az Atlético Madrid csapatával szembeni elődöntőben sikerült
egy kétlábas (???) gólt lőnie. Edzője azonban személyes nézeteltérések miatt
Mateót állította be helyette a döntőben. Miután Santiago Bernabéu tudomást
szerzett a dologról, azonnali hatállyal menesztette az argentin edzőt annak
ellenére is, hogy megnyerték a kupát. Az 1960-as BEK döntőben az Eintracht
Frankfurt ellen 7:3-ra nyert a Real, Puskás ebből négy gólt szerzett (amely máig
megdöntetlen rekord) és így hét meccsen szerzett tizenkét góljával elnyerte a
Pichichi-trófeát, azaz spanyol gólkirállyá választották. Két évvel később, 35
évesen a Benfica Lissabon elleni BEK-döntőn három gólt szerzett, a Real azonban
5:3-ra veszített. Ekkor már előre látható volt, hogy a nagyszerű csapat
diadalmenete hamarosan véget ér, ugyanis a legjobb játékosok addigra már
betöltötték harmincadik életévüket. Emiatt Santiago Bernabéu előszerződést
készített a brazil FC Santosban játszó 19 éves Pelé számára, de ő végül nem
tartotta magát a megegyezéshez.

1960 novemberében, miután a Real sorozatban ötödször is győzött a BEK-ben,
alulmaradt a rivális FC Barcelona csapatával szemben (az eredmény 2:2, majd a
visszavágón 1:2 lett), így a veretlenségi sorozat megszakadt.

Puskás négyszeres spanyol gólkirály lett és 1961-ben megkapta a spanyol
állampolgárságot, így az 1962-es labdarúgó-világbajnokságra a spanyol válogatott
tagjaként utazott Chilébe. Szereplése azonban csalódást okozott, három meccs
egyikén sem sikerült a kapuba találnia.

1963. október 23-án futball-világválogatottként játszotta legutolsó nemzetközi
válogatott meccsét, Anglia ellen. (A mérkőzésen Anglia győzött 2:1-re. A
Világválogatott gólját Denis Law rúgta. A második félidőben a Di Stefano,
Puskás, Gento balszárny játszott). Nyolcévnyi közönségsiker után 1966-ban, 39
évesen befejezte játékosi pályafutását.

1967-től edzőként kezdett tevékenykedni. Elsőként a spanyol Hércules Alicante
csapatánál, majd az Egyesült Államokban (San Francisco Gales) és Kanadában
próbált szerencsét. Ezután visszatért Spanyolországba, a Deportivo Alavéshez,
ahonnan egy év után Görögországba távozott.

1970 és 1974 között a Panathinaikósz Athénnál dolgozott, amely edzői pályafutása
legnagyobb sikere volt. A csapat 1970 és 1972 között kétszer megnyerte a görög
bajnokságot, 1971-ben pedig a klub, történetében először, döntőt játszott a
BEK-ben. Bár győzelmet vártak, a végjátékban mégis a Johan Cruijff vezette Ajax
Amsterdam csapata győzött 0:2-re.

A következő években Spanyolországban (Real Murcia), Chilében (Colo Colo), majd
Szaúd-Arábiában a válogatottnál edzősködött, ezután pedig visszatért
Görögországba az AÉK-hoz. 1979 és 1984 között az egyiptomi al-Masri Klub edzője
volt.

1989 és 1991 között újabb edzői sikereket könyvelhetett el. Irányításával az
ausztrál South Melbourne Hellas bajnoki címet és kupagyőzelmet szerzett.

1981-ben adódott az első lehetőség arra, hogy a kommunista diktatúra által
korábban dezertőrként és disszidensként számon tartott és részben rehabilitált
Puskás (akiről a médiában hosszú időn át szinte tilos volt említést tenni)
hazautazhasson. Mindenekelőtt szülei sírját kereste fel Kispesten, majd a
Magyarország-Anglia vb-selejtező előtt megrendezett Budapest-Vidék öregfiúk
gálán ünnepelhette őt a közönség. A nyolcvanas években egy ideig Paraguayban
edzősködött (a Sol de América és a Cerro Porteño csapatánál), de több alkalommal
is visszatért, majd 1991-ben végleg Magyarországra költözött. Még ebben az évben
Kispest díszpolgárává avatták. 1992-ben a Magyar Labdarúgó-szövetség utánpótlás,
majd nemzetközi igazgatója lett. 1993 áprilisa és júliusa között a magyar
nemzeti válogatott szövetségi kapitányi posztját töltötte be, de a csapatot nem
sikerült bejuttatnia az 1994-es labdarúgó-világbajnokságra.

1997-ben a Nemzetközi Olimpiai Bizottság az Olimpiai Érdemrend ezüst fokozatával
tüntette ki. Ugyanebben az évben a müncheni Évszázad Labdarúgó Gáláján az első
osztályú bajnoki mérkőzéseken szerzett góljai (489) alapján a legnagyobb
játékklasszisnak járó elismerésben részesült. 1998-ban a FIFA Hírességek
Csarnokának (Hall of Fame) tagja lett. 1999-ben a magyar sport tiszteletbeli
nagykövetévé nevezték ki, 2001-ben pedig az évszázad legjobb férfi sportolójának
választották.

2000-től az Alzheimer-kór hatására az egészségi állapota rohamosan romlani
kezdett. 2002-től a magas kezelési költségek fedezésére a Real Madrid, illetőleg
Alfredo Di Stéfano igyekezett pénzt biztosítani.

2002-ben az Aranycsapat egykori játékosai közül Bozsik József és Hidegkuti
Nándor után ő részesült harmadikként abban a megtiszteltetésben, hogy stadiont
nevezzenek el róla. A Népstadion, melyben az 1950-es évek válogatottja legendává
vált, az egykori csapatkapitány 75. születésnapján kapta a Puskás Ferenc Stadion
nevet. Ez évtől már a Kútvölgyi kórházban töltötte a napjait, ahol felesége
minden nap meglátogatta. A további születésnapjait is a kórházban ünnepelte.

2006 szeptemberében a Nemzeti Sport arról számolt be, hogy Puskás súlyos
tüdőgyulladással és magas lázzal az intenzív osztályra került. Állapota az
elkövetkezendő hetekben nem javult, végül november 17-én reggel 7 órakor légzési
és keringési elégtelenség következtében elhunyt. A legendás Aranycsapatból
mindössze ketten élték túl, Grosics Gyula és Buzánszky Jenő. December 9-én nagy
állami szertartással, a nemzet halottjaként temették el a budapesti Szent
István-bazilikában. Erre a napra a kormány nemzeti gyásznapot rendelt el, és a
temetést több tévé és rádió is közvetítette.

1950-ben az Albániával szembeni 12:0-s győzelemből négy góllal vette ki a
részét. További négy mérkőzésen újabb három gólt szerzett (1946 7:2 Luxemburg
ellen, 1948 5:1 Románia ellen, 1949. május 8. 6:1 és 1950. október 29. 4:3
Ausztria ellen). Több mint 50 nemzetközi meccs résztvevőjeként került fel a
legjobb góllövők listájára. Csapatával 63 meccset nyert meg, és csak 11-szer
veszített, emellett további 11 alkalommal zárt döntetlennel. 85 nemzetközi
találkozón 84 góljával magyar rekordot állított fel.

A spanyol válogatottban négy mérkőzésen játszott 1961 és 1962 között, de nem
szerzett gólt. Első alkalommal 1961. november 12-én szerepelt Marokkó ellen,
Casablancában (ahol a spanyolok 1-0-ra nyertek). A másik három mérkőzést az
1962-es chilei világbajnokság részeként játszották le, melyen a spanyol csapat
utolsó csoport mérkőzésén 1962. június 6-án, Viña del Mar-ban 2-1-es vereséget
szenvedett Brazíliától. Összeredménye 2 győzelem és 2 vereség.

Puskás rendkívül jó eredménnyel szerepelt a magyar válogatott tagjaként, 85
mérkőzésen 84 gólt szerezve (találati aránya: 0,988). Összehasonlításképpen Pelé
a brazil válogatottban 92 mérkőzésen 77 gólt szerzett (találati aránya: 0,837).
Gerd Müller a német válogatottban ugyan 62 meccsen 68 gólt ért el (találati
aránya: 1,097), ebből azonban 22 találkozón gyengébben teljesített. A legjobb
találati arányt Puskás csapattársa, Kocsis Sándor érte el, aki 68 meccsen 75
alkalommal talált a hálóba (amely 1,103-as találati arányt jelent).



https://hu.wikipedia.org/wiki/M%C3%A1sodik_vil%C3%A1gh%C3%A1bor%C3%BA

A második világháború az emberiség történetének eddigi legnagyobb és legtöbb
halálos áldozattal járó fegyveres konfliktusa. A legelterjedtebb álláspont
szerint kezdete az 1939. szeptember 1-jei, Lengyelország elleni német támadáshoz
köthető. A háborút azonban egyesek már 1937. július 7-től számítják, amikor
kitört a második kínai–japán háború. A történelemtudósok egy része szerint
ugyanakkor ezen két távol-keleti ország katonai konfliktusa még nem terjedt ki a
világ több pontjára, így az helyi jellegűnek értelmezhető és a világháború
szoros előzményének tekinthető. A háború Európában 1945. május 8-án Németország
feltétel nélküli megadásával, míg Ázsiában szeptember 2-án, Japán
kapitulációjával fejeződött be.

A világháborúban a szövetségesek és a tengelyhatalmak álltak egymással szemben.
Kezdetben javarészt a tengelyhatalmak győzedelmeskedtek a csatákban, majd
1942-ben mind a keleti, mind a csendes-óceáni, mind az afrikai fronton a
szövetségesek törtek előre, és végül a tengelyhatalmak teljes vereséget
szenvedtek.

Az európai, ázsiai és afrikai földrészen vívott harcokban közel hetven nemzet
vett részt, ennek következtében több mint 73 millióan vesztették életüket,
beleértve a megölt civileket és az elesett katonákat is. A háború kitöréséhez
nagyban hozzájárult az első világháború után, a Párizs környéki
békeszerződésekkel (versailles-i békeszerződés; trianoni békeszerződés;
saint-germaini békeszerződés; sèvres-i békeszerződés) kialakított világpolitikai
helyzet.

A világháborút végigkísérték mindkét tömb részéről a civil lakosság és a
hadifoglyok elleni erőszakos cselekmények. A megszállt területeken a hadviselő
felek rendre terrorizálták a helyi lakosságot, melyek közül kiemelkednek a
japánok által Kínában és Mandzsúriában, a németek által az elfoglalt szovjet
területeken és a szovjetek által Kelet-Európában elkövetett visszaélések. A
nyugati szövetségesek terrorbombázásokat hajtottak végre Németország és Japán
ellen, melyek sokszor rengeteg halálos áldozattal jártak, mint Drezda, Hamburg
és Tokió esetében. A világháború végén két atombombát dobtak Japánra, ami több
százezer ember szörnyű halálát eredményezte. A világháború során több népirtás
is történt, de az áldozatok számát és az elkövetés módszerét illetően
kiemelkedik a több millió zsidó származású ember életét követelő holokauszt. A
világégés után a győztesek Európában a nürnbergi perben, míg a Távol-Keleten a
tokiói perben háborús bűnösnek ítéltek német és japán vezetőket.

A világháborút a hadviselő felek többsége számára lezáró párizsi békét 1947-ben
kötötték meg. Európa térképét átrajzolták, a Szovjetunió jelentős területeket
szerzett. Lengyelország határait nyugatabbra tolták, és cserébe német
területekkel kárpótolták az országot. A háború után megromlott a két korábbi
szövetséges, a Szovjetunió és az Amerikai Egyesült Államok viszonya, és egy új
világméretű konfliktus, a hidegháború korszaka kezdődött el.

Az 1914–1945 közötti időszakot egyesek a második harmincéves háború időszakának
nevezik. Már 1946-ban Charles de Gaulle úgy nyilatkozott: „A mi győzelmünkkel
végződött harmincéves háború drámája számos váratlan eseményt foglalt magában”.
Erről a teóriáról írt Sigmund Neumann könyvében, szerinte az első harmincéves
háborúhoz hasonlóan a 20. század eleji nagy háború is több kisebb konfliktus
eredménye.

Az első világháború következtében drámaian megváltozott Közép- és Kelet-Európa
térképe. A meggyengült német és orosz nagyhatalmak között több független állam
alakult, többségük, vagyis Lengyelország és a kisantant-államok a francia
politika szövetségesének számítottak, azonban az Osztrák–Magyar Monarchia
1918-as felbomlása után nem akadt olyan hatalmi tényező, amely a német vagy az
orosz (később szovjet) törekvéseket ellensúlyozta volna. Mivel az első
világháborút követő forradalmi években a bolsevik típusú hatalomátvétel
Oroszországon kívül kudarcot vallott, mintegy válaszként több ország
közvéleménye jobbra tolódott. A húszas évek végétől és a harmincas évek elejétől
kezdve a térség politikai és gazdasági válsággal sújtott országai sorra
autoriterré váltak: vagy egyszemélyes, monarchikus diktatúrává (Jugoszlávia,
Románia és Bulgária esetében ún. királydiktatúrává), vagy mérsékelten
tekintélyelvű rendszerré (pl. Lengyelország).

Bár a pacifizmusnak rengeteg támogatója akadt, ugyanakkor több, a vesztes
oldalon álló, valamint a világgazdasági válságban jelentősen meggyengült
országban irredenta és revíziós irányzatokat képviselő pártok kerültek hatalmi
pozícióba, élükön diktátorként viselkedő vezetőkkel. Ők kedvük szerint
befolyásolhatták népüket, ellenőrzésük alá vonták a médiát és elhitették
országuk lakóival, hogy talpra állítják meggyengült országukat.

Az első ilyen diktátor a 20. század történetében az olasz Benito Mussolini volt.
Noha Olaszország a győztes oldalon állt az első világháborúban, más győztesekhez
képest viszonylag keveset nyert, és az olasz államhatalmat az 1920-as években
jelentősen gyengítették a folyamatos sztrájkok. Mussolini 1922-ben került
hatalomra, a fasiszta párt elnökeként. Megígérte, hogy helyreállítja a rendet
Olaszországban, és országát az „új Római Birodalommá” akarta fejleszteni. A
média befolyásolásával és az ellenzék elfojtásával azt a látszatot keltette,
hogy Olaszország fellendülőben van, pedig a tények mást mutattak. A diktátor
kezdetben ellenségesen viszonyult a németekhez: 1934. július 25-ét követően, az
ausztriai német puccskísérlet idején az olaszok csapatokat vonultattak föl a
Brenner-hágón és Dél-Tirolban, így háborús fenyegetéssel ugyan, de egy időre
megakadályozták Ausztria Németországhoz csatolását. Az évtized közepén azonban
az olaszok fokozatosan közeledtek a németekhez, és 1936-ban Mussolini
bejelentette a Berlin–Róma tengely létrejöttét. Egy évvel később pedig
csatlakoztak ahhoz antikomintern paktumhoz, amelyet 1936-ban kötött meg Japán és
Németország.

Az első világháborút lezáró versailles-i béke megalázó feltételei és a nagy
gazdasági világválság hozzájárult ahhoz, hogy az Adolf Hitler vezette
Nemzetiszocialista Német Munkáspárt 1933-ban hatalomra jutott Németországban.
Németország is romokban hevert a háború után: óriási infláció sújtotta az
országot és a munkanélküliség soha nem látott méreteket öltött. Hitler, a
korábbi katona a nemzetiszocialista párt élén került hatalomra 1933-ban, rögtön
elkezdve a Harmadik Birodalom fölépítését. 1934-ben Hindenburg elnök halálával
Hitleré lett a köztársasági elnöki cím is, aki nemsokára összevonta azt a
kancellári szerepkörrel, ezzel ő lett a „Führer” (Vezér), hamarosan totális
diktatúrát építve ki. Külpolitikájának deklarált célja volt a német lakta
területek egyesítése, illetve a keleti irányú területszerzés a „Lebensraum im
Osten”. Így 1935-ben felmondta a békeszerződés által előírt katonai
korlátozásokat, és gyors fegyverkezésbe kezdett. 1936. március 17-én Németország
csapatai a locarnói egyezményt felrúgva bevonultak az addig demilitarizált
Ruhr-vidékre.

Az első világháború következményeként Oroszország kiesett a nagyhatalmak
sorából. A bolsevik hatalomátvétel és a vele járó polgárháború óriási
veszteségekkel járt, egyesek 13 millióra teszik a szocialista rend felépítésével
járó emberveszteséget. A Szovjetunióban 1924-ben, Lenin halála után Sztálin
vette át a hatalmat. Mivel ez a térség nyersanyagban gazdag, de iparilag és
gazdaságilag is elmaradott volt, nagyszabású ipari beruházásokkal, erőltetett
ütemben javarészt a falusi parasztság rovására hajtottak végre fejlesztéseket.
Ezeknek a beruházásoknak köszönhetően a 20. század közepére a Szovjetunió
jelentős ipari-gazdasági nagyhatalommá fejlődött. A háború során a sztálini
diktatúra 1941-től került a nyugati szövetségesekkel egy oldalra, de néhány
dologban emlékeztetett Hitler nemzetiszocialista Harmadik Birodalmára: Sztálin
is bebörtönöztette és kivégeztette valós vagy vélt ellenségeit, köztük a Vörös
Hadsereg számos tisztjét, és ugyanúgy koncentrációs és munkatáborok hálózatát
(Gulag) tartotta fenn. A sztálinizmus megítélése, a lenini politikához való
viszonya, a nemzetiszocializmussal való párhuzamba állítása ugyanakkor mai napig
történészviták tárgya.

Spanyolországban 1931-ben kikiáltották a köztársaságot. Öt évvel később
sikertelen puccsot hajtottak végre Manuel Azaña elnök ellen José Sanjurjo
tábornok vezetésével. A csak részben sikeres puccskísérlet után kitört a spanyol
polgárháború. A lázadó nacionalisták puccskísérletét több konzervatív csoport is
támogatta, mint például az Autonóm Jobboldal Spanyol Konföderációja (CEDA), de
támogatták a monarchisták, a karlisták és a fasiszta Falange is. A
köztársaságiak fegyvereket és önkénteseket kaptak a Szovjetuniótól, Mexikótól, a
nemzetközi marxista mozgalomtól és a Nemzetközi Brigádoktól. A nacionalistákat
támogatták a karlista és alfonzista monarchisták, a konzervatívok, a fasiszta
falangisták és a legkonzervatívabb liberálisok, valamint Németország és
Olaszország. A polgárháborút 1939-ben Francisco Franco vezetésével a
nacionalisták nyerték meg. Egyes források szerint ez volt a második világháború
főpróbája.

Benito Mussolini fel szerette volna éleszteni a Római Birodalom nagyságát és
tekintélyét. Ennek egyik következménye volt, hogy 1935-ben megtámadta Etiópiát,
és ezzel kitört az abesszíniai háború, amely egy évig tartott és olasz győzelmet
eredményezett.

1938-ban az angol és francia megbékélési politikát kihasználva Hitler a Harmadik
Birodalomhoz csatolta Ausztriát (Anschluss), majd a Szudéta-válság kirobbantása
után, a müncheni egyezményt követően a Szudéta-vidéket. 1939-ben Németország
megszállta Csehország maradék területeit, Szlovákia önálló állam lett. 1939.
április 7-én olasz csapatok szálltak partra Durazzóban, Albánia pedig végleg
olasz fennhatóság alá került. 1939 nyarán Hitler egyre fokozta a feszültséget
Lengyelországgal Danzig szabad város (ma: Gdansk), illetve a német területeket
Kelet-Poroszországtól elválasztó danzigi korridor miatt.

Nagy-Britannia és Franciaország – noha a megbékéltetési politika hívei nem
gyengültek meg – katonai garanciákat ígért Lengyelországnak egy német támadás
esetére (lengyel-brit közös védelmi egyezmény és a francia-lengyel katonai
szövetség).

Nem sokkal a háború kirobbantása előtt Sztálin elfogadta Hitler javaslatát egy
megnemtámadási szerződés megkötésére. Az 1939. augusztus 23-án megkötött
Molotov–Ribbentrop-paktum titkos záradéka úgynevezett „érdekszférákat”
határozott meg a Szovjetunió és Németország között. A szovjet érdekszférába
került északon Finnország, Észtország, Litvánia és Lettország, délen a
Romániához tartozó Besszarábia, valamint Bukovina északi területei.
Lengyelországot a megállapodás értelmében felosztották a két érdekszféra között.

Az Egyesült Államokban az 1930-as években egy sor semlegességi törvényt fogadtak
el. A Roosevelt vezette kormány azonban már ekkor is jelentős anyagi segítséget
nyújtott a szövetségeseknek, előre látva, hogy nem kerülhető el a háborús
részvétel. 1939-ben a Kongresszus törvényt hozott, amely engedélyezte, hogy az
USA készpénzfizetés ellenében bármely országnak – ami a gyakorlatban
Nagy-Britanniát és Franciaországot jelentette – fegyvert adjon el (Cash and
Carry).

A Távol-Keleten a Japán Birodalom folytatta a század elején megkezdett
terjeszkedési politikáját. 1931-ben a mukdeni incidens nyomán megszállták
Mandzsúriát, ahol 1932-ben Mandzsukuo néven bábállamot hoztak létre az utolsó
kínai császár, Pu Ji vezetésével. 1937-ben a Marco Polo-hídnál történt incidens
után megtámadták Kínát, és az ország keleti részét ellenőrzésük alá vonták.
1940-ben Vang Csing-vej vezetésével kollaboránsokból álló bábkormányt hoztak
létre Nankingban. 1938-ban a Haszan-tónál, 1939. május 12-én a Halhin-gol
folyónál határviták nyomán harcba bonyolódtak a Szovjetunióval, ám a határozott
fellépés nyomán meghátráltak, és szeptember 16-án fegyverszüneti megállapodást
kötöttek.

A Lengyelország elleni német támadásra a közvetlen ürügy egy átlátszó
provokáció, a gleiwitzi (ma: Gliwice) rádióadó elleni támadás szolgáltatta,
amikor lengyel egyenruhába öltözött németek elfoglalták a határ menti kisváros
rádióállomását. Az első harci eseményre 1939. szeptember 1-jén, hajnali 4 óra 40
perckor került sor, amikor a német légierő (Luftwaffe) bombázni kezdte a
lengyelországi Wieluń városát. Ezzel az eseménnyel kitört a második világháború.

Az Egyesült Királyság és Franciaország már korábban megállapodott, hogy
Lengyelországot nem hagyják Csehszlovákia sorsára jutni. 1939. szeptember 3-án
ultimátumot küldtek Németországnak, amely a hadműveletek leállítását és a
tárgyalások felvételét követelte. Mivel ez nem valósult meg, az Egyesült
Királyság és Franciaország is hadat üzent Németországnak, de kisebb
összetűzéseken kívül nem történtek háborús cselekmények, ezért hívják ezt furcsa
háborúnak (drôle de guerre).

A német Wehrmacht gépesített csapatai a légierőtől támogatva gyors ütemben
nyomultak előre, szétzilálva a keményen küzdő, de korszerűtlenségük miatt
esélytelen lengyel erőket. Szeptember 17-én a szovjet haderő is átlépte a határt
és megszállta a Molotov–Ribbentrop-paktumban megállapított területeket.
Lengyelország sorsa ezzel véglegesen megpecsételődött és hadserege megsemmisült.
A német–szovjet csapások alatt az ország nem tudott sokáig ellenállni.
Szeptember 27-én Varsó kapitulált, Lengyelországot pedig a németek és a
szovjetek felosztották egymás között, és ezzel megszűnt a keleti front.

1940 júniusában, a Franciaország elleni hadművelet utolsó napján, a Szovjetunió
bekebelezte a balti államokat, majd a román régiót, Besszarábiát. Eközben a
német–szovjet diplomáciai kapcsolatok és a gazdasági együttműködés fokozatosan
leállt, és a két állam elkezdte a háborús előkészületeket.

A Szovjetunió elleni támadás tervét már 1941 elején jóváhagyták, és a Barbarossa
kódnevet kapta. 1941. június 22-én három irányba indították el a támadást.
Északon Leningrád felé kellett támadnia Wilhelm von Leeb Észak
Hadseregcsoportjának, középen Szmolenszken át Moszkva felé tört előre Fedor von
Bock Közép Hadseregcsoportja, délen pedig – (Galíciából kiindulva) Ukrajnán át a
Donyec-medence és a Fekete-tenger felé – Gerd von Rundstedt Dél
Hadseregcsoportja. A támadás teljesen meglepte a szovjeteket, és csak június
29-én szólított fel a Népbiztosok Tanácsa és az SZK(b)P Központi Bizottsága a
fegyveres ellenállásra. Három hadseregcsoportot szerveztek meg: Vorosilov
marsall északnyugati, Tyimosenko marsall nyugati, valamint Bugyonnij délnyugati
frontját.

A kezdetekben a németek mindhárom hadseregcsoportja jól haladt előre, emiatt a
szovjetek a Sztálin-vonalhoz húzódtak vissza. Július 4-én megkezdődött a vonal
áttörése, amely két hétig tartott. A siker után a német Észak Hadseregcsoport
egészen Észtországig, a Közép Hadseregcsoport Vityebszkig, a Dél Hadseregcsoport
a Dnyeszter vonaláig nyomult. A német Dél Hadseregcsoporthoz az olaszok mellett
nem csak a románok küldtek csapatokat, hanem a magyarok is. Magyarország az
1941. június 26-án történt kassai bombázás miatt lépett be a háborúba június
27-én a németek oldalán. A Dél és a Közép Hadseregcsoport a Pripjaty-mocsarakban
harcoló szovjet egységeket bekerítették, és így egységes frontot tudtak
létrehozni. Az Észak Hadseregcsoport eközben tovább haladt Leningrád felé, és
augusztus 10-én a város külső védelmi gyűrűjét is megközelítette. A Névát
szeptember elején érte el az ellenség, és szeptember 8-án megkezdték a város
ostromát.

A Közép Hadseregcsoport augusztus végén elfoglalta Szmolenszket, így egy éket
képezett az északi és a déli csoport között, ami a németek számára szükség volt
a déliek felzárkózására, ezért Kijev bevételére a Közép Hadseregcsoportból
páncélos egységeket csoportosítottak át a Dél Hadseregcsoportba. A várost
szeptember 29-én vették birtokba a németek.

Kijev elestének másnapján Hitler kijelentette, hogy megindítják az utolsó
rohamot a szovjet főváros, Moszkva ellen. Sorban foglalta el a német Közép
Hadseregcsoport a környező szovjet városokat. Október 12-én elesett Kaluga, és
két nappal később már 80 km-re voltak a fővárostól.

1941. szeptember elejére a német Észak Hadseregcsoport elérte a Névát.
Szeptember 25-én megkezdődött Leningrád ostroma. A leningrádiak felkészültek az
ostromra: tankcsapdákat, védvonalakat építettek ki. November elejére a
lakosságnak már alig volt élelmiszere. Az ott lakók kénytelenek voltak mindent
megenni az életben maradáshoz. Lovakat, kutyákat, macskákat, és még a
halottakból is fogyasztottak az éhhalál elkerülése miatt.

1941 novemberében befagyott a város határában található Ladoga-tó, így
megnyithattak egy a jégen át vezető hadtápvonalt az utánpótlásnak. Decemberben a
szovjet hadsereg elfoglalta a Tyihvin vasúti csomópontot, melynek köszönhetően
lerövidült a szállítás és nem utolsósorban rajta keresztül félmillió polgárt
tudtak evakuálni. A tél elmúlta után a városban zöldségeket kezdtek termeszteni,
így biztosítva az élelmiszert, de sikerült újraindítani a gyárak egy részét is.
Leningrád 890 nap után, 1944. január 27-én szabadult ki végleg a Wehrmacht
ostromgyűrűjéből.

1941. november 7-én a szovjet fővárosban nagyszabású katonai parádét tartottak,
ahol Sztálin biztatta a csüggedőket és felhívta a figyelmet a közelgő német
veszélyre – ekkor az ellenség már csak 50 km-re volt Moszkvától. A németek
azonban ekkor megtorpantak, mivel az októberi esőzések nyomán sártengerré
változott a környék. November 22-én még elfoglalták Klin városát, de pár hét
múlva beköszöntött a kíméletlen orosz tél, és a hőmérséklet hamarosan –36 °C alá
esett, amire nem készült fel a német hadsereg.

1941. december 5-én a szovjetek megkezdték a németek elleni támadásukat, mintegy
1000 kilométeres vonalban. A Vörös Hadsereg 1942. márciusig 100–250 kilométerre
nyugatabbra hatolt, visszaszerezve több mint 10 000 települést. Ekkor azonban a
támadás elakadt, és védekezésre rendezkedtek be.

1942 márciusában, miközben fokozatosan álltak át támadó harcmodorról a
védekezőbe, a szovjet felső vezetők három kisebb offenzívát mégis terveztek. Az
elsőnél Leningrád, a másodiknál Szmolenszk, míg a harmadiknál Harkov
felszabadítása volt a cél. Ezekkel a harcászati műveletekkel azonban stratégiai
hibát vétettek. Már a krími ellentámadáskor kudarcot vallott a Vörös Hadsereg,
mivel a kezdeti sikerek után a németek teljesen kiszorították a honi hadsereget.
A félszigeten egyedül Szevasztopol tartott ki több hónapig, de végül július
elején befejeződött a város ostroma. A szovjetek legfőbb hadászati hibája a
csapatok szárnyainak gyengesége volt. Ennek következtében a németek mindenhol
visszaverték a támadásokat, és jelentős számú szovjet hadifoglyot ejtettek.

A németek a szovjet támadásokat visszaverve, 1942. június 28-án, Orjoltól délre
megindították a Fall Blau hadműveletet. A német csapatok július 6-án elérték a
Don folyót, de Voronyezs városánál elakadtak. A déli csapatok azonban nem
ütköztek jelentős ellenállásba, így július 23-án elfoglalták Rosztov városát.
Ekkor Hitler két csoportra bontotta a Dél Hadseregcsoportot. Az „A” csoportnak –
szlovák és román csapatokkal – Rosztovtól délre kellett a szovjet erőket
megsemmisíteni. A „B” csoportnak – olasz, román és magyar csapatokkal – a
Don-kanyart kellett elfoglalnia, majd Sztálingrád felé a Volgáig előrenyomulnia.

1942. augusztus elején a Paulus vezette 6. hadsereg és a 4. páncéloshadsereg a
Volga felé tört előre, majd Paulus Sztálingrád elfoglalására kapott parancsot,
míg egy másik csoportosítás a Kaukázus felé vette az irányt. Augusztus végére a
Kaukázus legmagasabb csúcsát, az Elbruszt is elfoglalták a német hegyivadászok.
Azonban itt el is akadt a németek előrenyomulása.

Paulus 1942. augusztus 19-én adott parancsot Sztálingrád elfoglalására. A csata
első szakaszában a németek jelentős területeket foglaltak el. Szeptember 22-én
kettévágták a szovjet 62. hadsereget és kijutottak a Volgához. Ezután tovább
harcoltak házról házra, míg november 11-én megindították az utolsó rohamot,
amely nem lett sikeres. A szovjetek nyolc nappal később megkezdték az
ellentámadást, és november 22-én bekerítették a német erőket (Uran hadművelet).

Hitler, miután értesült arról, hogy Paulus seregét bekerítették, Hoth
páncélosait Sztálingrádhoz vezényelte, de a szovjet záron nem tudták átverekedni
magukat (Wintersturm hadművelet). A bekerített német erőkhöz már csak légihídon
lehetett utánpótlást eljuttatni, de a német repülőgépek zöme megsemmisült a
szovjet légvédelem hatékonysága miatt, és így végül magukra maradtak, majd
február 2-án megadták magukat.

A sztálingrádi és az azt kiegészítő kisebb szovjet ellentámadások következtében
a németek visszavonni kényszerültek a Kaukázusba korábban betört csapataikat is,
majd az erős szovjet támadások következtében február 14-én Rosztovot is ki
kellett üríteniük. Ezzel egyidejűleg Vatutyin tábornok Délnyugati Frontja –
miután januárban elsöpörte a 8. olasz és a 2. magyar hadsereget – Voronyezs
felől tovább folytatta támadását Harkov felé. Február 16-án a várost védő német
páncélos hadtest kénytelen volt visszavonulni, és a szovjetek visszafoglalták
Harkovot. A Vörös Hadsereg erői azonban február közepére kimerültek, és a
németek ellencsapásuk során, március elején visszafoglalták a várost.
Belgorodnál azonban leállt a támadás, és mindkét fél védekező állásba
rendezkedett be.

Miután 1943 márciusában a keleti fronton megszűnt a küzdelem, Hitler áprilisban
utasítást adott a Kurszk melletti orosz kiszögellés megtámadására. A hadművelet
– amely a „Citadella” fedőnevet kapta – megindítását kezdetben májusra
tervezték, majd július elejére halasztották. Július 5-én észak felől a 9.
hadsereg, dél felől a 4. páncéloshadsereg indította meg a támadást. Július 12-ig
komoly sikereket értek el, de ekkorra kifulladt az offenzívájuk. Ezt kihasználva
a szovjetek ellentámadást indítottak, és a németek belátták, hogy megbukott a
hadművelet.

A kurszki győzelem után a rendelkezésre álló hadműveleti tartalékok bevetésével
a szovjetek mind a kiszögelléstől délre, mind attól északra általános
offenzívába kezdtek. A szovjet haderő augusztus 5-én elfoglalta Belgorodot,
ezzel előttük lényegében megnyílt az út Harkov és a Dnyeper felé.

Belgorod elfoglalása után Harkov, majd Kijev felé törhettek előre. Eközben
(augusztus 7-én) megkezdődött a harc Szmolenszk városáért. Októberben a város
környékét is visszafoglalták, így már egészen Fehéroroszországig jutottak.

1943 októberében átszervezték a szovjet haderőt. Délen négy új frontot hoztak
létre, amelyek az 1–4. Ukrán Front elnevezést kapták. Az ezek alá rendelt
hadtestek novemberre elvágták a Krímben állomásozó német alakulatokat, november
6-án ugyanis már Kijev is szovjet kézre került. A december 24-én kezdődött új
offenzíva eredményeként az év utolsó napján Zsitomir is elesett.

1944 első napjaiban a szovjetek Bergyicsev vasúti csomópontért harcoltak, amit
hamar sikerült elfoglalniuk. Január folyamán elfoglalták Kirovográdot, és
Cserkaszi körzetében jelentős német erőket kerítettek be. Március elejére a 2.
Ukrán Front már a Tarnopol–Proszkurov-vonalat is elérték. Ekkor azonban komoly
német ellenállásba ütköztek, és két hétig komoly harcok zajlottak a térségben,
de a németek nem bírtak a Vörös Hadsereggel és visszavonultak. Ennek
köszönhetően március 29-én a szovjetek elérték a Dnyesztert. Eközben a 3. Ukrán
Front Nyikolajev és Odessza felé vette az irányt. Április 10-én elesett Odessza
is, így a frontvonal már a román határnál húzódott.

Északon Leningrád 890 napos ostrom után, 1944. január 27-én került újra szovjet
kézre. Ezután a finnek visszaszorítására törekedett a szovjet sereg.
Szeptemberben aláírták a finn–szovjet békeszerződést.

Április 8-án a szovjetek elindították a Krím felszabadítására irányuló
offenzívájukat. Az itt elszigetelt német 17. hadsereg védelmét Perekop környékén
Tolbuhin egy héten belül áttörte, majd a 4. Ukrán Front és az Andrej Jerjomenko
vezette hadseregcsoport elsöprő erejű támadásának köszönhetően május elején
Szevasztopol felszabadult. A megmaradt német erőket tengeren menekítették át
Romániába.

Németország látva a közelgő szovjet inváziót úgy döntött, hogy megszállja
Magyarországot és Romániát azért, hogy elkerülje ezekben az országokban egy
esetleges németellenes csoport hatalomra kerülését. A magyarországi megszállást
márciusra időzítették, de a romániai megszállásról lemondtak Ion Antonescu
hatására. Magyarországra 1944. március 19-én hajnali 4 órakor indult meg a német
támadás, és egy nap alatt elfoglalták az országot.

A finn határvidéki harcok közben a szovjet csapatok dél felé vonultak. Július
18-án elfoglalták Pszkovot, majd Észtországot is visszafoglalták. Lettországban
pár héttel később a németeket a Rigai-öbölnél bekerítették, és szeptemberben
ellentámadásba lendültek. A szovjeteknek vissza kellett vonulniuk, amíg meg nem
érkezett az erősítés. Októberben ismét előretörtek, és ekkor a németek Északi
Hadseregcsoportját Rigától nyugatra bekerítették.

A szovjetek legjelentősebb hadműveletére (Bagratyion-hadművelet) 1944. június
22-én került sor, amikor a német Középső Hadseregcsoport ellen megkezdték a
támadást. Pár napos harcok után sikeresen áttörték a német erőket, majd
megkezdték megállíthatatlan menetelésüket nyugat felé. Június 30-án átkeltek a
Berezina folyón, július 8-án elfoglalták Baranavicsit, öt nappal később
Vilniust. Egy másik szovjet hadtest július 4-én elfoglalta Minszket, majd július
28-án Bresztet. Ezzel Fehéroroszország felszabadult.

Eközben Lvov környékén is harcok bontakoztak ki, és július végére a Vörös
Hadsereg csapatai elfoglalták a várost, majd Sandomierz felé vonultak.

Miután 1944 nyarán Románia átállt a szovjetekhez, a Vörös Hadsereg egy része
Bulgária felé nyomult előre, egy másik csoportosítása a román erők hathatós
támogatásával a Kárpátokon keresztül rátámadt Magyarországra. A hegységrendszer
ezen része nem volt jelentősen megerősítve, így a szovjet–román csapatok gyorsan
haladtak előre, és hamarosan, október 6-án, az újabb offenzíva keretében már
Debrecent támadták. A németek a város környékén végrehajtott ellentámadás során
kisebb sikereket értek el, de a szovjeteket nem tudták megállítani, és október
19-én az egész Tiszántúl szovjet megszállás alá került.

Eközben a magyar politikai életben is változások történtek. Románia mintájára
Horthy Miklós magyar kormányzó október 15-én bejelentette, hogy fegyverszünetet
köt a Szovjetunióval (kiugrási kísérlet). A németek és a velük szövetséges
magyar politikai erők emiatt megbuktatták a kormányzót, és a Szálasi-kormány
került az ország élére.

1944 novemberében a Belgrádot elfoglaló szovjet hadtest átkelt Apatinnál a
Dunán. Ezután a szovjetek Budapest és a Balaton felé nyomultak előre, és
összetalálkoztak a Debrecen felől érkező szovjet hadtestekkel. Decemberben a
Vörös Hadsereg sikeresen körülzárta a magyar fővárost. Az itt lévő német és
magyar erők csapdába estek, ezért többször megpróbáltak kitörni, kevés sikerrel.
Az 51 napos ostrom után, február 13-án elfoglalták Budapestet a szovjetek. Az
ostrom alatt és után a szovjet hadsereg több tízezer civil lakost hurcolt el a
fővárosból és környékéről.

A németek 1945. március 6-án megindították az utolsó offenzívájukat a Balaton és
a Dráva irányából a Duna felé. A szovjet túlerő miatt azonban csak a Velencei-tó
keleti partjáig jutottak, és ezután megkezdték a visszavonulást. Március végén
elesett Komárom, Szombathely, Kőszeg és Sopron. A hivatalos álláspont szerint
április 4-én Nemesmedvesnél elhagyta az utolsó német katona Magyarország
területét. A szocializmus idején Magyarországon ez a dátum ünnep volt, és a
megszállás ellenére a felszabadulás napjának nevezték. 1985-ben derült ki, hogy
maga a dátum sem volt igaz, hiszen április 13-án Pinkamindszentnél távozott
magyar területről az utolsó német katona.

A magyarországi támadások előtt nem sokkal, 1944 őszén a Vörös Hadsereg elérte
Kárpátalját, de a Kárpátokon nem tudtak áttörni. Ellenállt nekik a kiépített
Árpád-vonal, ami miatt nem tudták időben támogatni az 1944 októberében elbukott
szlovák nemzeti felkelést. Ez éppen abban a hónapban történt, amikor a szovjet
alakulatok elérték Szlovákia határát. Itt azonban csak lassan tudtak nyugat felé
törni, és a Magyarországon harcoló szovjet hadtestek sem tudtak segítséget
nyújtani a budapesti ostrom miatt. Az ostrom után már gyorsan haladtak előre, a
németek pedig sorra harc nélkül kiürítették a városokat. 1945 márciusában Issza
Plijev tábornok sikeresen áttörte a Garamnál létesített német vonalakat, így
megnyílt az út Pozsony felé. Jozef Tiso kormánya, látva a közelgő ellenséget,
hamar elhagyta a fővárost. A szovjetek április 4-én foglalták el a szlovák
fővárost.

1944 augusztusára a szovjet csapatok a Visztula partjához értek. A lengyel
ellenállás tudomást szerezvén erről úgy látta, hogy itt az ideje Varsó
felszabadításának, és egyúttal bíztak abban, hogy a szovjetek támogatni fogják
őket. Az ellenállók augusztustól október elejéig küzdöttek, de a szovjet
segítség hiányában a németek eltiporták őket. Ezután a szovjetek támadásba
lendültek és elfoglalták a romokban lévő egykori lengyel fővárost.

1945. január 12-én a Vörös Hadsereg megindította az offenzívát a középső
arcvonalon. Ezzel egy időben a kelet-poroszországi német alakulatok lekötésére
kisebb támadást hajtottak végre a szovjetek, Konsztantyin Rokosszovszkij
hadseregtábornok vezetésével. A csapatok gyorsan haladtak előre. A déli csapatok
január 20–25 között elfoglalták Krakkót, majd néhány nap múlva az auschwitzi
koncentrációs tábort is. Ekkor szembesült a világ a náci rémtettekkel. A
sziléziai iparvidéket komolyabb összecsapások nélkül, január 29-én foglalták el.
Eközben északabbra a Georgij Zsukov marsall vezette csapatok benyomultak
Brandenburg tartományba.

Februárban úgy vélték a katonai stratégák, hogy túl gyorsan haladnak nyugatra a
déli és a középső csapatok, ezért az Oderánál megálltak, és várták a
Kelet-Poroszország felől érkező szovjet csapatokat. Azonban az ottani sereg nem
nyugat felé, hanem észak felé nyomult előre, hogy elvágja az ottani német
erőket, így Pomerániában fennállt a lehetősége a német ellentámadásnak. A
németek, látva a lehetőséget, február 13-án meg is támadták a szovjet
csapatokat, de csak kisebb sikereket értek el, és hamarosan hátrálniuk kellett a
szovjet túlerővel szemben. Márciusban a szovjetek sikeresen bekerítették a
pomerániai német csapatokat.

Ezután pár hétig az Odera partján állomásoztak és töltötték fel tartalékaikat
ahhoz, hogy megkezdhessék az utolsó nagy offenzívát. Délen április elején
kiűzték az utolsó német erőket is Magyarországról, így az új cél Bécs városa
volt. Április 6-án megkezdődött a város ostroma, és egy hét múlva a város
szovjet uralom alá került. A csapatok nem álltak meg itt, hanem nyugat felé
vonultak tovább, és hamarosan Linz városánál találkoztak az amerikai erőkkel.
Május elején csupán Alsó-Ausztriában voltak kisebb csatározások.

1945. április 16-án kezdetét vette 2,5 millió szovjet katonával az utolsó
offenzíva. A Zsukov marsall vezette sereg lassan haladt előre Berlin felé, a
németek újabb és újabb egységeket vetettek be. Április 22-én sikerült körülzárni
a német fővárost, és másnap megkezdték az ágyúzását. A német parancsnokságnál
teljes volt az anarchia, eközben a szovjetek egyre több utcát foglaltak el. A
németek sorban veszítették el a stratégiai helyeket. Április 25-én már a
repülőterek is szovjet kézbe kerültek. Ugyanezen a napon a szovjetek először
találkoztak az amerikai sereggel az Elba partján, nem messze Strehla városától.
Öt nap múlva a Reichstag épületére kitűzték a Szovjetunió lobogóját. Hitler és
felesége ezen a napon öngyilkos lett. A németek kezén ekkor már csak a birodalmi
kancellária és néhány hivatali épület volt. Másnap a szovjetek megkezdték az
utolsó rohamot. Május 2-án délután valamennyi német harcoló katona megadta magát
a városban.

A Cseh–Morva Protektorátusban azonban még zajlottak a harcok. Május 5-én a
kommunisták elfoglalták a prágai rádiót és felkelésre szólították fel a
cseheket. A németek ezt gyorsan le akarták verni, de a szovjetek különböző
irányból megrohamozták a cseh fővárost, és május 9-én el is foglalták azt.

Hitler utóda, Karl Dönitz május 7-én készen állt aláírni a németek feltétel
nélküli kapitulációját, de erre csak az aznap megkötött fegyverszünet után
kerülhetett sor, ugyanis a szovjet képviselő ekkor még nem érkezett meg az
aláírás helyére. Végül 1945. május 8-án, közép-európai idő szerint 23 óra 1
perckor a németek hivatalosan is kapituláltak. A második világháború Európában
ezzel a mozzanattal fejeződött be, de az utolsó német harcoló egységek csak
május 11-én adták meg magukat.

1939. november 28-án a szovjet hadsereg a finn határ közelében a saját földjükön
lévő Mainila települést ágyúzta, ez volt a később mainilai lövés néven
elhíresült provokáció. A határincidens után a szovjet haderő 1939. november
30-án megtámadta Finnországot. Kezdetét vette a szovjet–finn háború, vagy más
néven téli háború.

A Szovjetunióban az 1930-as évekbeli koncepciós perek, tisztogatások (csisztka)
következményeként a tapasztalt és képzett tisztjeitől megfosztott, emiatt
rosszul vezetett szovjet csapatok egymást követő támadási kísérletei sorra
megtörtek a finn ellenálláson, így a háború a tervezettnél jobban elhúzódott. A
szovjetek végül 1940. február 11–19-én a befagyott Finn-öblön keresztül
megkerülték a finn erődrendszert, a Mannerheim-vonalat, és március 13-án
bevonultak Viipuriba. A finn erők kezdeményezésére ugyanezen a napon megkötötték
a moszkvai békét. Finnország területének 10%-áról, mintegy 40 000 km²-ről
kellett lemondania.

1940 februárjában Hitler Nikolaus von Falkenhorstot bízta meg azzal, hogy
dolgozza ki Dánia és Norvégia elfoglalásának tervét. Dániára azért volt szüksége
Hitlernek, mert Norvégia útjába esett. Norvégiára pedig azért, hogy biztosítsa a
svéd vasérc-utánpótlási vonalát. Ezt azonban az angolok is tudták.

Churchill már 1939 szeptemberében javasolta Norvégia elfoglalását, de ezt a
parlament elutasította. Az angolok végül elszalasztották a lehetőséget, és a
németek megelőzték őket. Először Dániát támadták meg 1940. április 9-én, és
gyakorlatilag négy óra alatt elfoglalták az országot. Ugyanezen a napon jelentős
német erők szálltak partra a norvég partvidék több pontján, Oslótól Narvikig. Az
angolok és a franciák még áprilisban expedíciós erőket küldtek az északi
országba. A britek elfoglalták Narvikot, és június 8-ig hatalmuk alatt is volt,
de ekkor fel kellett adniuk az ellenállást. Ezzel a norvégiai megszállás
befejeződött. Norvégia feladása előtt a britek májusban elfoglalták Izlandot,
mert féltek, hogy a németek megszállják a szigetet is.

A britek norvégiai kudarca elégedetlenséget váltott ki az állampolgárokban, és
1940. május 10-én Chamberlaint Winston Churchill váltotta a miniszterelnöki
székben.

1940-ben a téli háború után Finnországnak le kellett mondani délkeleti
országrészéről. Amikor tudomást szereztek arról, hogy a németek megtámadják a
Szovjetuniót, a finnek elérkezettnek látták az időt arra, hogy visszaszerezzék
az elvesztett területeket. Amikor 1941. június 22-én megkezdődött a Barbarossa
hadművelet, a finnek is hadat üzentek a Szovjetuniónak. A támadást július 10-én
indították meg, és hat nap alatt elérték a Ladoga-tavat. Szeptember 2-án elérték
a korábbi finn-szovjet határt is. Ezután támadást indítottak Kelet-Karélia
ellen, amelyet nagy nehézségek árán, de decemberben elfoglaltak.

1942-ben a szovjetek ellentámadást hajtottak végre több helyen, de a finnek
visszaverték, és 1944 júniusáig állóháború alakult ki. 1944. június 9-én a
Szovjetunió megindította a nagy offenzívát, és július elején már a téli
háborúban felállított Viipuri–Kuparsaari–Taipale-vonalon zajlottak a harcok.
Június 20-án ismét szovjet uralom alá került Viipuri. Ezután tárgyalásokat
kezdtek a fegyverletételről, amelyet szeptember 19-én kötöttek meg Moszkvában. A
fegyverszüneti egyezményben Finnország ígéretet tett, hogy átáll a szövetségesek
oldalára.

A fegyverszünet után, október 1-jén a finnek megtámadták Tornióban a
visszavonuló németeket. A németeket meglepetésszerűen érte a finnek támadása,
emiatt az északra vonuló német csapatok minden épületet, hidat felrobbantottak,
ahova az ellenség befészkelhette volna magát. A Karéliában maradt német csapatok
Kelet-Finnországban vonultak Norvégia felé. Az utolsó német egységek zöme
november végén hagyta el Finnországot. A norvégiai Lyngen-fjordnál állomásozó
német csapat Finnország északnyugati csücskét is ellenőrzése alatt tartotta,
amelyet csak 1945. április végén adtak fel, de harcok nem zajlottak ekkor már az
ország területén.

Még véget sem ért az 1940-es dániai és a norvégiai hadjárat, máris újra támadást
indított a német haderő Franciaország ellen Luxemburgon, Hollandián és Belgiumon
keresztül. Ezzel befejeződött a furcsa háború, és elkezdődtek a Franciaország és
Nagy-Britannia elleni támadások. 1940. május 10-én indult meg a hadjárat Belgium
és Hollandia felé.

A hadjáratot két nagyobb szakaszra lehet osztani: az első szakaszban („Fall
Gelb”) a német páncélos ékek átkeltek a szövetségesek által áthatolhatatlan
természeti akadálynak hitt Ardennek hegységen, és hátulról bekerítették a
szövetséges főerőket, amelyek Franciaország északi részén és Belgiumban
harcoltak. A harcok eredményeként a Brit Expedíciós Haderő a tengerpartra
szorult vissza, és a Dynamo hadművelet keretében több mint 300 000 brit, francia
és más nemzetiségű katonát kellett kimenteni Dunkerque-ből, akik közül 338 226
főt sikeresen át is vittek Angliába. A hadjárat következő szakaszában, amely
június 5-én kezdődött („Fall Rot”), a német csapatok áttörték a sebtében
kiépített francia védelmi állásokat, hátulról megkerülték a fő francia védelmi
állást, a Maginot-vonalat, és mélyen benyomultak Franciaország területére.
Június 10-én Olaszország is hadat üzent Franciaországnak, és támadást indított
az ország déli részén. Ezt követően a francia kormány Bordeaux-ba menekült.
Június 14-én elesett Párizs, június 17-én pedig Philippe Pétain marsall
bejelentette, hogy országa fegyverszünetért fog folyamodni, amit június 22-én
írtak alá a compiègne-i erdőben, ugyanabban a vasúti kocsiban, amelyben 1918
novemberében a németek aláírták az első világháborút lezáró fegyverszüneti
egyezményt.

A hadjárat a tengelyhatalmak döntő győzelmével zárult: Franciaországot két,
északi és nyugati megszállási zónára osztották fel, délen az olasz csapatok
tartottak megszállva egy kis részt, míg a maradékon – az úgynevezett zone libre
– megalakult a Vichy-kormány, amely elvileg polgári fennhatóságot gyakorolt
mindhárom zónában.

Az angliai csatán a La Manche csatorna ellenőrzéséért vívott küzdelemsorozatot
értjük. A náci hadvezetés a légtér ellenőrzését előfeltételnek tekintette
Nagy-Britannia megszállásához. A csata dátumát a brit, illetve német források
eltérően adják meg: az angolok 1940. július 10. és október 31. között, míg a
németek 1940. augusztus közepétől 1941. május végéig.

Az angliai csata során a németek vadászrepülőkkel támadták meg az angol partokat
és repülőket. Később Londont is bombázták, amiért korábban az angolok Berlinre
is bombákat szórtak. Az angliai csata sikeréhez hozzájárult a jól kiépített
radarrendszer, amely lehetővé tette, hogy már akkor tudomást szerezhessenek a
német repülőgépekről, amikor azok még Franciaországban voltak. A csatát a
németek elvesztették és Hitler a Szovjetunió felé fordította tekintetét.

A csata idején, azaz 1940. szeptember 27-én kötötte meg Berlinben Németország,
Olaszország és Japán a háromhatalmi egyezményt, amelyben kimondták, hogy segítik
egymást a szövetségesek ellen.

Az 1943-as teheráni konferencián a szövetségesek megállapodtak a „Második Front”
létrehozásában 1944-re, melynek megfelelően 1944. június 6-án, az úgynevezett
D-napon, kora hajnalban szövetséges csapatok landoltak az Észak-franciaországi
Cotentin-félszigettől keletre lévő partokon, Caen városától északra. A
hadműveletben amerikai, angol és kanadai erők vettek részt, és öt fő
partraszállási helyre érkeztek. A partok kódneve nyugatról kelet felé haladva
Utah, Omaha, Gold, Juno, Sword volt, ebből kettőn (Utah, Omaha) az amerikai
hadsereg szállt partra, kettőn (Gold, Sword) a britek, egyen (Juno) pedig a
kanadaiak.

Miután a szövetséges haderő megvetette a lábát a kontinensen, az amerikaiak a
nyugati területeken sorba foglalták el a városokat. A fő céljuk Cherbourg
városa, illetve annak stratégiai fontosságú kikötője volt. A németek június
26-án adták fel a várost, de előtte tönkretették a kikötőt, amelyet az
amerikaiak csak augusztusra tudtak helyreállítani. A brit-kanadai seregnek
nehezebb dolguk volt, mert Caen városánál erős német ellenállásba ütköztek. A
németek kitartottak, de Hitler nem tudott több egységet átcsoportosítani, mivel
a keleti fronton is szüksége volt katonákra még, ezért július 9-én feladták a
várost. A szövetségesek így stabilan megvetették a lábukat Normandiában.

Caen után a brit-kanadai sereg kelet felé, az amerikai pedig dél felé nyomult
előre. Később az amerikai sereg szétvált. A főerő a Szajna-medence felé vonult,
míg egy kisebb egység Bretagne felszabadítására kapott parancsot. Augusztus
19-én a szövetségesek egyesültek és jelentős német egységeket kerítettek be.
Ezután a kanadai-brit sereg a tengerparton haladt észak felé, az amerikai pedig
Párizs felé nyomult. Párizsban 1944. augusztus 22-én felkelés tört ki, amelynek
következtében a gyenge német sereg feladta a várost, majd a szövetségesek
augusztus 25-én bevonultak.

1944. augusztus 15-én a szövetségesek újabb partraszállást hajtottak végre,
ezúttal Dél-Franciaországban (Dragoon hadművelet). Ezen a területen nem volt
jelentősebb haderő, így a szövetséges csapatok egészen a Rhône-völgyéig
nyomultak előre. Ezután tovább haladtak észak felé, és november 13-án
felszabadították Strasbourgot. Franciaországból – néhány bekerített kisebb német
egység kivételével – 1944 decemberére kiűzték a német hadsereget.

1944. augusztus végére a brit sereg elérte a francia-belga határt, és négy nap
alatt 300 km-t nyomult előre az ország területén, és elfoglalták Brüsszelt és
Antwerpent. Szeptemberben Montgomery azt javasolta Eisenhowernek, hogy Hollandia
nyugati területeit egy merész hadművelettel – amely a Market Garden nevet kapta
– szabadítsák fel. A terv az volt, hogy Eindhoven és Nijmegen hídjaihoz
légideszantosokat dobnak le, és így az angol csapatok bekerítik a helyi német
erőket, majd egészen Münsterig nyomulnak előre, és bekerítik a Ruhr-vidéket. A
hadművelet azonban katasztrófába torkollott. Az Arnhemnél ledobott brit erők
heves ellenállásba ütköztek, nem tudták megszerezni a hidat, így az egész
hadművelet megbukott. A 35 000 bekerített katonából 17 000-ren meghaltak,
eltűntek vagy megsebesültek.

Hitler, látva a közelgő szövetségeseket, októberben jelezte tábornokainak, hogy
ellentámadást kíván végrehajtani a nyugati fronton. Az ardenneki offenzíva 1944.
december 16-án indult; a német csapatok átlagosan 25–30 km mélyen törtek be az
amerikai arcvonalba. A németek a csata idején amerikai egyenruhába öltözött
ejtőernyősöket dobtak le szövetséges területre, csapatokat térítettek el, fontos
információkhoz jutottak. Az időjárás felhős, ködös volt, így az szövetséges
légierő nem támadhatta a német célpontokat. December 23-án kitisztult az égbolt,
és komoly csapásokat mértek a Wehrmacht egységeire. 1945. január 3-án a
szövetséges erők ellentámadásba mentek át, és a németeknek súlyos vereséget
okozva győztek.

Miután a Market Garden hadművelet sikertelen volt és Franciaország nagy részét
felszabadították, a szövetségesek Aachen felé vették az irányt, és október 2-án
megostromolták a várost. A német csapatok a végsőkig kitartottak, és csak
október 21-én adták át a várost az ellenségnek. Elzászban azonban még mindig
maradtak német csapatok, így a szövetségesek rájuk koncentráltak, amikor 1945
elejére minden francia területet felszabadítottak, és a Rajnán való átkelésre
összpontosítottak.

1945 februárjában már nem állomásoztak német erők a Rajna bal partján, így a
szövetségesek felsorakoztak a folyó partján. Márciusban megindították a támadást
a Rajnán túli területek ellen. A kanadai és brit erők balszárnya Hollandia
felszabadítására indult, és április 2-re sikeresen kiűzték a németeket az
országból. Eközben a jobbszárny az Alsó-Elba irányába vonult, és április 24-ig
elfoglalták a folyó bal partját Harburgtól Wittenbergéig. A britek Brémát
április 26-án, Lübecket május 2-án, Hamburgot május 3-án szabadították fel.

Az amerikai csapatok Ruhr-vidéki német csapatokat áprilisban körülzárták, és
április 10-én Hannovert is elérték. Az amerikai sereg egy része eközben Nürnberg
felé tartott, és április 20-án foglalták el a várost. A németek fokozatosan
szorultak vissza a Duna mögé. A szovjet sereggel először 1945. április 25-én
találkoztak az Elba partján, nem messze Strehla városától.

A felszabadult Franciaország is segítségére sietett a szövetséges erőknek.
Németország déli területeit egészen a Boden-tóig a franciák foglalták el.

Mussolini Albánia elfoglalása után ki szerette volna terjeszteni hatalmát
Délkelet-Európára és bábállamot létrehozni Görögországban, ezért 1940. október
28-án az olasz csapatok Albániából kiindulva megtámadták a szomszédos országot,
Hitler tudta nélkül. Ezzel kitört a olasz–görög háború. A kezdeti olasz
előrenyomulást hamar megtörték a görögök, ezután az olaszokat egészen Epiruszig
visszaszorították, és állóháború alakult ki. 1941 márciusában próbálkoztak
utoljára az olaszok támadással, de ekkor sem jártak sikerrel.

Miután Hitler letett az angliai invázióról, kelet felé tekintett. 1941
februárjában jóváhagyták a Szovjetunió elleni támadás tervét. Előtte azonban meg
kellett oldania a balkáni helyzetet, ezért csapatokat küldött az olaszok
megsegítésére. Németországnak jól jött az, hogy Magyarország 1940 októberében,
Szlovákia és Románia egy hónappal később, Bulgária 1941 márciusában aláírta
csatlakozását a háromhatalmi egyezményhez, így a németek átszállíthatták
csapataikat ezeken az országokon.

A németek a jugoszlávokat is meg kívánták győzni, hogy csatlakozzanak a
háromhatalmi egyezményhez, végül 1941. március 25-én aláírták a szerződést. Két
nappal később azonban államcsíny történt Belgrádban, és az új kormány
bejelentette, hogy nem ratifikálják az egyezményt. A németeknek nem maradt más
megoldás, mint a megszállás.

A német csapatok a görög-bolgár határt 1941. április 6-án lépték át. Ugyanezen a
napon a német bombázók román, osztrák és bolgár repülőterekről fölszállva
bombázni kezdték a jugoszláv fővárost. A németek lassan haladtak előre, és
április 10-én az Ohridi-tónál találkozott a német és az olasz sereg. Másnap az
olaszok bekapcsolódtak a jugoszláv invázióba is, majd egy nappal később a
magyarok is ezt tették. A hadjárat április 17-én ért véget, amikor aláírták a
jugoszláv kapitulációt. Görögországban a németek eközben tovább szorították dél
felé a honi csapatokat, egészen Thermopüláig, ahol a brit expedíciós sereg várta
őket. A németek április 24-én bombázni kezdték a görög-brit állásokat, és ezzel
kitört a thermopülai csata, és még ezen a napon lemondott a kormány, és a
királlyal együtt Krétára menekültek. A britek is próbálták csapataikat Krétára
menekíteni, és 50 732 szövetséges katonát tudtak kimenekíteni Kréta szigetére.
Azonban itt sem maradhattak sokáig, mert május 31-ére a németek ellenőrzése alá
került a sziget (krétai csata).

Az invázió következményeként Jugoszláviát feldarabolták: egyes részeit Bulgária,
Olaszország és Magyarország kapta meg, egyes részein bábállamokat hoztak létre
(pl.: Független Horvát Állam). Görögországot felosztották német és olasz
megszállási övezetekre, az északkeleti területeket pedig Bulgáriához csatolták.

Miután 1944. április 10-én a Vörös Hadsereg elfoglalta Odessza városát, tíznapos
pihenő után megkezdték Románia elfoglalását. Három nap múlva összeomlott a
front, és Antonescut megbuktatták. Mihály román király ekkor felszólította az
országot, hogy szálljanak szembe a németekkel, és 25-én hadat is üzent korábbi
szövetségeseinek. A szovjet hadsereg tovább nyomult az ország belseje felé, és
augusztus 30-án bevonult Bukarestbe. Bulgáriában a román átállás hírére fordulat
következett be, és szeptember 2-án a németellenes Agrárpárt jutott hatalomra. A
szovjetek három nappal később hadat üzentek Bulgáriának, mert nem bízott az új
kormányban, és szeptember 8-án megtámadták. A szovjet csapatok gyorsan, szinte
ellenállás nélkül foglalták el az országot.

1944. szeptember 10-én Kimon Georgiev ezredes ragadta magához a hatalmat, és még
aznap hadat üzentek Németországnak. Öt nappal később a szovjetek bevonultak
Szófiába. Október elejére a 340 000 fős bolgár hadsereg a jugoszláv-bolgár
határnál sorakozott fel.

1944. szeptember 21-én Tito Moszkvába utazott, és megegyezett Sztálinnal, hogy a
Szovjetunió jelentős élelmiszert és hadianyagot szállít Jugoszláviába. A Vörös
Hadsereg szeptember 29-én megindította a támadást Jugoszlávia ellen, és október
15-én elfoglalták Belgrádot. Ezután a szovjetek Magyarország felé fordultak, és
a jugoszláv hadseregre hagyták az országuk felszabadítását.

1944. október 4-én a Peloponnészosz-félszigeten partra szálltak az angolok, és
megindultak az ország fővárosa felé. Athént október 12-én kiürítették a németek,
és észak felé vonultak. Útközben a helyi partizánok súlyos veszteségeket okoztak
nekik. November 2-án hagyták el Görögországot, és decemberében megkezdték
Albánia kiürítését is.

1944 novemberére a frontvonal az Eszék–Szarajevó–Mostar vonalon húzódott, az
Albániába visszavonuló német csapatok viszont csak 1945 elején érték csak ezt a
vonalat. A jugoszláv haderő Hercegovinán keresztül kezdte meg a németek kiűzését
a Horvát Független Állam területéről. A régió 1945 januárjában került jugoszláv
kézre. Ezután a Szerémség felől támadtak. 1945 márciusában nagy offenzívába
kezdtek a szovjetek és a jugoszlávok, így a németek április elején feladták
állásaikat a Szerémségben. A németek Zágráb környékére húzódtak vissza, de május
2-án a jugoszláv hadsereg támadásai ellen már nem tudtak védekezni, és feladták
Zágrábot, Ljubljanát pedig május 9-én, vagyis a német kapituláció napján
foglalták el a jugoszlávok.

Miután kiűzték a németeket Észak-Afrikából, a szövetségesek célja Olaszország
meghódítása lett. 1943. július 9–10-én a szövetségesek partra szálltak
Szicíliában, ami a szövetségesek számára is meglepően simán zajlott, a sziget
elfoglalása azonban nem ment könnyen. Palermo ugyanis csak július 22-én került
brit fennhatóság alá, Messinát augusztus 16-án foglalták el az amerikaiak.
Közben a németek átkeltek a Messinai-szoroson.

A szövetségesek szicíliai sikereinek hatására július 24-én Rómában a Fasiszta
Nagytanácsban leszavazták Mussolinit, akit le is tartóztattak. III. Viktor
Emánuel, Pietro Badoglio tábornokot bízta meg az új kormány megalakításával, aki
fegyverszüneti tárgyalásokat kezdeményezett. A sikeres tárgyalásoknak
köszönhetően az olaszok szeptember 3-án aláírták a fegyverszünetet, de csak öt
nappal később jelentették be azt. Ezt követően a németek megszállták
Észak-Olaszországot, és ellenkormányt szerveztek. Mussolinit szeptember 12-én az
Otto Skorzeny vezette német kommandósok kiszabadították, és a volt olasz
diktátor Észak-Olaszországban, német védnökség alatt létrehozta a Olasz
Szociális Köztársaságot.

A szeptember 9-én partraszálló szövetséges csapatok kemény harcokat vívtak a
németekkel. A szövetséges csapatmegerősítés miatt 17-én a németek visszavonulót
fújtak. Október 1-jén már Nápolyt is az amerikaiak ellenőrizték. A britek az
Adriai-tenger partján haladt északnyugat felé. A szövetséges előrenyomulás igen
lassan folytatódott az Appennini-félszigeten („Csiga offenzíva”), ennek
következtében csak január elején érték el a Gustav-vonal kulcspontját, a Monte
Cassino hegyét, amelyen a Szent Benedek által a 6. században alapított apátság
állt. Itt az offenzíva teljesen elakadt.

A hegyet végül májusban, súlyos veszteségek árán vették be a szövetségesek.
Május 23-án a part mentén támadásba mentek át az amerikai-brit páncélos erők, és
ezzel egyidejűleg az anziói hídfőből is kitörtek a szövetségesek, és megindultak
a nyílt várossá nyilvánított Róma felé, amit június 4-én értek el. Ezután
fokozatosan vonultak vissza a németek védvonaltól védvonalig. 1944 augusztusára
a front a gót vonalhoz ért, amelyet csak 1944 decemberében hagytak hátra a
németek, és a Pó völgyébe vonultak vissza, amit 1945 áprilisában értek el. Végül
május 2-án letették a fegyvert a német egységek.

Az olaszok Északkelet-Afrikában már a világháború kitörése előtt megszerezték
Etiópiát, de helyzetük bizonytalan volt, mivel az ellenállási mozgalom
nehezítette az olasz közigazgatás kiépítését. A háború kitörésekor a körülmények
még ingatagabbá váltak, mivel a tengeri utánpótlásvonalakat folyamatosan
támadták a britek.

A briteknek nem volt megfelelő hadereje a térségben, ezért elengedhetetlen volt
az etióp partizánok támogatása. Hailé Szelassziéval, Etiópia elűzött császárával
megállapodtak, hogy ő irányítja Szudánból az olaszok elleni harcokat. A
kezdetekben azonban nem értek el sikereket. Mussolini 1940. június 10-én
indította meg a támadást Észak- és Kelet-Afrikában, majd augusztusban
elfoglalták Brit Szomáliföldet. 1941 elejére a helyzet megváltozott, a britek
jelentősen növelték a kenyai és szudáni csapataik létszámát, így februárban
megtámadhatták Olasz Szomáliföldet és Etiópiát. Az olasz csapatokat ekkorra már
sikeresen meggyengítették a partizánok. Végül április 6-án a brit erők
bevonultak Addisz-Abebába. Május 18-án az olasz csapatmaradványok letették a
fegyvert, ezzel valamennyi kelet-afrikai olasz gyarmat elveszett.

Franciaország megszállása után kettészakadtak a francia gyarmatok. Egyes részük
a Vichy-kormányt, a másik a szabad francia mozgalmat támogatta. A nyugat-afrikai
harcok kirobbantó momentuma az volt, amikor a britek 1940. július 10-én
megtorpedózták a francia Richelieu csatahajót Dakarban. Augusztus 6-án Charles
de Gaulle, a szabad francia mozgalom vezetője Conakryban egy szárazföldi
hadjáratot javasolt Szenegál ellen, de ezt a britek nem támogatták, ezért
szeptemberben brit hajókkal közelítette meg Szenegál fővárosát, Dakart.
Szeptember 23-án megkezdődnek a hadműveletek a város ellen, de a britek nem
tudták megsemmisíteni a várost védő francia hajókat.

A szabad francia mozgalom ekkor Gabonra támadt, ugyanis a közép-afrikai francia
gyarmatok közül csak ez nem állt át az ő oldalukra. Október 27-én a Philippe
Leclerc vezette kameruni, csádi, kongói sereg megtámadta Gabont. November 12-én
elesett a főváros, Libreville.

A britek tudták, hogy amikor 1940 júniusában az olaszok hadat üzentek nekik,
Egyiptom lesz a célpontjuk, de ekkor csak kisebb összecsapások történtek,
ugyanis Mussolini csak szeptember 8-án adta ki a parancsot a támadásra. A
csapatok másnap indultak meg Egyiptom felé, majd szeptember 13-án lépték át a
líbiai-egyiptomi határt. Az angolok visszavonultak, és csupán utóvédharcokra
szorítkoztak, így az olaszok szeptember 16-ára elérték Szidi el-Baranit, ahol
megálltak. A Richard O’Connor vezette brit egységek visszavonultak Marsa Matruh
térségébe, ahol védelmi sáncokat alakítottak ki.

Az észak-afrikai olasz győzelemhez elengedhetetlen volt Málta megszállása, amely
a britek fontos tengerészeti állomása volt. Ezért az olaszok 1940 nyarán
bombázni kezdték a szigetet, de még a németek segítségével is csak részsikereket
értek el. Az angolok és a máltaiak komoly erőfeszítések árán, de ellenőrzésük
alatt tudták tartani a stratégiai fontosságú szigetet.

Októberben a britek erősítést küldtek a gyarmataikból. O’Connor december 9-én
váratlanul támadásba ment át (Compass hadművelet), szétzilálta az olasz 10.
hadosztályt, majd januárban elfoglalta a cyrenaicai városokat, Tobrukot és
Bengázit, de február elején a britek megálltak, és haderejük egy részét
Görögországba helyezték át.

Mussolini Líbia megmentése érdekében kénytelen volt elfogadni a már korábban
felajánlott német segítséget. A német 5. könnyű gépesített hadosztály, amelyet
később még a 15. hadosztály is követett, február 12-én érkezett meg Tripoliba;
az így felállított Német Afrika-hadtest parancsnokává Erwin Rommel altábornagyot
nevezték ki.

Rommel csapatai március 31-én indultak meg Egyiptom felé. Április 7-én elfogták
O’Connor és Neame tábornokokat, amikor a sofőrjük rossz utat választott. A brit
csapatok ekkor az egyetlen védhető erődítménybe, Tobrukba vonultak vissza.
Június 15-én az angolok megtámadták a németeket (Battleaxe hadművelet), de hamar
visszaverték őket, amikor Rommel bevetette a tobruki ostromgyűrű összes
harckocsiját. Az ezt követő nyarat mindkét fél a további hadjáratokra való
felkészüléssel töltötte. A jelentősen kiegészített brit 8. hadsereg november
11-én ment át újra támadásba (Crusader hadművelet). Rommel kezdetben sikerrel
hárította el a Bir el-Gobi elleni támadást, aztán mégis a visszavonulás mellett
döntött, noha a britek súlyos veszteségeket szenvedtek. A németek és olaszok –
hosszabb-rövidebb időre többször megállva – 1942 januárjáig egészen El-Ageiláig,
a korábbi offenzíva kiindulópontjáig hátráltak.

Miközben azonban az előrenyomuló brit csapatok szinte teljesen felőrlődtek,
Rommelnek nemcsak sikerült megőriznie erői zömét, hanem még komoly
utánpótláshoz, többek között új harckocsikhoz is jutott. Rommel – az előző
évihez hasonlóan – váratlan gyorsasággal indította meg újabb ellentámadását.
Január 28-án visszafoglalta Bengázit, a brit 8. hadsereg szétzilálva vonult
vissza, és csak Tobruktól nem messze sikerült átmenetileg megvetnie a lábát.
Május 26-án új offenzíva kezdődött meg, amelyben a németek elsöprő győzelmet
arattak, mivel a gazalai csata nyomán sikerült elfoglalniuk a megerősített
Tobrukot. Ezután a németek tovább folytatták az előrenyomulást, egészen az
el-alameini szorosig. Az első el-alameini csata a németek vereségével végződött,
a fáradt katonák és a kevés harcképes páncélosok miatt.

Őszre alapvetően megváltoztak a két fél tevékenységét meghatározó hadászati
tényezők. A 8. brit hadsereg jelentős felszerelést és egy új, energikus
parancsnokot kapott Montgomery tábornok személyében.

Montgomery október 23-án 20 óra 40 perckor kiadta a parancsot a támadásra. A
páncélosok azonban nem tudták áttörni a németek arcvonalát. A több napig tartó
ütközetben támadások és ellentámadások követték egymást. November 4-én a britek
végül sikeresen áttörték a frontot. Ezután az angolok 1500 km-t nyomultak előre
nyugat felé.

1942. november 8-án Dwight D. Eisenhower tábornok vezetésével amerikai-angol
csapatok szálltak partra Marokkóban és Algériában. Ezzel kezdetét vette a
„Fáklya” hadművelet. Az addig a Vichy-kormányhoz hű francia csapatok csak
minimális ellenállást tanúsítottak, ezzel az afrikai német-olasz erők két tűz
közé szorultak. A nyugat felől támadó amerikaiak 1943. április 7-én találkoztak
az Egyiptom felől támadó brit 8. hadsereggel, végül 1943. május 13-án a
Tunéziába szorított német utóvédcsapatok megadták magukat. A szövetségesek
ezáltal ismét használni tudták a Földközi-tengert, és május 26-án befutott az
alexandriai kikötőbe az első hajókonvoj.

Miután 1940. június 10-én Olaszország is hadat üzent Franciaországnak és az
Egyesült Királyságnak, potenciális célponttá váltak a brit és francia
mandátumterületek a Közel-Keleten, mert jelentős olajtartalékok voltak a
területen. Az olaszok még ebben a hónapban bombázni kezdték a brit mandátumú
Palesztinát. A legjelentősebb bombázás szeptember 9-én volt, amikor Tel-Avivra
mértek csapást, és 137-en meghaltak.

1941 áprilisában az új, németbarát iraki kormány megtagadta a britek
megsegítését a háborúban, és a tengelyhatalmakhoz csatlakozott. A britek emiatt
május 2-án megtámadták az országot. Az irakiak kezdetben hárítani tudták a brit
támadásokat, de a hónap végére kapituláltak, és május 31-én fegyverszüneti
megállapodást írtak alá az országot megszálló britekkel. Az irakiaknak
engedélyezniük kellett a brit csapatok áthaladását az ország területén.

1941 nyarán újabb konfliktus bontakozott ki a Közel-Keleten. Ezúttal Szíriában
és Libanonban, amely mandátumterületek a Vichy-Franciaországhoz tartoztak. A
britek attól tartva, hogy a németek ugródeszkának használják az egyiptomi
hadjárathoz, június 8-án megkezdődött az Exporter hadművelet, amikor a brit
csapatok átkeltek a Litani-folyón. Négy nappal később az ausztrál és a Szabad
Francia Erők is csatlakoztak a britekhez. Damaszkuszt június 21-én elfoglalták a
szövetségesek. Ezután Bejrút elfoglalása következett. Július 9-én a britek
délről megindították a hadműveletet. A vichyi francia erők ekkor fegyverszüneti
tárgyalásokat kezdeményeztek, és a szövetségesekkel megállapodtak abban, hogy
július 12-én éjfél után egy perccel lép életbe. Ugyanezen a napon Bejrút is a
szövetségesek kezére került. Az akkói fegyverszünetet követően Szíria a Szabad
Francia Erők ellenőrzése alá került.

Miután a Szovjetunió is belépett a háborúba, a szövetségesek a segítségére
siettek. A hadianyag-szállítmányokat azonban egy semleges állam, Irán területén
kívánták eljuttatni, ezért 1941. augusztus 25-én a szovjetek északról, a britek
délről megtámadták az országot, amely szeptember 17-én kapitulált. Az ország
északi felét a szovjetek, a déli területeket a britek ellenőrizték egészen
1946-ig.

Amikor a második világháború kitört Európában, a Távol-Keleten már több éve
zajlott a második kínai–japán háború. Egyesek szerint a második világháború
kezdete is ennek a háborúnak a kezdetével egyezik meg.

A japánok a kezdeti években sorra foglalták el a part menti területeket, egészen
Francia Indokínáig. Miután Franciaország kapitulált, a japánok szeptember 23-án
megindították a támadást a gyarmat ellen, és három nap alatt megszállták Francia
Indokína északi részét. Japán következő célpontja Burma és Malájföld volt, de az
odavezető út Sziámon keresztül vezetett. A japánok 1941. december 8-án
megkezdték a hadjáratot az ország ellen, Bangkokot és néhány kikötőt még aznap
elfoglaltak. Az ország két hét múlva békét kötött Japánnal, és hadat üzent a
szövetségeseknek. Érdekesség, hogy bár a támadás megkezdését Pearl Harbor
megtámadásával szinte egy időre, december 8-ára tűzték ki, azonban az időpont az
időeltolódás miatt gyakorlatilag a Pearl Harbor-i események előtt egy óra húsz
perccel megkezdődött. Thaiföld lerohanása után a csapatok egy része nyugatra,
Burma felé vette az irányt, a másik fele délre, Szingapúr felé. A szingapúri
csata 1942. február 15-én brit kapitulációval ért végett, majd májusban Burmából
is kiszorították a japánok a briteket.

A sziámi hadműveletekkel egy időben Hongkong brit gyarmatvárost is megtámadták a
japánok. A helyi erők karácsony estéig kitartottak, de ekkor elfogyott a
vízkészletük és a lőszerük, és kénytelenek voltak kapitulálni.

A japánok a szárazföldi terjeszkedéssel párhuzamosan a csendes-óceáni
szigetvilágban is hódítottak. A sziámi hadjárattal egy időben, a japán
haditengerészet megtámadta az amerikai fennhatóság alatt álló Fülöp-szigeteket,
Guamot és a nyersanyagokban gazdag, holland fennhatóság alatt álló Holland
Kelet-Indiát. 1942 májusára mindhárom területet elfoglalták. A csendes-óceáni
hadjáratokkal egy időben, hawaii-i idő szerint 1941. december 7-én a japán
flotta megtámadta az USA haditengerészetének Pearl Harbor-i támaszpontját.

Miután Batávia 1942. március 8-án elesett és Holland Kelet-India Japán
fennhatósága alá került, a japán csapatok Port Moresby elfoglalását tűzték ki
célul, hogy aztán onnan támadhassák meg Ausztráliát. Az amerikaiak azonban
megfejtették a japánok rejtjeles üzeneteit, így több hajót tudtak küldeni a
térségbe. 1942. május 4-én kitört Korall-tengeri csata, amelyben mindkét részről
több repülőgép-hordozó vett részt, a szövetségeseknek – elsősorban az amerikai
flottának – sikerült megakasztaniuk az előnyomulást. Ez volt a világ első
repülőgép-hordozó csatája.

Miután Japán elfoglalta a Csendes-óceán nyugati szigeteit, nekilátott a szigetek
védelmének kiépítéséhez. Ehhez a Midway-atollt szemelték ki, mivel ideális
bázisnak vélték a járőröző hajók számára. Az amerikaiak megfejtették a japán
támadás előtt az ellenség üzeneteit (egy csapdát állítottak, amelyben közölték,
hogy a szigeten fogyóban az ívóvíz), és ide tudták vezényelni a Chester Nimitz
admirális vezette flottát. A csata 1942. június 4-én kezdődött. A japán gépeket
hamar észrevették az amerikai radarok, így néhány komolyabb káron kívül az atoll
épségben maradt. A három napig tartó csatában az amerikai flotta (Spruance és
Fletcher tengernagyok vezetésével) megsemmisítő vereséget mért a japán
hajórajra. Elsüllyedt a japán Akagi, a Kaga, a Hirjú és a Szórjú
repülőgép-hordozó, valamint az amerikai Yorktown.

A midwayi csata után a szövetségesek megindították azt az offenzívát, amit a
japán hadvezetés már nem tudott megállítani, és ami végül elvezetett Japán
kapitulációjához. A guadalcanali hadjárattal kezdődően fokozatosan szorították
vissza Japánt az elfoglalt területekről, módszeresen foglalták vissza a
szigeteket (szigetről szigetre ugrás taktikája). A harcok 1942 augusztusától
1943 februárjáig tartottak. A japánok a Midway-atoll elleni offenzívával egy
időben megtámadták az Aleut-szigeteket. Két szigetet, Attut és Kiskát el is
foglalták a hadművelet során. Az amerikaiak a guadalcanali hadjárattal egy
időben megtámadták a két elfoglalt szigetet, és augusztus 15-én kiszorították a
japánokat a területről. Ezzel véget ért az aleut-szigeteki csata.

1943 márciusában az amerikaiak megtervezték Japán visszaverését a Csendes-óceán
szigeteiről. A terv szerint délen Douglas MacArthur, míg északon Nimitz
tengernagy seregének kellett előrenyomulnia. November 1-jén MacArthur serege
támadást indított a délen fekvő Bougainville-sziget ellen, majd november 20-án
Nimitz serege is megkezdte a hadműveleteket a Gilbert-szigeteki Tarawa-atoll
ellen. Miután a Gilbert-szigetek mellett a Marshall-szigeteket is elfoglalták az
amerikaiak, 1944. június 11-én megkezdték a Mariana-szigetek elfoglalását is.
Eközben MacArthur serege Új-Guinea szigetére lépett, és megkezdték a japánok
kiűzését. A sziget augusztusra került az amerikaiak kezére.

1944 szeptemberében az amerikaiak eldöntötték, hogy az év végén megkezdik a
Fülöp-szigetek elleni hadműveletet. Október 20-án a Leyte-öbölben szálltak
partra az amerikai egységek. Az öbölnél olyan nagy volt a tét, hogy a japán
kamikazék, az öngyilkos pilóták életüket nem sajnálva amerikai hajókba vezették
gépeiket, ám így sem tudták megnyerni a csatát. Megnyílt az út Japán felé.
MacArthur 1945. július 5-én bejelentette, hogy a Fülöp-szigetek felszabadultak.

Délkelet-Ázsia szárazföldi térségeiben nem voltak jelentős csaták, mivel az
angolokat Európa, a japánokat a Csendes-óceánon zajló csaták kötötték le.
Kínának az amerikaiak nem tudtak fegyvert szállítani. 1944 januárjában a britek
megtámadták a Burmában állomásozó japán erőket, de a dzsungelharcra jól
kiképzett ellenséggel nem bírtak, így vissza kellett vonulniuk. Eközben Kínában
a japánok a kínai főváros, Csungking felé vonultak. Ez annak a jele volt, hogy a
Csang Kaj-sek vezette sereg gyenge volt, szerencséjükre a japán utánpótlási
vonalak elnyúltak, így az ellenség megállt. Kína északi részén a kommunisták,
élükön Mao Ce-tung, uralták a vidéket, ahol jól kiképzett, fegyelmezett sereget
építettek ki.

Burmában 1944 őszén a britek újabb offenzívába kezdtek, hogy kiszorítsák a
japánokat az országból. 1945. március 20-án heves harcokat követően elfoglalták
az ország közepén található Mandalayt, május 2-án pedig az ország fővárosát,
Rangunt.

A burmai hadműveletekkel egy időben, 1944 őszén a Mariana-szigetekről fölszálló
amerikai repülőgépek bombázni kezdték Japán városait. Az 1945. március 9-én 334
B–29-es bombázóval Tokió ellen végrehajtott gyújtóbomba támadásnak becslések
szerint 80–100 000 halálos áldozata volt.

Az amerikaiak ezután a stratégiai fontosságú Ivo Dzsima-szigetre
összpontosítottak. A jelentősen megerősített szigetet 1944 decemberétől
bombázták az amerikaiak, majd 1945. február 19-én indult meg a partraszállás.
Alig szálltak ki a tengerészgyalogosok a rohamcsónakokból, máris pusztító erejű
géppuska- és ágyútűz érte őket. A következő hónapban az amerikaiaknak még így
is, hogy többszörös fölényben voltak, teljes légi és tengeri támogatással,
minden négyzetméterért meg kellett küzdeniük. A japánok sok száz bunkert
építettek a föld alá és kiválóan rejtőzködtek, így az amerikaiak legtöbbször
csak holtan látták őket. Március 26-án, 36 nap kemény harc után a maradék védők
nagy része egy végső rohamra indult, ahol többségük meghalt.

Ivo Dzsima után a szövetségesek következő célpontja Okinava volt. Ez a sziget
nagyjából 500 km-re feküdt Japántól. A Csendes-óceáni háború legvéresebb csatája
április 1-jén kezdődött. A japánok erősen védték állásaikat, majd mikor látták,
hogy elvesztik a szigetet, a katonák többsége az öngyilkosságot választotta a
fogság helyett. Június 22-én befejeződött az ellenállás, és július 2-án az
amerikaiak biztonságossá nyilvánították a szigetet.

1945 nyarán Truman eldöntötte, hogy beveti az újonnan kifejlesztett atombombát,
amitől azt remélte, hogy a háborúnak gyorsan vége lesz. 1945. augusztus 6-án,
délelőtt 9 óra 15 perckor a Paul W. Tibbets ezredes által vezetett (és anyjáról
elnevezett) Enola Gay nevű B–29-es bombázó urániumbombát (Little Boy) dobott
Hirosimára. Augusztus 9-én az amerikaiak ledobták a plutóniumbombát (Fat Man) is
Nagaszaki városára. 1945. augusztus 8-án, a potsdami egyezmény megállapodásainak
megfelelően a Szovjetunió is hadat üzent Japánnak. A Vasziljevszkij marsall
vezette csapatok másnap, augusztus 9-én megtámadták a Mandzsúriában állomásozó
japán erőket. Az atombombák és a megkezdett szovjet hadmozdulatok hatására
augusztus 14-én Hirohito császár meggyőzte a kormányt, hogy Japán fogadja el a
kapitulációs feltételeket. Másnap népével is közölte a japán kapitulációt.

A kapituláció ellenére szovjetek folyatták a hadmozdulatokat. Augusztus 22-én
elfoglalták Port Arthur kikötőjét, majd megtámadták a koreai japán sereget.
Augusztus 26-án elfoglalták Szahalin szigetét, majd szeptember 1-jén a
Kuril-szigetek is szovjet fennhatóság alá került.

A Japán fegyverletételéről szóló egyezményt hivatalosan 1945. szeptember 2-án
írták alá a Tokiói-öbölben horgonyzó Missouri csatahajón. A Kínában és
Indokínában harcoló egymilliós japán hadsereg hivatalosan szeptember 9-én
Nankingban kapitulált Csang Kaj-sek nemzeti erőinek. A Távol-Keleten alacsonyabb
intenzitású harcok a japán fegyverletétel után – több esetben még évekkel később
– is folytatódtak. Voltak olyan katonák, akik évtizedekkel később adták csak meg
magukat. A legtovább harcoló japán katona Onoda Hiroo volt a Fülöp-szigeteken.

A német és az angol tengeri flotta mérete jelentősen eltért, köszönhetően a
versailles-i békeszerződés korlátozásának. Az angolok nem csak több hadihajóval,
cirkálóval, rombolóval rendelkeztek, de repülőgép-anyahajójuk is volt. Mivel az
első világháborúban a brit kereskedelmi hajókat gyakran érték támadások, a
britek, hogy ennek megismétlődését elkerüljék, elrendelték, hogy a kereskedelmi
hajók konvojokban közlekedjenek. Ennek ellenére így is számos hajó vágott neki a
tengernek védtelenül, ugyanis a haditengerészet nem tudott elegendő kísérőhajót
biztosítani számukra. Kezdetben a német tengeralattjárók elsősorban a brit
vizeken, a felszíni flotta pedig az Atlanti-óceánon tevékenykedett.

Franciaország és Norvégia elfoglalása után a németek használhatták a megszállt
országok kikötőit, így megnövekedtek a britek elleni tengeri támadások. A
sikerekhez hozzájárult az is, hogy az új tengeralattjáróknak nagyobb volt a
hatótávolsága, így a britek nem tudtak légi támogatást adni hajóiknak. 1942-ig a
németek jelentős győzelmeket könyvelhettek el, de ekkor a szövetségesek radarral
látták el a repülőgépeket, és olyan készüléket szereltek a gépekbe, amelyek
képesek voltak a tengeralattjárók csavarzaját érzékelni. Ennek köszönhetően a
németek jelentős veszteségeket szenvedtek el, és világossá vált, hogy a tengeren
elvesztették a háborút.

A Csendes-óceánon a háború az anyahajókról felszálló repülőgépek és az
ellenséges hajóflotta között zajlott. Az első ütközetre a Korall-tengeren került
sor, ahol a végeredmény döntetlen lett, mivel mindkét fél elvesztette egyik
repülőgép-hordozó hajóját. A japánok ezután a Midway-atollra figyeltek fel,
amely, ahogy Nagumo tengernagy írta a csata után, „Hawaii előőrse” volt. Azonban
az amerikaiak lelőttek egy japán felderítőt az atoll környékén, és rájöttek,
hogy valahol a térségben fog támadni az ellenség. Rejtjelfejtőik hamarosan
megfejtettek egy elfogott üzenetet, és kiderítették, hogy valóban a Midway-atoll
lesz a célpont. A midwayi csata elején a japánok több repülőgépet semmisítettek
meg, mint amennyit vesztettek, de taktikai hibák miatt végül az amerikaiak
kerültek ki győztesen. A japánok elvesztették a Szorju és a Kaga
repülőgép-hordozókat.

A midwayi csata után az amerikaiak fokozatosan szorították vissza a japán
flottát. 1944-ben a Fülöp-szigetek környékén vívott harcok során teljesen
szétzilálták az ellenséget, amely ezután már nem volt képes támadásokat
végrehajtani. Amikor már Okinavát is elfoglalták az amerikaiak, a japánok
kénytelenek voltak öngyilkos pilótákat (kamikaze) bevetni. Az okinavai csata
során 1900-at vetettek be, amelyek közül csak 250 érte el a célpontját, és 25
hajót voltak képesek elsüllyeszteni.

Todzso japán hadvezér szerint a tengeralattjárók is hozzájárultak az USA
sikeréhez, amely a statisztikák szerint is helytálló. A japán flotta egyharmada
(köztük a két utolsó repülőgép-hordozó) a tengeralattjárók torpedóitól semmisült
meg.

A légi hadviselés elsődleges célja, hogy hozzájáruljon egy háborút viselő ország
vagy szövetség politikai céljainak eléréséhez. A légierő által végrehajtható
cselekmények a politikai és katonai vezetés célkitűzéseinek elérését teszik
lehetővé. És bár légierő természetéből fakadóan elsősorban a stratégiai, támadó
célok eléréséhez járul hozzá, számos légierő-elméletet fogalmaztak meg annak a
kérdésnek a megválaszolására, hogy pontosan miként lehet a légierő bevetéseit
politikai téren realizálni.

Az első világháború után minden nagyobb ország komoly légierő-fejlesztést
hajtott végre. A második világháború elejére a német Luftwaffe volt a legjobban
felszerelve. A lengyelországi és a nyugat-európai német szárazföldi támadások
megkezdése előtt pár perccel már bevették a légierőt, hogy az ellenséges gépeket
még a repülőtereken megsemmisítsék. Egyúttal a német bombázók komoly kárt
okoztak a közlekedési infrastruktúrában és megrongálták a gyárakat. Ezenkívül
pszichológiai hatásuk is volt azzal, hogy nagyvárosokra mértek csapást. A
vadászgépek a szárazföldi hadműveletekben segítettek. Az angliai csata során
elszenvedett vereség, amely főként a radar alkalmazásának köszönhető, megmutatta
a németek gyengéit.

Az britek másik taktikája az volt, hogy a Spitfire vadászgépeket más körzetekből
átvezényelték olyan körzetekbe, ahova a támadásokat várták, és mielőtt a németek
elérték volna a kijelölt célpontokat, a vadászgépeiket igyekeztek leválasztani a
bombázóiktól, így a britek könnyebben elbántak velük. A brit Hurricane
vadászgépek eközben a német bombázókra mértek csapásokat.

A Szovjetunió elleni támadás kezdetekor a németek csak a meglepetésnek
köszönhették a sikereiket, azonban nagy hatótávolságú bombázók hiányában nem
tudták megakadályozni, hogy a szovjetek új fegyvereket, harckocsikat és
repülőgépeket gyártsanak, így lassan több gépet állítottak elő, mint a németek.
A szovjetek csak 1943-ban tudták átvenni a légtér feletti ellenőrzést, amikor új
módszereket dolgoztak ki a vadászrepülők számára. Ilyen volt a kubán-lépcső,
amely a vadászrepülőket 2, 3 és 4 századba szervezték függőlegesen.

Winston Churchill 1941-ben javaslatot tett arra, hogy a stratégiai bombázásokra
alkalmas bombázókat gyártsanak, és már ebben az évben megalakultak ezeket a
bombázásokat végrehajtó csoportok, bár még jelentéktelen hatásuk volt a
hadműveletekre. 1942-ben alkalmazni kezdték a radart a bombázókon, így azok
sokkal pontosabban találták el a célpontokat. Miután az amerikaiak beléptek a
háborúba, a felfegyverzett B-17-es és B-24-es bombázóknak köszönhetően kevesebb
kísérőgépre volt szükség. Ettől kezdve Németország egyetlen városa sem úszta meg
a támadásokat, a legsúlyosabb bombatámadást 1945 februárjában, Drezda szenvedte
el.

Ázsiában a légi hadviselés eltért Európától. A Csendes-óceánon zajló tengeri
háborúk részben a levegőben dőltek el, ugyanis az itteni stratégia az
anyahajókról felszálló repülőgépekre épült. Ezek a gépek ellenséges cirkálókat,
rombolókat, anyahajókat süllyesztették el. A kezdeti japán győzelmek hamar
múlttá lettek, mivel már 1942 májusában használni kezdték az amerikaiak a
radarokat, így gyorsan felfedezték az ellenséges gépeket.

Ázsiában 1944-ben nyílt lehetőségük az amerikaiaknak, hogy Japánt
szisztematikusan bombázzák, amikor a Mariana-szigeteket elfoglalták. Ekkor
indult meg a B-29-es bombázók sorozatgyártása. Ezekkel a háború végéig óriási
veszteségeket okoztak a japánoknak.

Németország 1942 áprilisában hagyta jóvá a fegyver- és hadianyaggyártás új
programját, amely a rövidtávú (1 éven belüli) és hosszabb távú (1944 márciusig)
részekből állt. A program központi eleme a harckocsik és a repülőgépek gyártása
volt. A hadianyaggyártás azonban csak 1943 nyaráig növekedett, ezután a háború
végéig csökkenő tendenciát mutatott, a fegyvergyártás viszont 1944-ig
növekedett. A fegyvergyártás összefoglaló mutató (1942. január = 100%) 1942-ben
142%, 1943-ban 222% és 1944-ben 277% volt.

Miután Németország megtámadta a Szovjetuniót, Sztálin elrendelte a gyárak
áttelepítését az Urál-hegységbe. A hatalmas emberveszteségek miatt a szovjetek
nőket állítottak be a futószalagok mögé. 1940–1942 között a munkásnők aránya
38%-ról 53%-ra nőtt. A termelést – a hatalmas veszteségek ellenére is –
fokozatosan növelték, a háború második felében meg is haladták a németek által
gyártott tüzérségi lövedékek mennyiségét.

Az Egyesült Királyságban a háború elején a hadihajók gyártása növekedett,
1942-től viszont inkább a partraszálló járművekre helyezték a hangsúlyt. A
hadihajókkal ellentétben a repülőgépek csak a francia vereség után kaptak
nagyobb szerepet, mivel a britek látták, hogy az erős légierővel meg tudják
védeni az országot a németektől. 1939-ben majd’ 8000 gépet állítottak elő, míg
1940-ben már 15 000 repülő került ki a gyárakból. A Henessy-terv szerint inkább
vadászgépeket, mint bombázókat kellett előállítani, ami anyagilag kedvezőbb
volt, viszont a katonai stratégiát meg kellett változtatni. A harckocsik
előállítása a királyságban nem kapott túl nagy hangsúlyt. Az 1944-es
franciaországi partraszálláskor bevetették a Cromwell tankokat, amelyek képesek
voltak felvenni a küzdelmet, de mégis a Shermant használták inkább a brit
seregben is.

Az Amerikai Egyesült Államok 1940-ben kezdte el fokozni a fegyverkezést, amit
leginkább a repülőgépgyártás növelése jellemzett. A háború alatt összesen
231 099 repülőgépet állított elő. Az amerikaiak a brit kapcsolatok miatt a
hajóépítést is prioritásként kezelte, és ebben az időben 1000 hadihajót épített.
A harckocsigyártás mértékéről 1942 novemberében döntöttek: 99 000 harckocsi
helyett azonban csak 88 000-t állítottak elő a háború végéig. A legelterjedtebb
típus a Sherman tank volt.

Az Amerikai Egyesült Államok kongresszusa 1941. március 11-én megszavazta a
kölcsönbérleti törvényt, amelynek révén három év alatt 50 milliárd dollárt adott
későbbi szövetségeseinek. A törvény úgy rendelkezett, hogy a kölcsönöket a
háború végeztével kell elkezdeni törleszteni, de ez végül nem minden esetben
valósult meg, ugyanis a Szovjetunió megtagadta a visszafizetést.

Japán a háború során a tengeri összecsapásokra koncentrált inkább, ezért 1941–44
között 2000–3000 tankot állítottak elő évente. A japánok által favorizált hajó-
és repülőgépgyártás növelése 1942 végétől kezdődött. 1944-ben már kétszer annyi
repülőgépet állítottak elő, mint 1942-ben, azonban ez a mennyiség is messze
elmaradt az angolokhoz vagy a németekhez képest. A háború előtt Japán jelentős
flottával rendelkezett, de a háború során egyre nagyobb veszteségeket szenvedett
el, hiába gyártották sorra a hadihajókat. 1945-re a japán hadiipar összeomlott,
az ország gazdasága pedig a csőd szélére került.

Olaszország a háború kezdetekor tudta tartani a lépést a szövetségeseivel. 1500
páncélost és 3000 repülőgépet állított elő. Fegyvergyártás területén viszont már
ekkor le volt maradva, sőt a németektől kellett vásárolnia. A gazdaságot annyira
kimerítette a fegyverkezés, hogy 1943-ra áruhiány lépett fel, csökkentek a bérek
és megugrott az infláció. A gazdaság a csőd szélére került. Olaszország
tulajdonképpen nem volt felkészülve a háborúra.

A második világháborúban az ideológiák is harcban álltak, így fordulhatott elő,
hogy a megszállott területeken a helyiek kollaboráltak a tengelyhatalmakkal. A
kollaboránsok között nem csak egyéneket, de csoportokat, sőt kormányokat is
megtalálunk. Sok nő a jobb élet reményében közösült német katonával, ugyanis
több élelemhez, sőt még luxuscikkekhez is hozzájutott. A háború után azonban
ezen nőket kiközösítették, megszégyenítették (pl. levágták hajukat, meztelenre
vetkőztették).

A Vichy-kormány készségesen együttműködött a Harmadik Birodalommal: a zsidókat
szankciók sújtották és az antiszemitizmus legálissá vált 1940 októberétől. A
zsidó törvények, az addig teljes értékű zsidó állampolgárokat nem franciáknak,
hanem tőlük alsóbbrendűnek sorolta be és őket megfosztotta a francia
állampolgárságtól. A törvény a zsidók házainak elkobzásához és koncentrációs
táborokba való deportálásukhoz vezetett. A Vichy-kormány a németekkel
együttműködve 75 000 zsidót deportált 1942–1944 között.

Norvégia 1940-es német megtámadása után Vidkun Quisling alakított kormányt
együttműködve a németekkel. 1942 őszén megkezdték a zsidó polgárok
összegyűjtését és deportálását a Német Birodalomba. Végül 770 főt tudtak
deportálni, hiszen sokakat az ellenállók átjuttattak a szomszédos Svédországba.
Quisling harcolt a norvég függetlenségért, ezt megtárgyalva Hitlerrel, ígéretet
kapott, ha vége a háborúnak, a német katonák elhagyják Norvégia területét. A
norvég vezetőt a háború végén kivégezték, neve több nyelven az „áruló”
szinonimája lett.

Kínában a Japán által megszállt területen 1940. március 30-án Vang Csing-vej
alakított kollaboráns kormányt. Csing-vej igyekezett minél nagyobb autonómiát
elérni a japánoknál, de kevés sikerrel járt. Ennek oka az lehetett, hogy a
japánok továbbra is Csang Kaj-sekben látták a fő szövetségest. A japánok által
elkövetett atrocitások és a tényleges hatalom hiánya miatt igen népszerűtlen
volt a lakosság körében, és nem befolyásolhatta érdemben a kínai helyzetet. A
japánok egyetlen sikere egy nagy létszámú, mintegy félmilliós Kínai Kollaboráns
Hadsereg összetoborzása volt, amely segített fenntartani a rendet a megszállt
területeken. A japánok kapitulációjakor a kínai kormány is megbukott, és kíújult
a kínai polgárháború.

A megszállt Szovjetunió területén is többen döntöttek úgy, hogy együttműködnek a
németekkel, sőt még civilek megölésében is segétkeztek. Ilyen volt az 1941
szeptemberében Babij Jarban történt eset is, amikor 33 771 zsidó polgárt
mészároltak le. Az ukrajnai kozákok a sztálini terror miatt álltak át a németek
oldalára. Belőlük több kozák egységet hoztak létre, akikre a partizánok
felderítését bízták. Kaminszkij-brigád (vagy más néven Orosz Felszabadító
Néphadsereg, oroszul: Русская освободительная народная армия) a
Barbarossa-hadművelet után a Lokoti Autonómia területén működő szervezet, céljuk
a kommunisták megbuktatása, ugyanis részben szökött vörös katonák alkották, bár
a többség helyi orosz önkéntes volt. A szovjetek előretörésekor visszavonulva
először Fehéroroszországban, majd Lengyelországban volt a központjuk. A brigád
részt vett a varsói felkelés leverésében, közben nőket erőszakoltak meg, házakat
fosztottak ki. Végül 1944 novemberében feloszlatták. Andrej Andrejevics Vlaszov
a Vörös Hadsereg fiatal tábornoka 1942-ben német fogságba esett, az életet
választva és Sztálin szavait kétségbe vonva átállt az ellenség oldalára.
Vezetésével 1944-ben megszervezték a Vlaszov-hadosztályt, amely a háború végén
megadta magát az amerikaiaknak. A volt tábornokot ezután a többi szovjet
kollaboránssal visszaküldték hazájukba. Vlaszovot a szovjet rendszer árulónak
tartotta, éveken át nevét említeni sem volt szabad, s azt több nyilvántartásból
törölték. A személyére és szerepére vonatkozó történelmi kutatások, többek közt
ezért is, még nem adtak róla lezártnak mondható képet. Hadseregének tagjait – és
más szovjet kollaboránst – a nyugati hatalmak, annak ellenére, hogy vélhetően
tudták, a biztos halál vár rájuk, visszaküldték hazájukba, java részük
munkatáborba került, közülük és az őket segítők közül ezreket (elsősorban
ukránokat) lőttek tömegsírokba.

A második világháború idején India a Brit Birodalom része volt, és a japánok
megtámadták a gyarmat azon területeit, ahol pár évvel később megalakult Burma.
Több ezren úgy képzelték, hogy a japánok majd megadják a régen várt
függetlenséget, ezért csatlakoztak a megszállókhoz. Számukra hozták létre az
Indiai Nemzeti Hadsereget (hindiül: आज़ाद हिन्द फ़ौज, urduul: آزاد ہند فوج),
amelynek 43 000 tagja volt. A katonák a burmai csatákban vettek részt, de a
japánok vereségekor fogságba estek, majd visszaszállították őket hadifogolyként
az indiai táborokba, ahonnan később elengedték őket.

Francia Indokína japán megszállásakor a helyi francia vezetők az ellenállás
helyett az együttműködés mellett döntöttek, mivel a Vichy-kormány a japánok
szövetségesének, Németországnak volt a bábkormánya. A japánoknak is szüksége
volt a franciákra, akik régóta kormányozták a területet, így nem volt szükség
komolyabb japán katonai alakulatokra a rend fenntartása érdekében. A helyzet
1945 márciusában változott meg, amikor a japánok megdöntötték a francia uralmat,
és a helyiek nacionalizmusát kihasználva, támogatta a függetlenségi
törekvéseiket.

Albániában az olasz megszállás után elvétve voltak kisebb szabotázsok, az első
jelentős partizáncselekedetre 1942 júliusában került sor, amikor az ország
összes telefonvezetékét elvágták. A kisebb csoportok („20 zászlóalj”) munkáját
1943 júliusától Enver Hoxha ezredes koordinálta. Amikor a németek vették át a
hatalmat az olaszoktól, számos olasz csatlakozott Hoxha partizánjaihoz. A
németek nagyszabású hadjáratokat indítottak a helyi ellenállás megtöréséhez, de
ők kihasználták az ország földrajzi adottságát, így a németek nem tudták
megtörni őket. 1944-ben Hoxhát nevezték ki a Nemzeti Felszabadítási Hadsereg
vezetőjévé. A németek novemberi kivonulása után ő lett Albánia új vezetője, és
Albánia kommunista állam lett.

Jugoszlávia területén két németellenes mozgalom szerveződött. Az egyik a Draža
Mihajlović ezredes által szervezett csetnikmozgalom, míg 1941 májusától
tevékenykedő kommunista partizánmozgalom, amelynek vezetője Tito volt. A
németeket meg is lepte, hogy ennyire kiterjedt ellenállási mozgalom volt ezeken
a területeken. A csetnikeket 1943-ig támogatta a londoni kormány, majd 1943.
május 27-én megérkezett az első angol katonai misszió, amely már a kommunistákat
támogatta a csetnikek helyett. Az egyik legismertebb partizán-német csata, a
neretvai csata volt, amelyről filmet is készítettek. A háború után a kommunisták
vették át az uralmat az újjászervezett Jugoszláviában.

Görögországban a németellenes mozgalom 1941 szeptemberében vette kezdetét,
amikor megalapították a Görög Nemzeti Felszabadító Frontot (EAM), amelyet a
Kommunista Párt, a Szocialista Párt és az Agrárpárt hozott létre. Később az EAM
létrehozta a Görög Népi Felszabadító Hadsereget (ELASZ). Az EAM később
együttműködést írt alá a Görög Nemzeti Demokratikus Szövetséggel (EDESZ). A két
szervezet azonban 1943 végén egymás ellen fordult, és ezzel kitört a görög
polgárháború. Az ELASZ nem csak az angolok által támogatott EDESZ-t szorította
vissza, de a németeket is kiűzte az országból. A polgárháború végül 1949-ben ért
véget, a kommunisták vereségével.

Romániában a háború alatt a kommunisták csak kisebb szabotázsokat hajtottak
végre. Bulgáriában is a kommunisták szervezték a partizánokat. 1942 elejétől
volt jelentősebb a partizántevékenység, amikor nemcsak a németek, de a bolgár
csendőrség ellen is támadásokat hajtottak végre. 1943 tavaszán a Bolgár
Munkáspárt a különböző partizánegységeket a Népfelszabadító Felkelő Hadseregbe
integrálta. Egy évvel később már 30 000 partizán volt az ország területén. 1944
nyarán a kommunisták átvették a hatalmat, és a szovjetek segítségével kiűzték a
németeket az ország területéről.

A megszállt Lengyelországban már a kezdetekkor megjelentek a partizánok, akik
közt nacionalistákat és kommunistákat is lehetett találni. Hivatalosan a londoni
emigráns kormány, élén Sikorski tábornokkal irányította a partizánokat. Ők
hozták létre a Fegyveres Harci Szövetséget, amely később létrehozta a Honi
Hadsereget. A német-szovjet háború kezdete létszámnövekedést eredményezett a
partizánmozgalomban. Ezzel együtt a baloldal létrehozta a Népi Gárdát, amely – a
Honi Hadsereggel ellentétben – fegyveres harcot hirdetett. A lengyel partizánok
több tízezer vagont illetve mozdonyt, több ezer autót semmisítettek meg a háború
folyamán. A háború vége felé a partizánok között már politikai csata bontakozott
ki, és a konzervatív nézeteket valló partizánok Varsóban felkelést robbantottak
ki, amit levertek a németek. Lengyelországból a szovjetek űzték ki a németeket,
és a háború után Lengyelország szocialista ország lett.

Miután a németek 1941 júniusában megtámadták a Szovjetuniót, Sztálin július 3-án
felszólította népét, hogy a megszállt területeken partizánok gyengítsék az
ellenséget. A partizánokat az ország kommunista pártja irányította, majd 1942
májusában, a megnövekedett létszám miatt, létrehozták a Partizánmozgalom
Központi Törzsét. Az ország nyugati részén ott voltak főleg partizánkörzetek,
ahol sűrű erdőségek, mocsarak, hegyek jellemezték a tájat, és ahol jelentéktelen
volt a német jelenlét. A partizánok létszámnövekedéséhez hozzájárult a
sztálingrádi győzelem. 1943 végén a Belorusz Szovjet Szocialista Köztársaságban
kb. 350 000, az Ukrán Szovjet Szocialista Köztársaságban kb. 200 000 partizán
tevékenykedett. A partizánok között egyre több volt a közép-európai is. 1944
folyamán, ahogy a front egyre inkább nyugat felé tolódott el, úgy szűntek meg a
partizáncsapatok. A partizánok egy része hazatért, másik részük beállt a Vörös
Hadseregbe.

A Cseh–Morva Protektorátusban a háború kitörésekor két ellenállási mozgalom
alakult ki, az egyiket a kommunista párt támogatta, a másikat a londoni emigráns
kormány. Az ellenállók legnagyobb tette az 1942 májusában végrehajtott Heydrich
elleni merénylet volt, amit a németek kegyetlenül megtoroltak. 1944 során
partizánokat dobtak le a szovjetek mind cseh-morva, mind szlovák területre. Ezek
a cseh és szlovák partizánok átállt katonák voltak. 1944 nyarán kirobban a
szlovák nemzeti felkelés, amelyet a németek októberben levertek. Az élve maradt
20 000 partizán a hegyekbe menekült. A szovjetek azonban már közeledtek, és
1945-ben kiűzték a németeket a volt Csehszlovákiából, amely a háború után
újjáalakult, és hasonlóan Lengyelországhoz, szocialista állam lett.

Magyarországon az 1944-es német megszállásig nem volt említésre méltó
ellenállási mozgalom. Ezután a baloldali erők megalapították a Magyar Frontot,
amely felszólította a lakosságot a szabotázsra. Az év őszén több kisebb
partizánegység (Petőfi Egység, Rákóczi Egység) megkezdte a fegyveres
ellenállást. Végül a szovjetek 1945 tavaszán kiűzték a németeket az ország
területéről.

Norvégiában 1942-ben alakult meg a Milorg ellenállási mozgalom, amelynek
stratégiája az volt, hogy tájékoztatta a népet a hadi helyzetről. A
szabotázsakcióik is jelentősek voltak. Ezek közül a legnagyobb a Norsk
Hydro-erőmű felrobbantása volt. A norvég ellenállók fél évvel később a náciknak
komoly veszteséget okoztak a nehézvíz-készlet megsemmisítésével. Dániában az
ellenállás egészen az 1943-as német hatalomátvételig jelentéktelen volt. Ezután
azonban megsokszorozódott az ellenállók száma, és megszervezték a Szabadság
Tanácsát. A tanács számos szabotázsakciót hajtott végre, az egyik 1944 júniusi,
fegyvergyártó elleni akció után általános sztrájkok törtek ki az országban, és a
megszállóknak engedményeket kellett tenniük ahhoz, hogy a sztrájkok véget
érjenek.

Olaszországban 1943 szeptemberében kezdődött az olasz ellenállás. Októberben
Nápolyban a lakosság felkelt a németek ellen. Nem sokkal később az egész
országban tevékenykedtek partizánok, amelyeket a Nemzeti Felszabadító Bizottság
irányított. A partizánok a szabotázsakcióikat a hegyekkel tarkított területeken
hajtották végre. 1944-ben a németek Észak-Olaszországban teljes erővel
megtámadták a partizánokat, és területeket foglaltak vissza tőlük. 1945. április
25-én az utolsó szövetséges offenzíva idején a több mint 200 000 főt számláló
partizánok általános felkelést robbantottak ki. Ezen a napon elfogták
Mussolinit, majd három nappal később agyonlőtték szeretőjével, Claretta
Petaccival együtt. A szövetséges csapatok odaérkezésekor már nem maradtak német
alakulatok a térségben.

Hollandiában a londoni emigráns kormány irányította az ellenállást, amely (főleg
az angoloknak) titkos információkat adtak át és illegális újságokat
terjesztettek. A Gestapo a háború alatt megfejtette az ellenállás rejtjelét, így
másfél éven át minden Hollandiába érkező ellenállót elfogtak. Belgiumban is az
illegális újságokkal szabotálták a német megszállókat, de harci cselekményektől
sem riadtak vissza az ellenállók. A partizánok létszáma 1943-ig növekedett, de
ekkor elfogták a kommunista párt vezetőit, és meggyengült a szervezet. Amikor a
szövetségesek elérték a belga határt, a partizánok is bekapcsolódtak az ország
felszabadításába. Később a partizánok között feszülő politikai ellentét miatt a
belga kormánynak gyorsan le kellett fegyverezni őket.

Franciaország megszállása után, 1940. június 18-án Charles de Gaulle tábornok
Londonban ellenállásra szólította fel a franciákat. Az országban a kommunisták
és a Moulin vezette de Gaulle-párti mozgalmak harcoltak a németek ellen. Moulin
egységeit az angolok is támogatták. 1944 márciusában az ellenálló csoportok
létrehozták az Ellenállás Nemzeti Tanácsát. A tanács nem sokkal később megkezdte
a szövetséges partraszállást megelőző szabotázsakciókat a németek ellen. A
partraszállás után az ellenállók legnagyobb eredménye Párizs felszabadítása
volt.

A szőnyegbombázást először a spanyol polgárháborúban, az El Mazucó-i csatában
vetették be, és később a világháború során többször is alkalmazták. A taktika
lényege, hogy egy adott, nagyobb területet szisztematikusan lerombolnak. A
legsúlyosabb bombatámadást 1945 februárjában Drezda szenvedte el.

A szárazföldi hadviselés megváltozott, az első világháborúhoz képest nőtt a
mobilitás, és több fegyvernemet együttesen használtak. A gyalogságot az első
világégés során a harckocsi támogatta, a második világháborúban viszont
elsődleges fegyvernemmé lépett elő. A két világháború között komoly
fejlesztéseket hajtottak végre rajtuk, melynek során megerősítették a
páncélzatukat, növelték a sebességüket.

A radart a két világháború között kezdték fejleszteni, a második világháború
elejére számos ország használta már. Az angliai csata során jelentős szerepet
kapott a radarok által közölt információk értelmezése és felhasználása. A britek
számos radarállomással rendelkeztek, központja Badswey volt. A Pearl Harbor-i
csata reggelén a sziget északi részén található radarállomás operátora
repülőgépek jeleit figyelte meg a képernyőn, amit jelzett feletteseinek, de ők a
korábbi számos téves jelentés miatt nem vették komolyan. Nem sokkal később a
japánok komoly veszteségeket okoztak az amerikaiaknak.

A légtereket a háború során a vadászgépek uralták. A legjobbnak tartott
vadászgépek szövetséges részről a P–51 Mustang, a Supermarine Spitfire és a
Jak–7/Jak–9, míg a tengelyhatalmak részéről a Bf 109, a Fw 190 és az A6M Zero
volt.

A második világháborúban a legelterjedtebb kézifegyver a német Gewehr 98
ismétlőpuska és annak továbbfejlesztett változata, a Karabiner 98k volt. Ez
utóbbi volt a legnagyobb számban gyártott német lőfegyver, amelyet a
világháborúban használtak. A szovjet Vörös Hadseregben a Moszin–Nagant
ismétlőpuska volt nagy számban rendszeresítve, a Magyar Királyi Honvédségben
pedig főként a 35 M. és a 43 M. ismétlőpuskákat alkalmazták, a brit
nemzetközösségi haderőkben pedig a Lee-Enfield különféle változatait.

Az első világháború tapasztalatai alapján a németek továbbfejlesztették a
géppisztolyokat és nagy számban alkalmazták őket. A második világháborúban az
Maschinenpistole 40-et használták, és a háború legjobb fegyverének tartották.
Öntöltő kézifegyverek sorában a szovjet PPS–41 és PPSZ–43 géppisztolyok,
valamint az SZVT–40, a német Gewehr 41 és Gewehr 43 öntöltő puskák voltak
elterjedtek a keleti fronton. A nyugati és a déli hadszíntereken a brit STEN-t
és az amerikai Thompson-géppisztolyokat alkalmazták leginkább. Közkedvelt
fegyvertípus volt amerikai részről az M1 Garand öntöltő puska és a szintén
amerikai M1 Carbine rohamkarabély is, amely az első nagy sorozatban gyártott,
hadrendbe állított gépkarabélynak tekinthető. Könnyűgéppuskák, golyószórók
tekintetében a német MG 34 és MG 42, valamint az FG 42 lett alkalmazva a
Wehrmacht részéről, a szovjet csapatok a DP golyószórót, a britek a Bren könnyű
géppuskát, az amerikaiak pedig az M1917-et, az M1919-et és a BAR-t alkalmazták.

A második világháború során a légi hadviselésben új korszak kezdődött.
Megjelentek a sugárhajtású repülőgépek. Az első ilyen gép a He 178 volt, és
1939. augusztus 27-én szállt fel első ízben. A sorozatgyártása azonban nem
kezdődhetett meg, mert a Német Birodalom jelentős termeléskieséssel számolt
volna, ha átállnak a sugárhajtású gépekre, ezenkívül az infrastruktúrát is át
kellett volna alakítani. A németek csak 1944-ben kezdték meg az Me 262
sugárhajtású gép sorozatgyártását.

1942-től a Manhattan terv keretében olyan bombát igyekeztek kifejleszteni a
tudósok, amely a maghasadáson alapult. Az atombombának két fajtáját valósították
meg, az egyiknél a plutóniumot, a másiknál az uránt használták fel. 1945-ben be
is vetették mindkét fajtáját. Az urániumbombát Hirosimára, a plutóniumbombát
Nagaszaki városára dobták le.

A németek második világháború alatt fejlesztették ki a gépkarabélyokat,
pontosabban a Sturmgewehr 44-et. A páncélöklöket, azaz a panzerfaustokat
1942-ben alkalmazták először. Az egyszer használatos páncélöklöket a páncélozott
harci járművek ellen vetették be. A nagyobb hatótávolságú panzerschreckek
(páncélrémek) előállításához az amerikai bazookát vették alapul, így született
meg a Raketenpanzerbüchse 54.

Az Atlanti-óceánon a németek kifejlesztették a farkasfalka taktikát, amelynek
lényege az volt, hogy több tengeralattjáró támadott meg egy-egy konvojt. A
kezdetekben komoly sikereket értek el a németek, azonban a szövetséges szonárok
és radarok megjelenésével súlyos veszteségeket szenvedtek el. A Csendes-óceánon
zajló tengeri háborúk részben a levegőben dőltek el, ugyanis az itteni stratégia
az anyahajókról felszálló repülőgépekre épült. Ezek az ellenséges cirkálókat,
rombolókat, anyahajókat süllyesztették el. A kezdeti japán győzelmek hamar
múlttá lettek, mivel már 1942 májusában használni kezdték az amerikaiak
radarokat, így gyorsan felfedezték az ellenséges gépeket.

A gépesített hadviselés elméletét a két világháború között fektették le. Ennek
lényege: a páncélos harckocsik gyors, szárazföldi támadásával megsemmisíteni az
ellenséget. Az első gépesített avagy páncélos hadművelet a Fall Gelb volt,
amikor német páncélos ékek átkeltek az Ardennek hegységen, és hátulról
bekerítették a szövetséges főerőket, amelyek Franciaország északi részén és
Belgiumban harcoltak. A szovjeteknél Tuhacsevszkij A korszerű hadászat kérdései
és A háború új kérdései című műveiben foglalkozik a mély hadműveletekkel.
Szerinte a hadműveletek széles vonalon mély behatolással történnek, így az
ellenséget nem lehet egy döntő ütközetben legyőzni, hanem a csoportokat egymást
követve kell felszámolni. A németeknél Heinz Guderian Achtung! Panzer! (magyarul
Riadó! Páncélosok! ill. Vigyázat! Páncélosok! címmel jelent meg) című művében
foglalkozott vele. Szerinte a siker titka a megfelelő terep, a kellő számú
harckocsi, a meglepetés, a szükséges szélességi és mélységi tagolás. A brit
Charles Fuller a frontvonal áttörésével foglalkozik. Szerinte az ellenség
védelmén két ponton kell betörni, majd innen kiindulva szétzilálni azt. Védelem
tekintetében Fuller a két U betű elméletét tartja a legjobbnak, amely szerint
egy fő védelmi és egy előretolt védelmi terepszakaszt kell kiépíteni. A két
terepszakasz között kell az ellenséget felderíteni, a fő védelmi szakasz előtt
pedig meg kell állítani az ellenséget, majd a harckocsik ellenlökésével
megsemmisíteni azt.

A szovjetek a két világháború között a Nebelwerfer rakétavető mintájára kezdték
el fejleszteni a később katyusaként elnevezésű fegyvert. A 82 mm-es rakéták egy
teherautóra szerelt síneken siklottak fel. A fegyver előnye az egyszerűsége
volt, viszont pontatlanul lehetett vele célozni, és sok időbe telt az
újratöltése. Első alkalmazása 1941. július 14-én volt a fehéroroszországi Orsa
település mellett.

A világháború során vetettek be először légideszant egységeket, vagyis
repülőgépekkel szállítottak ejtőernyős lövész és ejtőernyős tüzér egységeket a
frontvonal mögé. Kezdetben a német vetették be, majd 1941-től a britek is
fejleszteni kezdték ezt az új harci módszert, és létrehozták az SAS
alakulatokat. Az amerikaiak a japán támadás után láttak hozzá légideszant
alakulatok felállításához.

A világháborúban használták először harcokhoz a helikoptereket. A németek
1941-ben fejlesztették ki a Fl 282-t, a Kolibrit. A német iparterületek
bombázása miatt azonban kevés gép készült el.

A háború folyamán mindkét fél élt a propaganda eszközeinek szinte teljes
tárházával.

Az Amerikai Egyesült Államok több mint 200 000 különböző fajtájú plakátot
nyomtatott. Ezeket a plakátokat legtöbbször közintézmények környékén helyezték
ki, és témái között a toborzás, a haditermelés növelése szerepeltek. Számos
képregény is született propaganda célból. Superman a német nyugati falat
(Siegfried-vonal) támadta meg. Az ország olyan szórólapokat nyomtatott,
amelyeket repülőgépekkel juttattak el ellenséges területre, hogy az ottani
lakosságot és katonaságot megadásra késztesse. Hollywoodban filmeket is
készítettek, ahol az olaszokat, a németeket, a japánokat ellenszenves
tulajdonsággal ruházták fel. Bemutattak olyan filmet, ami a kémek ténykedéséről
szólt; volt olyan film is, amelyben egy angliai háziasszony háborús éveit
jelenítették meg. A rádiót arra is használták, hogy a kódolt üzeneteket célba
juttassák.

A britek is hasonló módszereket használtak. A rádióban 23 nyelven sugározták
propagandaanyagaikat.

A németek is előszeretettel használták a plakátokat, amelyeket heroikus realista
stílusban készítettek. A Völkischer Beobachter (Népi figyelő) című újság volt a
nácik hivatalos lapja, amelyben saját hőseiket dicsőítették. Számos filmet is
készítettek, de ezek többségét a háború előtt forgatták. A híradók nem az
igazságról, hanem a németek igazságáról tájékoztattak.

A második világháború halálos áldozatainak pontos számát sosem lehet megtudni, a
pontatlan nyilvántartások miatt. A számítások szerint kb. 75 millió halálos
áldozata volt, köztük 20 millió katona és 40 millió civil. A civilek közül sokan
az éhezések, bombázások, betegségek és népirtás következtében haltak meg.

A Szovjetunió egyes számítások szerint 27 millió főt veszített a háború alatt,
beleértve a 8,7 millió katonai halottat, akik közül 5,7 millió orosz, 1,3 millió
ukrán volt. A Szovjetunió-béli civil lakosság háborús veszteségeivel
kapcsolatban több becslés is létezik: a statisztikai és demográfiai adatok
megbízhatatlanok; a legújabb orosz kutatás 13,7 millió civil áldozattal számol,
de létezik 6,7 milliós becslés is. Mások 46 millióra teszik az összesített
szovjet veszteséget.

Németország katonai vesztesége 5,3 millió fő volt, akik főleg a keleti fronton
és a németországi harcokban estek el.

Az összes halálos áldozat 85%-a – főként kínai és szovjet – szövetséges, míg
15%-a tengelyhatalmi személy volt. Ehhez hozzájárult a japán és német háborús
bűnök által megölt emberek száma. A náci faji és megszállási politikának 11 és
17 millió civil áldozata volt közvetve és közvetetten. A holokauszt során kb.
5–6 millió zsidót öltek meg, rajtuk kívül 2–3 millió szovjet hadifogoly,
kétmillió lengyel, másfél millió roma, 200 000 fogyatékos, másként gondolkodó,
15 000 homoszexuális és 5000 Jehova tanúja is a náci rezsim áldozatává vált. Az
usztasák majd 100 000 főleg szerbet, kisebb részt zsidót és cigányt öltek meg.

A Luftwaffe civil területek felett, főleg a nagyvárosokban, mint London,
Rotterdam és Varsó, valamint a szövetségesek drezdai, tokiói és hamburgi
bombázásai komoly csapást okoztak. A németországi bombázások 600 000 civil
életét követelték.

A második világháború Magyarország, Finnország, Bulgária, Olaszország és Románia
számára 1947. február 10-én, a párizsi békeszerződések aláírásával zárult le.

Magyarországon a békében nagyrészt az 1937-es határok álltak vissza. Kivételt
képez a Kárpátalja elvesztése, átadása a Szovjetuniónak. Magyarországot
kötelezték további három település (Dunacsún, Horvátjárfalu, Oroszvár) és az
úgynevezett Pozsonyi hídfő átadására, hogy ezzel Csehszlovákia számára
biztosított legyen Pozsony biztonsága.

A Szovjetunió lényegében az 1941 eleji határait kapta vissza, vagyis az 1939-es
helyzethez képest Romániától megkapta Besszarábiát és Észak-Bukovinát,
Finnországtól Karéliát, Lengyelország keleti részét, valamint a balti államokat.
1941-hez képest további területek kerültek szovjet fennhatóság alá, mint
Kelet-Poroszország északi része és a világháború alatt Magyarországhoz tartozó
Kárpátalja, így először kerültek a Szovjetunióhoz a cári Oroszországon kívül eső
területek.

Lengyelország, mivel a győztes oldalon harcolt, elméletileg nem fejezhette volna
be a háborút területveszteséggel, azonban Sztálin nem adta vissza az 1939-ben
elragadott területeket. Helyette kárpótlásul Lengyelországhoz csatoltak német
területeket, Kelet-Poroszország déli részét, Nyugat-Poroszország szinte teljes
egészét, a teljes Sziléziát, valamint Pomeránia keleti részét.

Olaszország elvesztette afrikai gyarmatait, Franciaországnak és Jugoszláviának
területeket kellett átengednie. Biztosítania kellett a sajtószabadságot, a
vallásszabadságot és a szabad véleménynyilvánítást.

Németországot és Ausztriát a négy győztes nagyhatalom, az Egyesült Államok, az
Egyesült Királyság, Franciaország és a Szovjetunió négy-négy megszállási zónára
osztotta. A két főváros, Berlin és Bécs szintén négyhatalmi ellenőrzés alá
került. Később az amerikai, az angol és a francia megszállási zónából létrejött
a Bizóna, majd az NSZK, a Német Szövetségi Köztársaság, a szovjet megszállási
zónából pedig a Német Demokratikus Köztársaság (NDK).

A párizsi béke a vesztes európai országokat, Olaszországot, Finnországot,
Magyarországot, Bulgáriát, valamint a háború végén átálló Romániát hatalmas
jóvátétel kifizetésére kötelezte a győztes országok részére.

Németország és Japán nem volt a párizsi békét aláíró országok között. Japán
1951. szeptember 8-án írt alá békeszerződést San Franciscóban 48 állammal, de a
Szovjetunió és Kína nem volt jelen. Japán és Kína 1978-ban írta alá a béke- és
barátsági szerződést. A Kuril-szigetek körüli területi vita miatt a
Szovjetunióval, illetve annak utódállamával, Oroszországgal Japán a mai napig
nem írt alá békeszerződést, így a háború jogi szempontból még nem teljesen
zárult le. Németország és a Szövetséges Hatalmak 1990. szeptemberében kötöttek
békét.

A második világháború idején néhány politikus belátta, hogy szükség van egy
nemzetek feletti szervezetre, amely őrködik a békén és azon, hogy a világ
biztonságos legyen. 1945-ben ebben a szellemben hozták létre az Egyesült
Nemzetek Szervezetét. Mára a Föld szinte összes országa tagja a szervezetnek.

A második világháború után a szovjetek által megszállt országokban a
szovjetbarát pártok vették át az uralmat, és saját országukban a tervgazdaságra
tértek át. Segítette a kommunizmus előretörését a szegénység és éhínség is.
Ennek megakadályozására George C. Marshall amerikai külügyminiszter egy
gazdasági programot dolgozott ki, ez volt a Marshall-terv. Ennek keretében a
romokban heverő Európa gazdaságainak az Amerikai Egyesült Államok jelentős
segélyt folyósított 1948–1952 között.

Az 1939-es népességi adatok alapján a második világháborúban a Föld lakosságának
3,17 százaléka halt meg. A háborúban résztvevő államok közül legkisebb
emberveszteséget az USA szenvedte el. Az amerikai áldozatok száma 420 ezer volt.

A vesztes Németországot és Ausztriát, illetve azok fővárosát, Bécset és Berlint
szovjet, francia, brit és amerikai érdekeltségű zónákra osztották fel. A nyugati
szövetségesek a saját zónáikat egyesítették, viszont a szovjetek nem
csatlakoztak ehhez, és szovjetbarát kormányt juttattak a zónájuk élére. Ezekből
1949-ben létrejött az NSZK és az NDK. A korábbi szövetségesek így két táborra
szakadtak. Az egyik oldalon a kapitalista Nyugat állt az USA vezetésével, a
másik oldalon a tervgazdálkodásos Kelet, élén a Szovjetunióval. Az ezt követő
korszak a hidegháborúnak, avagy a kétpólusú világ korszakának nevezhető.

Kelet-Közép-Európában a háború után kollektívan bűnösnek mondták ki a németeket
a világháború kirobbantásáért. Ezért 1945-ben német nemzetiségű emberekkel
vagonok indultak el a szülőföldjükről a német zónák felé. Csehszlovákiában és
Lengyelországban a nagyhatalmak is támogatták a kitelepítéseket.
Csehszlovákiában az 1945-ben életbe lépő Beneš-dekrétumok a németeken kívül a
magyarokat is kollektívan bűntették.

A vesztes államokat (Románia, Olaszország, Magyarország, Bulgária, Finnország)
jóvátétel megfizetésére kötelezték, ez Magyarország esetében 300 millió dollárra
rúgott. A jóvátételeket rendszerint tárgyi eszközökkel, gabonával stb.
teljesítették. Ausztria jóvátételt nem fizetett, viszont az ott található német
vagyont elkobozták a szövetségesek. Az osztrák függetlenség (1955) után a
nyugati hatalmak és a szovjetek kárpótolták Ausztriát.

Ázsiában a világháború idején meggyengült brit, francia és holland gyarmatosítók
új helyzettel találták szemben magukat: a gyarmatok függetlenséget akartak.
1945-ben az indokínai államok kikiáltották függetlenségüket, amit a franciák nem
ismertek el, így egy évvel később kitört a nyolc évig tartó indokínai háború.
Végül a gyarmattartóknak el kellett hagyniuk a területet. Indonézia
függetlenségét is 1945-ben kiáltották ki, de a gyarmattartók vissza kívánták
állítani a régi rendet, amelynek következménye a négyéves függetlenségi háború
lett, indonéz győzelemmel. Indiában több évszázada harcoltak a függetlenségért.
1947-ben a britek kivonultak a gyarmatról, amelyet ezután felosztottak több
független államra. Palesztinát a háború után felosztották volna egy zsidó és egy
arab államra, de végül csak a zsidó állam jött létre 1948. május 14-én. Ez
ellenérzést váltott ki a palesztinokból, akiknek a mai napig nincs önálló
államuk, és szemben állnak Izraellel.

A második világháború után Európában eltökélték, hogy véget vetnek az
öldöklésnek és pusztításnak a jövőben. 1949-ben ezért létrehozták az Európa
Tanácsot, amely az első lépést jelentette a szorosabb együttműködés felé. Az
1950-es években néhány nyugat-európai állam összehangolta gazdaságát, ezzel
megteremtve a Közös Piacot vagy más néven az Európai Gazdasági Közösséget. A
tagországok között a személyek, áruk és szolgáltatások szabadon mozoghatnak.

A világháború legnagyobb háborús bűntette a holokauszt, amelynek során több
millió embert öltek meg, többségében zsidókat. Martin Gilbert szerint a 7,3
milliós európai zsidóság 78%-át, vagyis körülbelül hatmillió embert végeztek ki.
A zsidókon kívül 3,5 millió szovjet hadifogoly, kétmillió lengyel, másfél millió
roma, 200 000 fogyatékos, másként gondolkodó, 15 000 homoszexuális és 5000
Jehova tanúja is a náci rezsim áldozatává vált. A németországi hadifoglyok
1,2%-a, míg a japán hadifoglyok 37%-a halt meg. A japán fegyverletétel után
37 583 brit, 28 500 holland, 14 473 amerikai és 56 kínai fogoly szabadult a
japán hadifogolytáborokból.

Az amerikai elnök 1942. február 19-én aláírta a 9066-os elnöki rendeletet
(Executive Order 9066), amely szerint az amerikai japánokat, németeket,
olaszokat internálják. A rendelet által a kanadai és az amerikai kormány több
mint 80 000 amerikai állampolgárt zártak koncentrációs táborokba.

A második világháború során egyik fél sem tartotta be teljes mértékig a genfi
egyezményeket. A japánok 731-es alakulata hadifoglyokon próbálta ki a biológiai
és kémiai fegyvereket, sőt élveboncolást is végrehajtottak embereken. Dr. Josef
Mengele az auschwitzi koncentrációs táborban az egypetéjű ikreken hajtott végre
kísérleteket, hogy magasabb rendű fajt hozzanak létre a nácik.

A háborús bűntettek sokszor a bosszúból eredtek. 1944 decemberében történt a
malmedyi mészárlás, amelyben SS-katonák 150 amerikai katonát öltek meg, miután
többen szökni próbáltak. Ezután az amerikaiak 200 német hadifoglyot gyilkoltak
meg.

Több millióra tehető azon nők száma, akiket a háborúban megerőszakoltak. Mind a
szövetségesek, mint a tengelyhatalmak katonái tömegesen becstelenítették meg a
megszállt területen élő lányokat és asszonyokat. A németek prostitúcióra
kényszerítették a nőket, az amerikaiak, franciák és szovjetek is hasonlóan
kegyetlenül bántak a gyengébbik nemmel. Ellenük azonban sosem emeltek vádat,
mivel a meggyalázott nők nem tettek feljelentést, sőt szégyellték azt, ami velük
történt, ezért sokan öngyilkosságba menekültek. Az erőszak miatt nagyszámú
magzatelhajtásra került sor az elfoglalt országokban, akik pedig megszülték
gyermeküket, azokat gyakran megbélyegezte a társadalom.

Az atombomba kapcsán többen, köztük a washingtoni Amerikai Egyetem Nukleáris
Tanulmányok Intézetének vezetője, Peter Kuznick is úgy gondolták, hogy a bomba
bevetése az emberiség ellen elkövetett bűntettnek minősül. A támadások során
220 000 japán halt meg. A terrorbomázásokat általában is háborús
bűncselekménynek lehet tekinteni, amelyet mind a britek, mind az amerikaiak
gyakran alkalmaztak. A brit terrorbombázások bevallottan a civil lakosság ellen
irányultak, a német morál megtörése céljából.

1942 januárjában Újvidéken a magyar csendőrség és a Magyar Honvédség razzia
keretében több száz szerbet ölt meg azzal az indokkal, hogy partizánok voltak. A
razzia leállítását követően elítélték a felelősöket, de azok vagy megszöktek,
vagy kisebb büntetésben részesültek. A háború után több személyt – köztük
Szombathelyi Ferenc vezérezredest, aki egyébként hadbíróság elé állította a
felelősöket közvetlenül az incidens után – kiadtak Jugoszláviának, ahol
kivégezték őket. A világháború végén a Vajdaságba bevonuló kommunista partizánok
több tízezer magyar civilt öltek meg a délvidéki vérengzések során, részben a
szerbek elleni razzia miatt, részben a kollektív bűnösség jegyében. Bleiburg
közelében 1945. május 14–16-án a hadifoglyok és menekültek ellen irányuló
népirtásban több mint 10 000 főt gyilkoltak meg partizánok. Misha Glenny brit
újságíró 50 000 usztasa és 30 000 menekült haláláról ír, Vladimir Žerjavić
horvát újságíró szerint a halálos áldozatok száma 45–50 000 fő.

A SZK(b)P Központi Bizottságának Politikai Bizottsága 1940. március 5-én hozott
döntését végrehajtva a Belügyi Népbiztosság (NKVD) egységei a Szovjetunió
területén lévő hadifogolytáborokban raboskodó lengyel (részben tartalékos)
tiszteket és főtiszteket végeztek ki Katinyban, Kalinyinban (ma Tver) és
Harkovban. A katyńi vérengzés áldozatainak számát a különböző becslések 15 és 22
ezer fő közé teszik. A háború után a Szovjetunió a jaltai konferencián kötött
egyezmény alapján kelet-európai millióit vitt kényszermunkára. Magyarországról a
2002-ig föllelt források alapján 101 ezer férfit és 29 ezer nőt hurcoltak el
málenkij robotra. 2005 végéig az orosz Háborús Emlékbizottság szakemberei 66 277
fő, a táborokban meghalt fogoly nevét találták meg a dokumentumokban. A foglyok
többségének halálát nem lehet dokumentálni, mert a gyűjtőtáborokban vagy a
kiszállítás közben haltak meg.

Az első perre 1945. november 20-án került sor. Ez volt a nürnbergi per. A
vádlottak a Nemzetiszocialista Német Munkáspárt, a Kriegsmarine, a Wehrmacht
főbb vezetőiből, valamint egyéb funkcionáriusokból tevődtek össze. Kezdetben 24
főt jelöltek a vádlottak padjára, de ez a szám – különböző okok miatt – a per
kezdetére kevesebb lett. E per folyamán vizsgálták a különböző szervezetek
szerepét (Gestapo, SS, SD), és ítéletet is mondtak felettük. A főbűnösök pere
1946. október 1-jén ért véget. Az ítélet: 12 fő kötél általi halál, hét fő
letöltendő börtönbüntetés, három fő felmentés. Tíz halálraítélten 1946. október
16-án hajtották végre az ítéleteket – Martin Bormannt távollétében ítélték
halálra, Hermann Göring október 15-én öngyilkos lett.

Ázsiában az 1946. május 5-től 1948. április 6-ig tartó tokiói perben mondtak
ítéletet a háborús bűnösök felett. Két vádlott természetes halált halt a per
során, hét személyt akasztás általi halálra ítéltek. Az ítéleteket 1948.
december 23-án hajtották végre a szugamói börtönben. A többi vádlott legalább
hétévi börtönbüntetést kapott, többen életfogytiglanit, de 1954–1955-ben
mindenkit szabadon engedtek. Sigemicu Mamoru 1950-ben amnesztiával szabadult.

Kelet-Közép-Európában is számos per zajlott. Csehszlovákiában 1946–1948 között
33 000 főt ítéltek el. Romániában a nemzetárulási per keretében Ion Antonescut
és hat társát halálra ítélték. Ezenkívül, a kommunista hatalom megszilárdítása
okán, több antikommunista is börtönbe került. A kommunista Lengyelországban több
nácit ítéltek el, köztük Rudolf Hößt. A szovjetek által elkövetett katyńi
mészárlást azonban politikai okok miatt nem vizsgálták ki. Magyarországon
1945-ben felállították a népbíróságokat. Céljuk a magyar háborús bűnösök
elítélése volt. 1950-ig működtek, de később is voltak háborús bűntetteket
feltáró perek. Kb. 60 000 vádlottból 45 000 főt ítéltek el, és 1948. március
1-jéig 322 halálos ítéletet hoztak. Köztük volt Sztójay Döme, Bárdossy László,
Imrédy Béla, Szálasi Ferenc.

A magyarok ellen elkövetett délvidéki népirtást elkövetőket nem vonták
felelősségre, a szerb parlament – a magyar kormány kérésére – 2013. június 21-i
rendkívüli ülésén elfogadott egy, a délvidéki magyarok ellen 1944-45-ben
elkövetett vérengzéseket elítélő nyilatkozatot.

A világháborúhoz kapcsolódó számos filmet forgattak. Ezek közül a legnagyobb
elismerést, az Oscar-díjat öt film kapta meg a legjobb filmek kategóriájában.
1953-ban a Most és mindörökké című film az első, amely megkapta a világháborúról
szóló művek közül. A filmben két szálon futó szerelmi történetet mesélnek el a
Pearl Harbor-i csata előestéjén. 1957-ben a Híd a Kwai folyón című alkotás lett
a második díjazott, amelyben a Burmában található Kwai-folyó feletti hidat
kívánják felrobbantani az angol hadifoglyok. A harmadik, az 1970-ben bemutatott
Patton tábornok vagy más címmel A tábornok volt. Ebben a filmben George Patton
tábornok háborús éveit mutatja be. A negyedik az 1993-ban díjat kapott Schindler
listája, amelyben Oskar Schindler zsidókat alkalmaz a gyárában, ezzel 1100 ember
életét menti meg. Az ötödik a 2010-ben Oscar-díjat kapott A király beszéde,
amely VI. György brit király beszédhibáinak kezeléséről szól, és végső soron a
háborús beszédének sikerével ér véget.

Kertész Imre irodalmi Nobel-díjat kapott életművéért, melynek igen fontos
állomása volt a második világháborúhoz kapcsolódó holokauszt borzalmait bemutató
Sorstalanság című regény.

A videojátékok megjelenésével számos gyártó a második világháborúhoz kapcsolódó
témát dolgozott fel. Ismertebb videojátékok: Battlefield 1942, Call of Duty,
Medal of Honor: Allied Assault.



https://hu.wikipedia.org/wiki/Sk%C3%B3cia

Skócia (angolul Scotland, skót gaelül Alba [ˈal̪ˠapə]  kiejtése✩) az Egyesült
Királyság második legnagyobb országrésze terület és népesség alapján.
Nyugat-Európában található, a Brit-sziget északi harmadát foglalja el. Délről
Anglia, nyugatról és északról az Atlanti-óceán, keletről az Északi-tenger
határolja. Mintegy 800 sziget tartozik hozzá.

Fővárosa, Edinburgh Európa egyik legnagyobb pénzügyi központja. A skót
felségvizek nagy területet szakítanak ki az észak-atlanti vizekből és az
Északi-tengerből, és alattuk rejlik az Európai Unió egyik legnagyobb
nyersolajtartaléka.

A Skót Királyság 1707. május 1-jéig független állam volt, ekkor azonban az Acts
of Union (az egyesülési törvények) politikai unióba vonta az angol királysággal,
és ezzel létrejött Nagy-Britannia. Skócia továbbra is külön állam, és saját
törvénykezéssel rendelkezik. A skót törvények, a skót oktatási rendszer és a
Church of Scotland (Skót Egyház) volt az a három sarokkő, amelyek biztosították
a skót kultúra és a skót nemzeti öntudat fennmaradását.

A 2014. szeptember 18-án tartott referendumon a résztvevők 55%-a az Angliával,
Walessel és Észak-Írországgal való unió fenntartása mellett tette le voksát.

Skócia a Brit-sziget északi harmadát foglalja el. Területe 78 772 km². Csak
Angliával van szárazföldi határa, mely 96 km hosszan húzódik nyugat–keleti
irányban a Solway Firth és a Tweed medencéje között; nyugatról és északról az
Atlanti-óceán, keletről az Északi-tenger, délnyugatról pedig az Északi-csatorna
és az Ír-tenger határolja. Az Ír-sziget 30 km-re fekszik Skócia délnyugati
csücskétől, a Kintyre félszigettől, míg Norvégia 305 km-re keletre, Feröer pedig
270 km-re északra található.

Az ország területe nagyjából ma is megegyezik azzal, amit az 1237-ben Angliával
kötött Yorki Egyezmény és az 1266-ban Norvégiával kötött Perthi Egyezmény
megállapított. A kivételek közt van Man sziget, ami a 14. században Angliához
került és ma brit koronafüggőség; az Orkney- és a Shetland-szigetek, amelyek
1742ben kerültek Skóciához Norvégiától; valamint Berwick-upon-Tweed, amely
1482-ben került Angliához. Rockallt, a 27 méter átmérőjű sziklaszigetet 1955-ben
az Egyesült Királyság annektálta (ez volt a Brit Birodalom utolsó hódítása),
1972-ben pedig a skót Harris sziget közigazgatása alá rendelte. A brit igényt
Rockallra máig vitatja Írország, Izland és Dánia.

A pleisztocén jégkorszaka idején Skócia egész területét jégpáncél borította és
az eljegesedés komoly felszínformáló erővé vált. Geológiai szempontból az ország
három részre osztható. A Felföldi Határtöréstől (Highland Boundary Fault)
északra és nyugatra fekszik a Felföldek és Szigetek (Highlands and Islands)
vidéke, Arrantól Stonehavenig. Főleg kambriumi és prekambriumi sziklákból áll,
amelyeket a kaledónia hegységképződés emelt ki. Ezekre az alapokra sok fiatalabb
üledékes lerakódás épült, ezek maradványai alakították ki az olyan hegytömböket,
mint a Cairngorms vagy a Skye Cuillins. Mindezektől eltérő jellegzetességeket
mutatnak az Öreg Vörös Homokkő vidéke fosszíliákkal teli kőágyai, amelyek főleg
a Moray Firth partjai mentén húzódnak. A Felföldek általában hegyesek, és a
Great Glen völgyvidéke osztja ketté őket. Itt találhatók a Brit-szigetek
legnagyobb kiemelkedései, köztük az 1344 méter magas Ben Nevis.

Skóciához mintegy 800 sziget tartozik, négy fő csoportban: Shetland, Orkney, és
a Hebridák, amely Belső-Hebridákra és Külső-Hebridákra tagolható. A partvonal
hossza mintegy 10 000 km, ebből 3900 km a Brit-sziget skóciai partvonala.

A Középső Alföld (Central Lowlands vagy Midland Valley) vidéke hasadékvölgy,
amely főleg paleozoikumi kőzetekből áll. Itt találhatók azok a kőszén és vasérc
tartalmú rétegek, amelyek a skóciai ipari forradalom alapjává váltak. A vulkáni
működés nyomait is magukon viselik: az Edinburgh-i Arthur's Seat egy nagy vulkán
maradéka, amely a karbon korban működött 300 millió évvel ezelőtt. A Déli
Felföld dombok 200 kilométer hosszan elnyúló, széles völgyekkel tagolt lánca a
Stanraertől Dunbar felé haladó töréstől délre. Főleg 4-500 millió évvel ezelőtt
keletkezett sziluri lerakódásokból áll.

Skóciában sok a tó, köztük a legnagyobb a Loch Lomond (56 km²), de jelentősek a
Loch Ness (56 km²), a Loch Awe (38 km²) és a Loch Maree (29 km²) is.

Leghosszabb folyója a Tay (193 km); további jelentősebb folyók a Spey (172 km),
a Clyde (171 km), a Tweed (156 km) és a Forth (105 km).

Skócia éghajlata mérsékelt, óceáni és igen változékony. Az Atlanti-óceán
Golf-áramlata melegítő hatást fejt ki, emiatt a hasonló szélességi fokon
elhelyezkedő más területekhez képest (mint Oslo vagy Moszkva sokkal enyhébb a
tél (de a nyár hűvösebb és nedvesebb). A hőmérséklet általában alacsonyabb, mint
a Brit-szigeten. Az Egyesült Királyságban a legalacsonyabb hőmérsékletet,
-27,2 °C-ot, Skóciában mérték: Braemarban, a Grampian-hegységben 1895. február
11-én és 1982. január 10-én, illetve Altnaharrában 1995. december 30-án. Az
alföldeken a téli legmagasabb átlaghőmérséklet 6 °C, a nyári maximum átlag
18 °C. A legmagasabb hőmérsékletet, 32,9 °C-ot Skóciában 2003. augusztus 9-én
mérték Greycrookban.

Általában véve Skócia nyugati része melegebb a keletinél, az óceáni áramlatok,
illetve az Északi-tenger hidegebb felszíni hőmérsékletének hatására. Tiree a
Belső-Hebridákon az ország egyik legnapsütöttebb helye: 1975-ben 300 napfényes
napot számoltak. Skócia a csapadék megoszlását tekintve sem egységes. A
legnedvesebb részben, a nyugati felföldeken az évi csapadékmennyiség meghaladja
a 3000 millimétert. Az alföldek nagy része viszont kevesebb csapadékot kap 800
milliméternél. Az alföldeken nem általános az erős hóesés, a magasabban fekvő
helyeken azonban gyakoribb. Braemarban például átlagosan 59 a havas napok száma
egy évben, a part menti területeken azonban kevesebb mint 10.

A skót szó kölcsönzés a latinból és legalább a 10. század első fele óta
használják. Mai tudomásunk szerint először az Angolszász krónikában jelent meg a
gael nép földjének megjelölésére, a latin Scotia szó megjelölésére, amely
eredetileg Írországot jelölte. A skót királyok a 11. században vették fel a
Basileus Scottorum és Rex Scottorum neveket, „a gaelek főkirálya” jelentéssel.
Ebben valószínűleg Brian Boru, az írek főkirálya volt a mintájuk, aki az
Imperator Scottorum címet használta. A modern időkben Skócia valamennyi lakójára
hivatkozva használták a skót nevet, hiszen a skót nemzet fogalma inkább polgári,
mint etnikai vagy nyelvi jelentéstartalmat vett fel az elmúlt ezredév során.

Az első halászó-gyűjtögető népcsoportok mintegy 11 ezer évvel ezelőtt érkeztek
Skócia területére, miután a jégkorszak jégpáncélja visszavonult északabbra. Mai
tudomásunk szerint mintegy 9500 évvel ezelőtt építették itt az első állandó
házakat és hatezer évvel ezelőtt az első számottevő falvakat.

Skócia írott történelme a rómaiak érkezésével kezdődött. A Római Birodalom
elsősorban a brit fősziget déli és középső részét, a mai Angliát és Walest
foglalta el – ezekből alkották Britannia provinciát – de rövid időre Dél-Skócia
egy része is római fennhatóság alá került. Az ettől északra fekvő területet a
rómaiak Caledonia néven ismerték; itt piktek éltek, nyugati részén, a mai
Argyllban pedig gaelek. A pikt földön jött létre északon Fortriu királysága, a
Skót Királyság létrejöttét azonban csak 843-tól, I. Kenneth trónra jutásától
számítjuk, aki uralma alatt egyesítette Skóciát, a pikteket is beleértve. A skót
zászlót (the Saltire) először II. Óengus pikt király használta, 832-ben, amikor
az athelstanefordi csatában egy egyesült pikt és skót sereg élén legyőzte az
angolokat.

A következő évszázadok határváltozásaiban Skócia egyre hasonlóbbá vált mai
alakjához. A skót uralkodók jó kapcsolatokat ápoltak Wessex angol uralkodóival.
Sok volt a trónharc, de ennek ellenére Skócia sikerrel terjeszkedett. 945-ben I.
Edmund wessexi király lerohanta Strathclyde királyságot (a mai Dél-Skócia
területén), de a terület hamarosan I. Malcolm skót király uralma alá került.
Indulf skót király uralkodása (954-962) alatt a skótok elfoglalták az
erődítményt, amit később Edinburghnak neveztek el, először vetve meg a lábukat a
Lothian régióban. II. Malcolm uralkodása még szorosabb egységbe fűzte a skót
területeket. 1018-ban Malcolm a carhami csatában legyőzte Northumbria
királyságot.

A normann hódítás Angliában 1066-ban olyan események sorozatát indították el,
amelyek elkezdték eltávolítani a skót királyságot gael kulturális
hagyományaitól. III. Malcolm Margitot, az angol tróntól megfosztott II. Edgár
testvérét vette feleségül. Margit kulcsszerepet játszott a kelta kereszténység
befolyásának csökkentésében. Amikor fiatalabb fia, I. Dávid a trónra került, a
normann hódítás szele elérte Skóciát is. Korábbi házassága révén Dávid már
fontos anglonormann főúrrá vált. A trónra kerülve rendkívül fontos szerepet
játszott a feudalizmus skóciai elterjesztésében. Ösztönözte a németalföldiek
bevándorlását az újonnan alapított királyi városokba, amelyeket Skóciában
burghnek neveztek, és a kereskedelmet a kontinenssel, illetve Skandináviával.
1174-ben I. Vilmos hűbéresküt tett II. Henrik angol királynak. A 13. század
végére már több tucat angol és anglonormann főúr rendelkezett skót földekkel.
Mindezekkel együtt az ország a 13. században nagyrészt megőrizte függetlenségét;
az 1237-es Yorki szerződésben rögzítették Angliával közös határát, és 1286-ig,
III. Sándor haláláig erős, független királyok irányították. Ebben az időszakban
hívták össze először a skót parlamentet.

I. Margit halála után – aki III. Sándor utolsó egyenes ági leszármazottja volt –
a skót nemesség I. Eduárd angol királyt kérte fel, hogy legyen döntőbíró a
trónkövetelők közt, megelőzve a polgárháborút. 1292-ben John Balliolt koronázták
királlyá I. János néven, de Eduárd ennek ellenére igényt tartott az ország
ellenőrzésére, és bábállamot akart létrehozni. János és a skót főurak
visszautasították, hogy az angol seregben harcoljanak Franciaország ellen, erre
válaszul Eduárd letette Jánost, és 1296-ban elfoglalta Skóciát. A skótok azonban
William Wallace vezetésével ellentámadást indítottak. Váltakozó sikerű harcok
után (Wallace-t 1305-ben az angolok elfogták és kivégezték) 1306-ban Robert
Bruce lépett trónra I. Róbert néven, és miután 1314. június 24-én döntő
győzelmet aratott a bannockburni csatában, megszilárdította hatalmát, és
1328-ban az angolok elismerték Skócia függetlenségét. A harc Róbert halála után
újra fellángolt: a második skót függetlenségi háborúban (1332-1357) Edward
Balliol az angol király támogatásával sikertelenül próbálta meg visszaszerezni a
trónt a Bruce-háztól. Végül az 1370-es években a felemelkedő Stuart-háznak
sikerült stabilizálnia Skóciát. Ezt követően 1482-ig gyakori megszakításokkal
ugyan, de nagyobbrészt béke honolt.

Az angol–skót kapcsolatok VIII. Henrik angol király uralkodása alatt
megromlottak, főként a király ellenséges hozzáállása miatt. Válaszul Skócia
megerősítette szövetségesi kapcsolatát Franciaországgal; I. Mária skót királynő
a francia trónörököshöz ment feleségül. Eközben a reformáció elérte Skóciát, és
– többek között John Knox fellépésének köszönhetően – megnőtt a protestáns
befolyás. I. Erzsébet angol királynő támogatásával protestáns főurak vették át a
hatalmat, és Mária egy hosszú polgárháború után fogságba került, és 1567-ben
fia, VI. Jakab javára lemondott a trónról. Jakab 1586-ban megkötötte a Berwicki
szerződést, biztosítva a békét a két ország között.

A középkor végére Skóciában két kulturális régió alakult ki: a főleg skót nyelvű
Alföld (Lowland) és a főleg gael nyelvű Felvidék (Highland). Galloway
fejedelemség Skócia délnyugati részén egészen a 18. század végéig megőrizte
viszonylagos függetlenségét. Történelmileg úgy alakult, hogy a Lowland közelebb
volt az európai kultúra fő sodrához. A skót felvidéken az egyesülési törvények
utáni időkig fennmaradt a skót klánrendszer.

1603-ban VI. Jakab örökölte Anglia trónját is és I. Jakab néven angol király
lett. A Protektorátus (1653–1659) egy rövid időszakát kivéve Skócia külön állam
maradt, de súlyos konfliktusok voltak a „Covenant” presbiteriánus mozgalma és az
uralkodó között az egyházi kormányzat módjáról. Miután a Dicsőséges forradalom
letaszította a trónról a katolikus VII. Jakabot, és Vilmos és Mária vették
kezükbe az uralkodást, a skótok azzal fenyegetőztek, hogy saját protestáns
uralkodót választanak. 1707-ben azonban, miután Anglia megfenyegette őket, hogy
beszüntetik a szabad kereskedelmet és mozgást a közös határon keresztül, a
skóciai és az angol parlamentek megalkották az egyesülési törvényeket, amelyek
létrehozták Nagy-Britannia Egyesült Királyságát.

1715 és 1745 közt az elűzött király utódainak támogatói, a jakobiták két nagy
felkelést indítottak, de nem sikerült elmozdítaniuk a Hannover-házat a trónról.
Jakab és utódai főleg a skót hegyvidéken és északkeleten, különösen a nem
presbiteriánusok között maradtak népszerűek.

A skót felvilágosodást és az ipari forradalmat követően Skócia Európa egyik fő
kereskedelmi, intellektuális és ipari központjává vált. A második világháborút
követő ipari hanyatlás fájdalmas volt, de a legutóbbi évtizedek kulturális és
gazdasági reneszánszt hoztak. A pénzügyi szolgáltatások és az elektronikai
szektor újra felvirágzott és segítettek az északi-tengeri nyersolaj és
gázlelőhelyek jövedelmei. A politikai színtéren az 1998-as Skócia törvény
(Scotland Act) a skót nép akaratának megfelelően visszaállította a független
Skót Parlamentet. (A királyság korának nemzetgyűlését Skócia Parlamentje néven
ismerték.)

2014. szeptember 18-án népszavazást tartottak arról, hogy Skócia elszakadjon-e a
307 éves brit uniótól, azonban a referendumon a nem szavazat több mint 55%-os
többséggel győzött.

Mivel Skócia az Egyesült Királyság egyik alkotó országa, államfője a brit
uralkodó, 1952 óta II. Erzsébet.

Alkotmányosan az Egyesült Királyság egységes állam, egy szuverén parlamenttel és
kormánnyal. Az 1990-ben alkotott devolúciós szabályok alapján az Egyesült
Királyságot alkotó országok korlátozott önkormányzati jogokat kaptak, amelyeket
a Westminsterben székelő Brit Parlament módosíthat, megváltoztathat,
szélesíthet, vagy megszüntethet. Ilyen értelemben a Skót Parlament nem szuverén.
De nem valószínű, hogy bármely brit parlament egyoldalúan, az illető ország
polgárainak népszavazása nélkül megszüntetne egy belső parlamentet.

A végrehajtó hatalmat a brit alkotmány a Királynő Tanácsára (Queen-in-Council,
vagy Királyi Tanács – King-in-Council) ruházza, a törvényhozó hatalmat pedig a
Királynő Parlamentjére (Queen-in-Parliament, vagy a Király Tanácsa –
King-in-Council. A devolúció bizonyos végrehajtó és törvényhozó hatalmai jogokat
alkotmányosan a Skót Vezetéshez (Scottish Executive), illetve a Skót
Parlamenthez delegált, amely Edinburghban székel. Az Egyesült Királyság
Parlamentje önmagának tartotta fenn a az adókivetéssel, a
társadalombiztosítással, a hadsereggel, a nemzetközi kapcsolatokkal, a
műsorszórással kapcsolatos és egyéb jogokat, amelyeket az 1998-as Scotland Act
(Skócia Törvény) részletez. A Skót Parlamentnek törvényhozó hatalma van a
Skóciát érintő ügyekben és korlátozott jogköre a személyi jövedelemadót
illetően.

A devolúciós (átruházási) szabályok szerint Skóciát 59-en képviselik a Brit
Alsóházban (House of Commons), akik területi választókerületekből kerülnek be. A
Skóciáért felelős államtitkár, aki korában a skót kormányzati rendszert vezette,
ma az Egyesült Királyság kormányában foglal helyet csökkentett jogkörökkel. Az
átruházott ügyeket a Skót Parlament visszautalhatja a westminsteri parlamenthez,
ha úgy ítélik meg, hogy jobb az adott ügyben az Egyesült Királyság szintjén
szabályokat alkotni. A Skócia Hivatal (Scotland Office) az Egyesült Királyság
kormányának egy osztálya, amely a nem átruházott skót ügyekért felelős. Jelenleg
(2006) Alistair Darling a Skóciáért felelős államtitkár. 1999-ig a skót
arisztokraták a Lordok Házában (House of Lords) foglalhattak helyet.

A Skót Parlament által hozott törvények néhány ponton már eltéréseket okoztak a
Királyság többi részéhez képest, például a közszolgáltatásokban. Skóciában
ingyenes az egyetemi oktatás és az idősellátás, miközben mindenütt máshol
fizetni kell ezekért. Skócia megtiltotta a dohányzást nyilvános helyeken.

A 2011-es választáson a Skót Nemzeti Párt (Scottish National Party, SNP),
melynek célja a skót függetlenség, 69 helyet szerzett a 129-ből, ezzel egyedül
alakíthatott kormányt. Az első miniszter az SNP vezetője, Alex Salmond lett. A
legnagyobb ellenzéki párt a Skót Munkáspárt (Scottish Labour Party), ezen kívül
parlamenti jelenléttel rendelkezik a Skót Konzervatív Párt (Scottish
Conservative Party), a Skót Liberális Demokraták (Scottish Liberal Democrats) és
a Skót Zöld Párt (Scottish Green Party). A következő választásokat 2016. május
5-én tartják.

Az elbukott függetlenségi népszavazás elszakadáspárti kampánya azonban növelte a
párt ismertségét és megerősítette pozícióit, ennek köszönhetően a 2015-ös brit
alsóházi választásokon az 59 skóciai választókerületből 56-ot megnyert, és ezzel
a harmadik legnagyobb létszámú frakciót alakíthatja. (Ebben szerepet játszik a
„győztes mindent visz” elven működő, egyéni választókerületekre épülő brit
választási rendszer is.)

A skóciai helyi önkormányzatokról szóló 1994-es törvény (Local Government etc.
(Scotland) Act 1994) értelmében Skócia 1996. április 1-től 32 tanácsi területre
(council area) oszlik. Ezzel egyidejűleg a korábbi helyi önkormányzati területek
– régiók (regions) és körzetek (districts) megszűntek. A tanácsok egységes
hatóságok (unitary authority), amelyek valamennyi helyi önkormányzati
szolgáltatásért felelősek, beleértve az oktatást, a szociális ellátást, a
környezetvédelmet és az útkarbantartást. A nagyobb tanácsokat kisebb területi
bizottságokra (area committee) osztották fel. A közösségi tanácsok (community
council) informális szervezetek, amelyek egy-egy területet képviselnek a tanácsi
kerületen belül. A királynő alkormányzót (Lord Lieutenant) nevez ki, hogy őt
képviselje 35 skóciai alkormányzóságba. (Ezek jórészt csak ceremoniális
jelentőségűek.)

Az Egyesült Királyságban a city státuszt az uralkodó adományozza nyílt
oklevéllel (letter patent). Skóciában hét város rendelkezik city státusszal:
Aberdeen, Dundee, Edinburgh, Glasgow, Inverness, Perth és Stirling. Királyi
burgh státusza 66 településnek van. (A cityk közül csak Dundee, a többiét
visszavonták.)

Egyedi jelenség, hogy Skócia zászlaja azonos St. Andrews zászlajával. Az
azonosság annyira teljes, hogy e kis városban egyetlen közös zászlót tesznek ki
a két eltérő célra.

Skócia lakossága mintegy 5,2 millió fő. A népesség növekszik, mivel a születések
száma meghaladja a halálozásokét, és a vándorlási egyenleg is pozitív. A világon
mintegy 50 millió ember vallja magát skót származásúnak.

A legelterjedtebb nyelv az angol, melynek számos különböző dialektusát beszélik
országszerte. Az ősi kelta eredetű skót gael nyelvet ma is beszélik, sőt a
beszélők száma növekszik. A siketek a brit jelnyelvet használják. Ezek mellett a
bevándorlók révén mintegy 150 további nyelv is jelen van (többek között az arab,
a bengáli, a holland, a francia, a héber, a hindi, a japán, a kantoni, a kurd, a
lengyel, a makaton, a mandarin, a német, az olasz, a pandzsábi, a perzsa, a
spanyol, a török és az urdu).



https://hu.wikipedia.org/wiki/2004-es_labdar%C3%BAg%C3%B3-Eur%C3%B3pa-bajnoks%C3%A1g

A 2004-es labdarúgó-Európa-bajnokság, vagy egyszerűen csak az EURO 2004 volt a
12. a labdarúgó-Európa-bajnokságok történetében, melyet Portugáliában rendeztek
2004. június 12. és július 4. között. Portugália a spanyol és az osztrák-magyar
közös pályázatot megelőzve nyerte el a rendezés jogát 1999. október 12-én. A
mérkőzések helyszínének 8 város 10 stadionja adott otthont. Ahogyan az ezt
megelőző két tornán ezen is 16 csapat vett részt. A rendező mellé a selejtezők
után csatalakozott a maradék 15 válogatott. Lettország története során először
jutott ki az Európa-bajnokságra, míg Görögország 24 év után vett részt ismét.

A torna nem kevés meglepetést hozott, többek között a végső győzelemre is
esélyesnek tartott válogatottak közül Németország, Spanyolország, Olaszország
már a csoportkör után búcsúzni kényszerült, a címvédő Franciaország pedig a
negyeddöntőben esett ki. Először fordult elő az Európa-bajnokságok történetében,
hogy a finálét ugyanaz a két együttes játszotta, akik a torna nyitómérkőzést.

A döntőt 2004. július 4-én rendezték és majdnem megismétlődött a nyitómérkőzés
eredménye, amelyen a házigazda portugálok játszottak a görögökkel. A döntő 57.
percében Baszinász szögletét Harisztéasz fejelte a kapuba és így Görögország
1–0-ra győzött. A hellének győzelme – akik még soha nem nyertek rangos tornát –
óriási meglepetés volt (a legnagyobbnak számító angliai bukméker irodák az
Európa-bajnokság előtt 100:1-re taksálták az arányszámot egy esetleges görög
győzelemre). A sportszakértők, kommentátorok és a közvélemény szerint soha még
ennyire esélytelennek tartott csapat nem nyert rangos tornát.

Az Európa-bajnokság selejtező mérkőzéseit 2002 szeptembere és 2003 novembere
között játszották le. Ötven csapatot osztottak összesen tíz csoportba. Minden
válogatott kétszer játszott a saját csoportjában lévő csapatokkal, egyet hazai
pályán és egyet idegenben. A csoportgyőztesek automatikusan kijutottak a
tornára, a második helyezettek oda-visszavágós párharcban pót selejtezők
keretében döntötték el a további öt szabad hely sorsát. A rendező ország
válogatottjának nem kellett selejtezőt játszania, mivel az automatikus
résztvevőnek számított. A 10 csoportelső plusz a rájátszást megnyerő -csoport
második- 5 csapat és a rendező ország válogatottja alkotta a 2004-es
labdarúgó-Európa-bajnokság 16 résztvevőjét.

A 16 részt vevő válogatott közül 10 az előző 2000-es Eb-n is a mezőny tagjai
volt. Lettország első alkalommal jutott ki, míg Görögország 24 év után vett
részt ismét a tornán. Bulgária, Horvátország, Oroszország és Svájc az 1996-os
debütálása óta másodjára jutott ki az Európa-bajnokságra.

Az UEFA 2003. december 4-én nevezte meg a tornán tevékenykedő 12 játékvezetőt és
a 4 negyedik számú játékvezetőt.

Az időpontok helyi idő szerint (UTC+1), zárójelben magyar idő szerint (UTC+2)
olvashatók.

Az Európa-bajnokság csoportjaiban ha két vagy több csapat a csoportmérkőzések
után azonos pontszámmal állt, a következő pontok alapján kellett megállapítani a
sorrendet:

Ha két csapat holtversenyben állt úgy, hogy az utolsó csoportmérkőzést egymás
ellen játszották (azaz az utolsó csoportmérkőzés, amelyet egymás ellen
lejátszottak, döntetlen lett, és a pontszámuk, összesített gólkülönbségük, az
összes szerzett góljuk száma is azonos) és nincs harmadik csapat, amely velük
azonos pontszámmal áll, akkor közöttük büntetőrúgások döntöttek a sorrendről.
Erre a pontra azonban nem volt szükség.

Az addigi Európa-bajnokságokhoz hasonlóan Magyarországon az MTV rendelkezett a
közvetítési jogokkal. Az összes mérkőzést élőben, helyszínről kommentálva
sugározták, többnyire az M1-en, az utolsó csoportkör párhuzamos mérkőzéseit az
M2-n. A kommentátorok a csoportmérkőzések során Faragó Richard, Egri Viktor és
Matuz Krisztián voltak, az egyenes kieséses szakaszra Faragó maradt kint.



https://hu.wikipedia.org/wiki/K%C3%BCl%C3%B6nben_d%C3%BChbe_j%C3%B6v%C3%BCnk

A Különben dühbe jövünk (eredeti olaszul: Altrimenti ci arrabbiamo, spanyolul: Y
si no, nos enfadamos) 1974-ben bemutatott olasz-spanyol vígjáték, Bud Spencer és
Terence Hill főszereplésével, mely a színészpáros egyik legismertebb filmje.
Fondato ezt az egy filmet rendezte a párosnak, bár volt néhány kevéssé ismert
filmje, amely csak a páros egyik tagjával készült.

Ez volt Bud Spencer és Terence Hill magyarországi mozikban legelsőnek bemutatott
közös filmje, a maga idejében hatalmas sikere volt, heteken keresztül telt
házakkal vetítették a mozikban. Moziváltozata feliratos volt, majd két magyar
szinkron is készült hozzá, 1982-ben és 2000-ben. Tévécsatornákon számtalan
alkalommal leadták, DVD lemezen is megjelent.

Ben egy rozzant autószerelő műhely tulajdonosa Madrid egyik poros külvárosában,
Kid profi autóversenyző. Régi ismerősök, de nem nagyon szívelik egymást.
Mindketten indulnak egy ralikrosszversenyen, amelynek fődíja egy piros színű,
sárga tetős Puma Dune Buggy hobbyautó. Miután holtversenyben győznek, a helyi
kis vidámpark kocsmájában „sör-virsli versenyen” próbálják eldönteni, kié legyen
az autó. A helyi maffia vezére, a Főnök azonban a vidámpark helyére egy hatalmas
felhőkarcolót szeretne építeni, emberei éppen Ben és Kid sör-virsli mérkőzésekor
érkeznek, hogy a vidámparkot erőszakkal bezárják. A látogatókat elzavarják, a
kocsmát szétverik, az akciónak a vadonatúj nyereményautó is áldozatul esik. Ben
és Kid ezt nem hagyják annyiban, a gengszterfőnöktől visszakövetelik autójukat.
A Főnök még akár rá is állna a dologra, ám jobbkeze és kissé lökött
pszichoterapeutája, a Doki rábeszéli, hogy inkább leckéztesse meg őket. De hiába
küldi rájuk az embereit, egy motorosbandát, végül Paganinit, az érzékeny lelkű
és nagyon muzikális profi bérgyilkost, a páros méretes pofonjai vagy furfangjai
mind visszafele sütik el a terveket. Ekkor a Doki kitalálja, Ben és Kid mögött
bizonyára Jeremiás, Ben szerelőműhelyének öreg alkalmazottja áll, aki
évtizedekkel ezelőtt maga is bandavezér (valójában csak az ekkori bandavezér
kedvenc éttermének a szakácsa) volt, ezért őt is alaposan megvereti. Ezután Ben
és Kid komolyan „dühbe jönnek”, ketten egy autóval szétrombolják a főnök
éttermét, majd laposra verik az embereit, ennek hatására az önmagát rendkívül
gonosznak vélő, de valójában békülékeny Főnök letesz a vidámpark
szétrombolásáról, és mindkettejüknek vesz egy-egy piros-sárga sportkocsit.
Minden rendben lenne, ám a próbakör alatt a két autó összekoccan, az egyik
felborul és kigyullad, így úgy döntenek, a megmaradt autóért újra a sör-virsli
versenyen mérik össze magukat.

A film külső jelenetei Madridban és környékén készültek. Ben szerelőműhelyének
helyszíne a Manzanares folyó partján, a Puente de Toledo híd és az Atletico
Madrid stadionja között volt.



https://hu.wikipedia.org/wiki/Franciaorsz%C3%A1g

Franciaország, hivatalosan a Francia Köztársaság (franciául la France vagy
République française) egy független ország. Központi területe Nyugat-Európában
helyezkedik el, de világszerte rendelkezik megyékkel és területekkel. A központi
rész a Földközi-tengertől a La Manche-csatornáig és az Északi-tengerig, valamint
a Rajnától az Atlanti-óceánig terjed. Ezt a territóriumot hatszögletű alakja
miatt a franciák gyakran emlegetik l'Hexagone (magyarul a hatszög) néven.

Szomszédai Belgium, Luxemburg, Németország, Svájc, Olaszország, Monaco, Andorra
és Spanyolország. Tengerentúli függőségein keresztül határos Brazíliával,
Suriname-mal és Sint Maartennel. Franciaországot és Nagy-Britanniát a La
Manche-csatorna alatt futó Csalagút köti össze. Franciaország a legnagyobb
területű nyugat-európai ország és a második legnagyobb kizárólagos gazdasági
övezettel rendelkezik, mely több mint 11 millió négyzetkilométer területű.

Franciaország egységes elnöki köztársaság. Legfőbb eszméi a Emberi és polgári
jogok nyilatkozatában vannak összefoglalva. A 18. és 19. században az ország a
kor egyik legnagyobb gyarmattartó birodalma volt, hatalmas területekkel
Afrikában és Délkelet-Ázsiában és számos szigettel a Csendes-óceánban.
Franciaország fejlett állam, amely a forrástól függően a világ ötödik vagy
hatodik legnagyobb gazdaságával rendelkezik. Évi 82 millió turista látogatja,
ezzel a legkeresettebb ország a világon.

A nemzetközi politikában jelentős szerepet vállal. Alapító tagja az Európai
Uniónak és az ENSZ-nek és Biztonsági Tanácsának, tagja a Frankofóniának, a
G8-nak, az OECD-nek, a NATO-nak és a Latin Uniónak. Franciaország 1966-tól
2009-ig nem volt tagja a NATO katonai szervezetének. Az ország nukleáris
fegyverekkel is rendelkezik. A bortermelésről és a konyhájáról méltán híres
Franciaország Nyugat-Európában terül el. Az országot nagyobbrészt természetes
határok szegélyezik: nyugaton és délen tengerek, délnyugaton és délkeleten pedig
hegységek. Földrajzi arculata változatos, mezők, erdőségek, hegységek és
tengerpartok egyaránt jellemezik területét. Délkeleti szomszédja Monaco, egy
apró, független állam, amely erős szálakkal kötődik Franciaországhoz. A klíma
viszonyok lehetőséget biztosítanak a búza, a kukorica, a gyümölcs, és a szőlő
termelésére is. A roppant fejlett mezőgazdaság mellett az ipar a vezető ágazat,
amelyen belül kiemelt fontossággal bír a gépkocsi, a repülőgép, és a vasúti
járművek gyártása.

A mai Franciaország határai majdnem egybeesnek a történelmi Gallia (Alpokon
túli) területeivel, amelyeket egykor Gallia Transalpina néven ismertek. A
területen kelta (latinul gall) törzsek éltek. Az i. e. 1. században Gallia
egésze a terjeszkedő Római Birodalom provinciája lett, a rómaiak mindenütt
városokat építettek, az őslakosság pedig összekeveredett velük és átvette a
latin nyelvet (romanizáció). A 2-3. század között a kereszténység is elterjedt.

A 4. század végén egyre fenyegetőbbé vált a keleti határon áttörő germán
törzsek, majd az 5. századtól különösen a frankok jelenléte, akiknek nevéből a
„francia” elnevezés is származik. Az 5-9. század között az ország területe a
Frank Birodalom részét képezte, amelynek legnagyobb uralkodója Nagy Károly volt.
Utódai 843-ban a birodalmat három részre osztották, ennek nyugati részéből, a
Nyugati-Frank Királyságból alakult ki Franciaország, amely nevét a mai
Île-de-France tartományról kapta.

Nagy Károly leszármazottai, a Karolingok uralták Franciaországot egészen 987-ig,
ám a dinasztia ekkor kihalt. Ekkor Île-de-France hercegét, Párizs grófját, Capet
Hugót koronázták királlyá. Az ő leszármazottaiból alakultak meg az országot
uraló következő nagy dinasztiák, a Capetingek, a Valois-ház és a Bourbon-ház,
amelyek a hosszú örökösödési háborúk és házassági szövetségek során végül az
egész országot egyesítették. A királyság a 17. századtól élte a fénykorát,
különösen XIV. Lajos („A Napkirály”) uralma alatt (1643–1715). Ekkor
Franciaország óriási hatással volt az egész európai politikára, gazdaságra és
kultúrára, népességének gyors növekedése pedig Európa legnagyobb lakosságú
országává tette. Megkezdődött a francia gyarmatosítás is.

A királyság 1792-ig állt fenn, amikor a nagy francia forradalom kikiáltotta a
köztársaságot. 1799-ben Napoléon Bonaparte tábornok ragadta magához a hatalmat,
aki 1799-ben puccsal megdöntötte a köztársaságot, és első konzullá, majd
1804-ben I. Napóleon néven császárrá kiáltatta ki magát. Seregeivel számos
hadjárat során elfoglalta szinte fél Európát, legyőzte az ellene szervezett
európai koalíciók hadseregeit, a meghódított országokból csatlós államokat
kreált, és több helyen saját családjának tagjait ültette trónra. Oroszország
elleni hadjárata azonban kudarccal járt, és a napóleoni háborúkban kb. egymillió
francia katona halt meg. Mégis ez az időszak volt a francia dicsőségnek és a
francia nemzet kialakulásának nagy korszaka. Napóleon 1815-ös vereségét
követően, Franciaországban restaurálták a Bourbon-királyságot. 1830-ban újabb
forradalom tört ki, amelynek eredményeként elűzték a Bourbon uralkodót, és
alkotmányos királyságot vezettek be, az Orléans-i házból választott uralkodóval.

1848-ban ismét forradalom következett, melynek során a Nemzetgyűlés kikiáltotta
a „második Francia Köztársaságot”. Ez azonban rövid életű volt, Napoléon
Bonaparte unokaöccse, Louis Napoléon tábornok puccsal megszerezte a főhatalmat,
és 1852-ben III. Napóleon néven császárrá koronáztatta magát (Második
Császárság). Uralma alatt az ország gyors ütemben fejlődött, meggyorsult a
gyarmatszerzés is, és Franciaország európai pozíciói megerősödtek. III. Napóleon
császár 1870-ben a Francia Császárságot parlamentáris monarchiává nyilvánította.
Ebben az évben azonban kitört a porosz–francia háború, amelyben a Franciaország
súlyos vereséget szenvedett. Miután a németek megszállták az országot, a császár
megbukott. 1871-ben polgári radikális – szocialista forradalom kezdődött,
megalakult a párizsi kommün. Ennek leverése után létrejött a „harmadik
köztársaság”.

Franciaország 1870 és 1914 között jelentős gyarmatbirodalmat épített ki (francia
imperializmus). Létrejött a brit-francia szövetség (antant) a fegyverkező Német
Birodalom ellensúlyozására.

Angolszász szövetségeseinek segítségével Franciaország az első világháborúból,
majd a náci német megszállást követően a második világháborúból is végül
győztesként került ki. Ez azonban nem akadályozta meg a gyarmatbirodalom
(Afrika, Ázsia, Óceánia) széthullását az 1950-es években. A háború után az
úgynevezett „negyedik köztársaság”, majd 1958-tól máig az „ötödik köztársaság”
következett, amely Charles de Gaulle vezetésével új alkotmányt dolgozott ki a
köztársasági elnök megnövekedett jogkörével.

1968-ban baloldali diáklázadások törtek ki, a polgárháborús veszélyt sikerült
elhárítani, azonban de Gaulle lemondott. Utódai, Georges Pompidou és Valéry
Giscard d’Estaing még sokáig az ő nyomdokain jártak, majd 1981-ben a szocialista
François Mitterrand vette át helyüket, aki számos szociális reformot hajtott
végre. Mivel azonban a fő társadalmi problémákat nem sikerült megoldania, bukása
után megerősödött a jobboldal. Az elnöki posztot 1995 óta Jacques Chirac
töltötte be. A 2007-es elnökválasztáson a magyar gyökerekkel rendelkező Nicolas
Sarkozy lett a köztársasági elnök.

Franciaország külpolitikáját a 90-es évek óta az Európai Unió fejlődésének
elősegítése, ezen belül különösen a Németországgal való kibékülés és
együttműködés jellemzi. 1999-ben bevezették az eurót. Ennek ellenére az ország
lakosságának többsége a 2005. májusi népszavazáson az Európai Alkotmány ellen
szavazott.

Franciaország kontinentális területe (France métropolitaine) Nyugat-Európában a
Földközi-tengertől egészen az Északi-tengerig, a Rajnától az Atlanti-óceánig
terjed. Szárazföldi szomszédai Belgium, Luxemburg, Németország, Svájc,
Olaszország, Monaco, Andorra és Spanyolország. Az Egyesült Királyságtól a La
Manche-csatorna választja el. A központi területhez számítják Korzika szigetét
is. Az ország gyarmatosító múltja örökségeként Európától távoli úgynevezett
tengeren túli megyékkel és adminisztratív módon függő területekkel rendelkezik.
Dél-Amerikában Francia Guyana szomszédos Suriname-mal és Brazíliával.
Franciaországhoz tartozó kis szigetek mindhárom óceánban találhatók.

Francia vidékek domborzata igen változatos képet mutat. A tájak északon és
nyugaton tengerparti síkságokká szelídülnek, míg a keleti és déli- délkeleti
vidékek vadregényes hegyláncokkal (például Francia-középhegység) kápráztatják el
az oda látogatót. Délen tör az ég felé a Pireneusok vonulata, és innen a
Földközi-tenger partján, a Francia Riviérán végighaladva elérjük az Alpok
csúcsait. Itt emelkedik Európa legmagasabb pontja is, a 4808 m-es Mont Blanc.

A Vogézek déli részétől déli irányban, a Francia-középhegység keleti részén a
Cévennekig húzódó vízválasztó vágja ketté az országot. A vízválasztótól keletre
a Rhone és a Saone gyűjti össze az Alpok és a keleti országrész vizeit és
szállítja a Földközi-tengerbe. Franciaország többi nagy folyója már az
Atlanti-óceán vízgyűjtő területéhez tartozik. Az északi terület legjelentősebb
folyója a Szajna. Az Oise, az Aisne, a Marne és a Yonne vizeit összegyűjtve a
Párizsi-medencén átfolyva a La Manche-ba torkollik. A Francia-középhegységben
eredő Loire a Bretagne-tönk déli peremét átszelve éri el az óceánt. Az
Aquitániai-medence fő folyója, a Garonne a Pireneusokból és a
Francia-középhegység nyugati oldalairól lefutó vizeket gyűjti össze. A
Francia-középhegységből lefutó másik jelentős folyóval, a Dordogne-nyal közös
tölcsértorkolatuk a Gironde. A Lorraine-i fennsíkon és az Ardennekben eredő
folyók az Északi-tengerbe szállítják vizüket. A Maas, a Moselle és az Ill a
Rajna mellékfolyói. Az éghajlatnak megfelelően az ország folyóit egyenletes
vízjárás és bő utánpótlás jellemzi. Az egyes vízrendszereket fejlett
csatornahálózat köti össze.

Franciaország éghajlatát az óceáni és mediterrán hatások befolyásolják
legerősebben. Az ország túlnyomó részének éghajlata enyhe telű óceáni, a
tengerpartoktól távolabbi területeken azonban a kontinentális éghajlat
sajátosságai is megjelennek. A földközi-tengeri partvidék éghajlata jellemzően
mediterrán, ugyanakkor a magasabb hegyvidékeken, így elsősorban az alpi
területeken változatos magashegységi éghajlat alakult ki. Az ide látogatók tehát
egész évben igen eltérő időjárással találkozhatnak az ország különböző részein.

A mediterrán térség éghajlata jelentősen különbözik a többi régióétól. Itt a
legenyhébb a tél (a leghidegebb hónap középhőmérséklete 6-8 °C), míg a
mérsékleten meleg nyári hónapokra 22-24 °C-os középhőmérsékletek jellemzők.
Júliusban és augusztusban gyakori itt a nyári szárazság, amikor egy-egy hónap
során csupán 10–30 mm csapadék hullik. Franciaország déli vidékein a nyári
hónapokban jóval többet süt a nap, általában 11-12 órát - míg északon egy nyári
napon 7-9 órás napsütésre lehet számítani. A tenger vize a földközi-tengeri
partokon augusztusban a legmelegebb, 23-25 °C-os, de júniusban és júliusban is
felmelegedhet 21-23 °C-ig.

A Franciaország déli részén található Provence tartomány egyik jellegzetes
időjárási sajátossága a sokszor napokon át fújó, kellemetlenül erős északi szél,
a misztrál, amely elsősorban télen, de az év más szakában is gyakori.
(Öltözködés: A Földközi-tenger partvidékén nyári délutánokon gyakorta
29-32 °C-ig emelkedik a hőmérséklet, így a pamut és a kimondottan nyárias
öltözködés a megfelelő. Természetes, hogy - elsősorban a tengerparti strandokon
- sapka, kalap viselése szükséges lehet.)

A földközi-tengeri partvidéken és Dél-Franciaország némely részein mediterrán
növényzet van. Örökzöld tölgyesek, píneák, ciprusok és olajfák a táj jellegzetes
szárazságtűrő növényei. A magyaltölgy mindenütt elterjedt, a paratölgy főként a
kavicsos felszíneken található. Az erdőket sok helyen erdőirtás és legeltetés
miatt keletkezett bokorerdők, macchiák és garigue-ok váltották fel. A
Vizcayai-öböl mentén a homokdűnéket helyenként tengerparti fenyvesek borítják.
Az ország többi része, a magas hegységeket kivéve a nyugat-európai kevert tölgy-
és bükkerdők övezetébe tartozik. Ezekhez a Vogézek lejtőin szelídgesztenyések
csatlakoznak. A vizet át nem eresztő talajokon lápi és mocsári növénytársulások
jöttek létre.

A nemzeti parkok hálózatához az európai Franciaországban 7 nemzeti park
tartozik. Teljes területük 3710 km². Évente 7 millió látogatójuk van. A nemzeti
parkokon kívül alacsonyabb szintű védett területek is vannak az országban. A
nemzeti parkok:

Cévenneki Nemzeti Park (Dél-Franciaországban, névadója a Cévennek); Écrins
Nemzeti Park (az Alpokban); Guadeloupe Nemzeti Park (a Kis-Antillák Guadeloupe
szigetén, amely Franciaország tengerentúli megyéje); Guiana Amazonasi Park
(Dél-Amerikában Francia Guyana tengerentúli megyében); Mercantour Nemzeti Park
(az Alpokban, a tenger közelében) Port-Cros Nemzeti Park (a Francia Riviéra,
szigetek és főleg tenger); Pyrénées Nemzeti Park (a Pireneusokban); Réunion
Nemzeti Park (Réunion szigetén az Indiai-óceánon, a sziget Franciaország
tengerentúli megyéje); Vanoise Nemzeti Park (az Alpokban, területileg összefügg
az Olaszországban lévő Gran Paradiso Nemzeti Parkkal).

Franciaország jelenleg 26 régióra és ezeken belül 100 megyére (franciául
département) oszlik.

Franciaország demokrácia, annak is a fél-prezidenciális változata; az elnök
politikai súlya a parlamentáris rendszerekben megszokottnál nagyobb, de például
az amerikai elnökénél kisebb.

Az államfő különleges státusát jól mutatja, hogy az alkotmány államszervezeti
része az elnökről szóló II. címmel kezdődik. A korábbi, 1946-os alkotmány a
Nemzetgyűlést helyezte az államfő elé. Az elnök a végrehajtó hatalom része.
Mivel a végrehajtó hatalomnak része a kormány is, ezért a végrehajtó hatalom
„dualista”, „kétfejű” („bicéphale”) jellegű. A köztársasági elnököt általános
közvetlen választással öt évre választják. Az 1958-ban elfogadott alkotmány az
államfő közvetett választását írta elő, az elektorok a parlamenti képviselők, a
szenátorok és az önkormányzatok képviselői voltak. Az államfő közvetlen
választását 1962-ben vezették be. Az elnök mandátuma eredetileg hétéves volt,
ezt a 2000-ben csökkentették a jelenlegi öt évre.

Az 1958. évi alkotmány a kormányt is erősíteni kívánta a parlamenttel szemben,
elkerülendő a III. és IV. köztársaságokat jellemző kormányzati instabilitást. A
kormány tagjai a miniszterelnök, a miniszterek és államtitkárok. A minisztereket
a miniszterelnök javaslatára az elnök nevezi ki. Egyes miniszterek
államminiszteri (ministre d'Etat) státusban rangban a „rendes” miniszterek
fölött, de a miniszterelnök alatt állnak.

A kormány általában hetente ülésezik; ülésein az államtitkárok csak kivételesen
vesznek részt. Mivel a minisztertanácsot az államfő vezeti, kormánytanács
(Conseil de cabinet) elnevezéssel kialakult egy, a minisztertanács üléseit
előkészítő szervezet, amit a miniszterelnök vezet. A parlamentnek felelős
kormány irányítja a közigazgatást és a fegyveres erőket. A miniszterelnök
irányítja a kormány tevékenységét. A miniszterelnök és az államfő viszonyát
elemezve megállapították, hogy „a miniszterelnök nem politikai vezér, sokkal
inkább az adminisztráció, a szűkebb értelemben vett igazgatás feje (Bihari
Ottó).”

A francia törvényhozás szerve a Nemzetgyűlésből (Assemblée Nationale) és a
Szenátusból (Sénat) álló kétkamarás parlament. A Nemzetgyűlés 577 tagja az egyes
választókörleteket képviseli és ötévente, közvetlenül választják őket. A
mindenkori kormánynak szüksége van a Nemzetgyűlés többségének támogatására,
ugyanis a gyűlésnek joga van feloszlatni a kabinetet. A 321 (2010-től 343)
szenátort egy csaknem 50 000 tagú elektori kollégium választja kilencéves
ciklusokra; a Szenátus tagjainak harmadát 3 évente választják újra. Ha a két ház
között nincs egyetértés, akkor a végső szó a Nemzetgyűlésé. Jelenleg a
Szenátusban az Unió egy Népi Mozgalomért (UMP) van többségben, míg a
Nemzetgyűlésben a szocialisták.

Centrista: Unió a Francia Demokráciáért (UDF) (2007-óta Demokrata Mozgalom
(Modem)); Radikális Párt (PR).

Jobboldali: Unió egy Népi Mozgalomért (UMP) (Union pour un mouvement populaire);
Mozgalom a Franciáért (MPF).

Franciaország hadereje vagy a francia fegyveres erők háborús hadrendje magában
foglalja az ország szárazföldi erőit (Armée de terre), a légierőt (Armée de
l'air), a csendőrséget (Gendarmerie nationale) és a haditengerészetet (Marine
nationale). Ezek a haderőnemek és az alárendeltségükbe tartozó katonai
szervezetek egységesen a francia haderő vezérkari főnöke (Chef d'état-major des
armées CEMA) irányítása alá tartoznak és a főparancsnoki tisztet a mindenkori
francia köztársasági elnök tölti be.

A haderő létszáma 2007-ben 442 122 fő, mely tartalmazta a békehadrendben a
belügyminiszter irányítása alá tartozó 100 132 fős csendőrséget is. A francia
haderő létszámát tekintve a világ 14. legnagyobb fegyveres ereje. 2009-ben
harmadik a világon, a védelemi kiadásokra fordított költségvetési főösszeg
(65 740 000 000 amerikai dollár) alapján és megelőzi ezzel az Egyesült
Királyságot. Az Amerikai Egyesült Államok és Oroszország mögött Franciaország az
öt atomnagyhatalom között a hordozófejek számát tekintve (melyek 1960-as
próbatesztje óta saját fejlesztésűek) szintén a harmadik helyen áll.

A francia haderőknél 1997. október 28. óta nem szolgál sorozott állomány. Az
ország katonai potenciálját tekintve, katonai szolgálatra alkalmas 11 262 661 fő
és évente a hadköteles korba, a betöltött 17. életévükbe lépő férfiak száma
389 204 fő.

Franciaország népességének történelmi fejlődése a nyugati világban a 19.
századtól kezdve sajátosan alakult. A 19. században és a 20. század első felében
a népességszám Franciaországban nem növekedett akkora ütemben, mint Európa többi
részén, ugyanakkor a 20. század második felében sokkal erősebb növekedés volt
tapasztalható a többi országéhoz, vagy az előző évszázadokban mért saját
növekedéséhez képest.

1974-et követően a népességnövekedés lelassult, mélypontját éves 0,39%-kos
növekedéssel 1990-ben érte el, amivel már sokkal inkább összhangba került Európa
népességfogyásnak indult többi részével. Mindezek után a 2004-es francia
népszámlálás adatai jócskán meglepték a demográfusokat. A 2004-es népszámlálás
szerint megtörtént, amit senki nem jósolt előre, az 1999-es népszámlálást
követően a népességnövekedés felgyorsult. 1999 és 2003 között a népességbővülés
0,58% körül alakult, 2004-ben pedig 0,68% lett, ez csaknem elérte az
észak-amerikai szintet. 2004 a legmagasabb népességnövekedést eredményezte az
országban 1974 óta, és ezzel Franciaország jóval megelőzi Európa többi országát
(leszámítva Írországot). 2003-ban az európai természetes növekedést majdnem
teljes egészében Franciaország természetes növekedése tette ki (a bevándorlást
nem számítva): az Európai Unió 216 000 lakossal bővült (a bevándorlás nélkül),
amiből 211 000 volt Franciaország népességének növekedése önmagában és 5 000 az
összes többi EU tagországé együttvéve. 2004-ben Franciaország népességének
természetes növekedése elérte a 256 000 főt.

A váratlan eredmények jelentős következményekkel járhatnak a jövőre nézve.
Oroszország és Németország után Franciaország jelenleg a harmadik legnépesebb
ország Európában. A demográfusok eredetileg úgy számították, hogy 2050-re
Franciaország európai területén 64 millió ember fog élni, de ma már egyetértenek
abban, hogy az 1990-es növekedési ütemre alapozott becsléseik visszafogottak
voltak. Ma már úgy tartják, a tengerentúli területek nélküli Franciaország
lakossága 2050-re eléri a 75 millió főt. Ha ezek a becslések valósággá válnak,
ez értelemszerűen változásokat eredményez a brüsszeli erőviszonyokban is. 2004
közepén Franciaország lakosainak száma (a tengerentúli részekkel együtt)
13,6%-át tette ki a 460 millió fős EU-nak. Az Európai Unió 25 tagállamának
2050-re jósolt 445 millió lakosából pedig már 17,5% él majd Franciaországban az
előrejelzések szerint.

Az ENSZ Menekültügyi Főbiztossága (UNHCR) szerint a politikai menedéket kérők
aránya 2003 és 2004 között 3%-kal nőtt, míg ugyanezen időszak alatt az Egyesült
Államok számára benyújtott menekültügyi kérelmek száma 29%-kal csökkent.
Franciaország ezzel 2004-ben átvette az USA vezető helyét a menekültek
célországainak listáján.

Franciaországot a történelem előtti időktől kezdve kereskedelmi, népvándorlási
és hadműveleti utak szövik át. A mai népesség az évszázadok során négy fő
európai népcsoport keveredése eredményeképpen alakult ki: kelta (gall és
breton), akvitán (baszk származású), római és germán (frank, vizigót, burgund,
normann). A történelmi népcsoportokon kívül a 19. századtól kezdve további
népcsoportok települtek Franciaországba, csak a legismertebbeket említve:
belgák, olaszok, spanyolok, portugálok, lengyelek, örmények, kelet-európai
zsidók, magreb népek, arabok, berberek, fekete-afrikaiak és kínaiak. Jelenlegi
becslések szerint a francia népesség 40%-át ezek a bevándorló hullámok teszik
ki, amivel Franciaország etnikailag az egyik legváltozatosabb országgá vált
Európában és ebben jelentősen hasonlít az Egyesült Államokhoz és Kanadához. A
hivatalos statisztika szerint, a franciák aránya még mindig 84%. A bevándorlók
aránya azonban egyre nő, megbecsülni nehéz a számukat. Többségük afrikai és
ázsiai bevándorló, elsősorban arab és fekete. Főleg a volt gyarmatokról
érkeznek, leginkább Algériából, Marokkóból, Tunéziából. A franciákon belül a
különböző, nyelvjárások (valójában önálló nyelvek) beszélői, mint például az
okszitánok, provanszálok aránya 21%. Az elzászi németek és a bretonok aránya
egyaránt 1,5%. A katalánok, cigányok és korzikaiak aránya 1,5-1,5%. A flamandok
0,3% míg a baszkok aránya 0,2%.

Franciaországban az egyetlen hivatalos nyelv a francia. Ugyanakkor esetenként,
főként az idősebbek, több más helyi nyelvet és dialektust is megértenek és
használnak, mint például a provanszál, a katalán, a baszk, a breton, a Haiti
kreol, a korzikai, a flamand, a lotaringiai német, valamint néhány további
dialektus, mint például az elzászi, a gaszkonyi és a picard. Ezeket a történelmi
nyelveket és nyelvjárásokat tájszólásként kezelik, noha ez legtöbbjükre nézve
hamis. Némelyiket már iskolákban is tanítják, noha helyi és nemzeti szinten is
hivatalosan csak egy nyelvet ismernek el. Néhány, a bevándorlók által beszélt
nyelv szintén elterjedt, különösen a nagyvárosokban: a portugál, a maghreb arab,
berber nyelvek, dél-szaharai nyelvek, a török, a kínai (wu, kantoni, min nan és
mandarin), a vietnami és a khmer a leggyakoribbak.

Franciaország történelmileg túlnyomórészt római katolikus ország antiklerikáris
tendenciákkal. A vallásszabadság alkotmányos alapjog, ahogy az Emberi és polgári
jogok nyilatkozatában lefektették. A közszféra és a vallások között a laïcité
(laicizmus) a meghatározó elv, mely szerint a kormány nem avatkozik az ország
vallási közösségeinek életébe, de nem is támogatja azokat. A kormány nem vezet
statisztikát a lakosok vallásáról. Ismeretlen forrású statisztika elérhető a
’CIA World Factbook’ című kiadványban, amely szerint: római katolikus 83-88%,
muszlim 5-10%, protestáns 2%, zsidó 1%. Egy 2003-as felmérés szerint a lakosok
41%-a szerint Isten létezése „kizárt” vagy „valószínűtlen”, 33% állítja, hogy az
„ateista” szó többé-kevésbé ráillik, 51% kereszténynek vallja magát. A hívők
közül 62% római katolikusnak, 6% muszlimnak, 2% protestánsnak, 1% zsidónak, 2%
pedig más vallásúnak mondta magát, 26% azt állította, hogy nem hisz vallásokban,
1% pedig megtagadta a válaszadást.

Franciaországban található Nyugat-Európa legnépesebb muszlim közössége. Legfőbb
központjuk a Párizsi Nagymecset.

Az ország a fejlett országok sorába tartozik, tagja a G8-nak, és 2005-ben a Föld
hatodik legnagyobb gazdaságát tudhatta magának, 2118 milliárd dolláros GDP-vel.
Mindazonáltal az egy főre jutó GDP szerinti európai rangsorolásban csak a 9-edik
volt 25-ből az Eurostat szerint, és világszinten a 17-edik.

Franciaország vasúthálózata 31 840 km hosszú, ezzel a legterjedelmesebb
Nyugat-Európában. A vasúti közlekedésben a legfontosabb szerepet a nemzeti
vasúttársaság, az SNCF játssza. Az SNCF üzemelteti a Thalys, Eurostar és a TGV
nagysebességű vasúthálózatot. Az Eurostar az Egyesült Királyságot köti össze az
európai kontinenssel a Csatorna-alagúton keresztül. Franciaország Andorrán kívül
minden szomszédjával létesített vasúti összeköttetést. A nagyvárosi
közlekedésben metrók és villamosok egészítik ki a buszjáratokat.

Az ország 893 300 km közúttal büszkélkedhet. Az úthálózat Párizs környékén a
legsűrűbb, az utak és autópályák látszólag az egész országból itt találkoznak. A
francia közutakon jelentős nemzetközi gépjárműmennyiség is áthalad. Az utak és a
nagyvárosok közelében futó autópályák ingyenesek, a városok között viszont az
autópályák használatáért fizetni kell. Az autópiacot a hazai gyártók, a Renault
(27%-os piaci részesedés), a Peugeot (20,1%) és a Citroën (13,5%) uralják.
Franciaország büszkélkedhet a világ legmagasabb közúti hídjával, a Millau
völgyhíddal, és még sok más fontos híddal, olyanokkal, mint például a Normandia
híd.

Országszerte 478 repülőtér található Franciaországban. A Párizs vonzáskörzetében
fekvő Charles de Gaulle nemzetközi repülőtér az ország legnagyobb és
legforgalmasabb légi kikötője, amely az országba érkező légi forgalom nagy
részét fogadja és összekapcsolja Párizst a világ legtöbb fontos városával.
Franciaország nemzeti légitársasága az Air France, bár mellette még sok kisebb
privát társaság is üzemeltet repülőjáratokat. Az országban tíz jelentősebb
kikötő található, a legnagyobb ezek közül Marseille a Földközi-tenger partján.
Csaknem 15 000 km csatorna szeli át Franciaországot. A Canal du Midi a Garonne
folyón keresztül köti össze az Atlanti-óceánt a Földközi-tengerrel.

Franciaország a világ második legnagyobb atomenergia-termelője, az Amerikai
Egyesült Államok után.

Franciaország nemzeti szimbóluma Marianne, a gall-sapkás nőalak, aki egyben a
szabadság és a francia forradalom jelképe is. Az előző szimbólum a Gall Kakas
volt, a vakmerő bátorság jelképe.

A francia nyelv a latinból származik, elsősorban kelta és frank hatásokkal. A
11. századtól létező középkori francia nyelven írt irodalom Nyugat-Európában az
egyik legrégibb nemzeti nyelven írt irodalom, a középkori irodalom elsődleges
forrása a kontinensen.

Noha a francia irodalomnak ez a kitüntetett szerepe a 14. században az itáliai
nemzeti nyelven készült irodalom hatására (ld. az Itáliai reneszánsz: Irodalom
és költészet c. szakaszát a reneszánsz szócikkben) némileg elhalványult, a 16.
században alkotói szempontból jelentős átalakuláson ment keresztül és a 17.
századra az európai irodalom meghatározó elemévé vált.

A 18. században a franciában külön irodalmi nyelv alakult ki (lingua franca) és
egész Nyugat-Európa valamint Amerika diplomáciai nyelvének szerepét is
betöltötte. A francia nyelvű írások mély hatást gyakoroltak az összes európai és
az amerikai irodalom alakulására, ugyanakkor rá is erős hatást gyakoroltak a
többi nemzet irodalmi hagyományai (például a brit vagy a német romantika a 19.
században). A 19. század és a 20. század francia irodalmi fejlődése különösen
erős hatást gyakorolt a modern világirodalomra, főként a szimbolizmus, a
naturalizmus, Balzac, Zola és Proust szépprózája, a szürrealizmus, az
egzisztencializmus és az abszurd színház stílusaiban és műfajaiban.

A francia imperializmus és gyarmatosítás az amerikai, az afrikai térségben és a
Távol-Keleten a francia nyelvet a nem európai kultúrák számára is használható
közelségbe hozta, amelyek a nyelvet sajátosan átalakítva úgyszintén jelentősen
hozzájárultak a francia irodalom által nyújtott élmények és tapasztalatok
bővüléséhez.

Az ancien régime arisztokratikus eszméi, a forradalmat követő nacionalista
szellem és a modern Franciaország harmadik köztársaságának tömegoktatási elvei
egyaránt erős hatást gyakoroltak arra a folyamatra, amelynek során a francia
irodalmi örökség a francia kultúra részévé vált. Napjainkban a francia
oktatásban a prózára, a (gyakran fejből idézett) költészetre és a színházra is
nagy hangsúlyt helyeznek. Az állam jelentősen támogatja az irodalmi munkákat, az
irodalmi díjak kiemelt hírnek számítanak, a Francia Akadémia (Académie
Française) és a Francia Intézet (Institut de France) összefogja Franciaország
legfontosabb nyelvi és művészeti intézeteit, a francia televízió pedig írókról
és költőkről készít és vetít filmeket, amire meglehetősen nagy az igény, az
irodalmi és művészeti témákról szóló heti beszélgetős műsor, az 'Apostrophes' az
egyik legnagyobb nézettséget érte el Franciaországban. Az irodalom a francia
embereket mélyen foglalkoztatja és öntudatuk formálásában fontos szerepet tölt
be.

Francia irodalmi klasszikusok: Marcel Proust: Az eltűnt idő nyomában (A la
recherche du temps perdu), Michel de Montaigne: Esszék (Essays), La Fontaine:
Mesék (Fables), Stendhal: Vörös és fekete (Le Rouge et le noir), François
Rabelais: Gargantua és Pantagruel (Gargantua et Pantagruel), Honoré de Balzac:
Goriot apó (Le pere Goriot), Gustave Flaubert: Bovaryné (Madame Bovary), Émile
Zola: Germinal (Germinal), Albert Camus: Közöny (L'Étranger), François-René de
Chateaubriand: A kereszténység szelleme (Genius of Christianity), Stéphane
Mallarmé: Kockadobás (Un coup de dés), Denis Diderot: Mindenmindegy Jakab
(Jacques le fataliste), Jean Racine: Phaedra (Racine)|Phaedra (Phedre),
Louis-Ferdinand Céline: Utazás az éjszaka mélyére (Voyage au bout de la nuit),
Victor Hugo: A párizsi Notre-Dame (Notre Dame de Paris), A nyomorultak (Les
Misérables), Gaston Leroux: Az operaház fantomja (Le Fantôme de l'opéra), A
sárga szoba rejtélye (Le Mystere de la chambre jaune), Molière: A Fösvény
(L'avare), Tartuffe (Tartuffe)

Franciaország jelentős szerepet játszott a film és a filmművészet létrejöttében.
A Lumière fivérek találták fel a mozit. Nagy francia filmrendezők voltak a
némafilm korában Georges Méliès, a két világháború között Jean Renoir, a második
világháború előtt és után Marcel Carné. Az 1950-es évektől meginduló francia új
hullám az egész világ filmművészetére jelentős hatást gyakorolt, legnagyobb
rendezői Jean-Luc Godard és François Truffaut. Az 1980-as évektől máig ismét
megújult a francia film, a korszak kiemelkedő alkotói Luc Besson, Krzysztof
Kieślowski, Jean-Pierre Jeunet.

A 19. század végén, a mozi korai éveiben, számos kísérletező művész származott
Franciaországból. Auguste és Louis Lumière feltalálta a kinematográfot és az
általános történészi megítélés szerint az 1895-ben Párizsban L'Arrivée d'un
train en gare de la Ciotat címmel bemutatott vetítésük jelentette a mozi
születését. A következő években filmesek szerte a világon megkezdték munkájukat
az új médiummal, köztük a mozi nyelvének ma már közismert technikái közül többet
is kifejlesztő, nagy hatást gyakorló Georges Méliès, aki 1902-ben Utazás a
Holdba (Le Voyage dans la Lune) címmel elkészítette az első science fiction
filmet.

Létrejött az első korai filmstúdió, a Gaumont Pictures és további filmes
egyéniségek bukkantak fel, mint Pathé Frères vagy Alice Guy Blaché, aki La Fée
au Choux címmel 1896-ban forgatta első filmjét, majd 1897-től 1906-ig
gyártásvezető volt a Gaumont filmstúdióban, itt körülbelül 400 filmet készített.
Pályafutását az Egyesült Államokban folytatta, csakúgy mint Maurice Tourneur,
egy másik ismert filmes a 19. század elejéről.

Az 1920-as években főként szürrealista alkotások születtek, amit az akkori sajtó
éles kritikával nézett. A korszak bravúrja az Andalúziai kutya című munka volt
Luis Buñuel és Salvador Dalí, alkotása. Buñuel és Jean Cocteau fiatalkorai
műveikben is már megcsillant zsenialitásuk, ami végigvezette őket egész pályájuk
során. Buñuel a harmincas években felhagyott a szürrealizmussal.

A televízió korának eljövetelével a mozilátogatás visszaesésének problematikája
fenyegetőnek tűnik az egyes nemzetek filmiparjai számára. A francia filmipar és
általában véve a francia nyelvű kultúrtermelés kisebb az angol nyelvűnél, aminek
egyik oka, hogy a nagyobb piacok, köztük az amerikai piac, vonakodnak az idegen
nyelvű filmek forgalmazásától. Ennek következtében a francia filmeknek egy
viszonylag szűk piacon kell megélniük, kisebb költségvetéssel, mint amerikai
versenytársaiknak.

Híres francia képzőművészek: Gustave Courbet, Eugene Delacroix, Édouard Manet,
Claude Monet, Georges Seurat, Paul Cézanne, Paul Gauguin, Henri Rousseau,
Auguste Rodin, Pablo Picasso

A franciák étkezése általánosságban kalóriaszegényebb, mint a hagyományos magyar
konyha. Reggelijük könnyű tejeskávéból vagy kakaóból és valamilyen
péksüteményből, főleg croissant-ból áll, és elmaradhatatlan a vaj, a dzsem és a
méz. Az ebéd ma már alkalmazkodott a modern élethez, de még az intézményes –
például iskolai – étkezés is választékos, több fogásos; inkább salátafélék, vagy
másfajta előétel, húsétel körettel, mártással, zöldséggel, de délben gyakran
fogyasztanak főételként vegyes ízelítőt, végül desszertet. A legnagyobb szerepe
a vacsorának van, amely könnyű, de több fogásból áll, még a legegyszerűbb
helyeken is legalább négyből. A franciáknál leves nem gyakran kerül az asztalra,
ha viszont igen, akkor rendszerint este, és elsősorban a téli időszakban. Máskor
gyakori, hogy a vacsorát is előétellel kezdik, utána frissen sült húsétel vagy
hideg húsok, majd sajtfélék, gyümölcs, esetleg édesség zárja a sort. Az ital
alkalmazkodik a fogásokhoz, általában a legkedveltebb a könnyű vörösbor. A
vacsora nem csak az élvezetekről szól, szerepe elhanyagolhatatlan a család
szempontjából, hisz a történések, beszélgetések színtere; a közös vacsora a
francia család elidegeníthetetlen joga.

A specialitások és különlegességek, mint mondjuk az osztriga, libamáj, különféle
töltött szárnyasok hétvégéken és ünnepnapokon kerülnek fogyasztásra.
Táplálkozásuk egészséges, hiszen rengeteg gyümölcsöt és zöldségfélét
fogyasztanak, ezenkívül fontos, hogy vajjal, a mediterrán területeken
olívaolajjal sütnek, és ételeiket nem fűszerezik agyon, soha nem használnak
annyit, hogy az elnyomja az eredeti ízt. Legjobban a friss, zöld ”füveket”
kedvelik; a kakukkfüvet, tárkonyt, turbolyát, bazsalikomot és a petrezselymet,
gyakori a babérlevél használata, s fahéjjal, szegfűszeggel, sáfránnyal,
szerecsendióval, gyömbérrel, köménnyel is fűszereznek. Viszonylag sok borsot
alkalmaznak, fűszerpaprikát azonban csak ritkán és keveset. Népszerűek még a
különböző hagymafajták is, különleges ízhatás elérése végett még curryvel és a
chilivel is sütnek, melyek egykoron gyarmataikról jutottak el hozzájuk egzotikus
fűszerként.

Február 2-án (gyertyaszentelő) szinte minden francia palacsintát süt. A félig
megsült palacsintát feldobják, és ha lapjára esik, akkor az elkövetkező év
sikeres lesz. Ha nem, akkor gondokkal teli év köszönt a palacsintazsonglőrre.

Franciaország oktatási rendszere hasonlít a többi európai rendszerhez. A francia
oktatási rendszer felépítése: Előiskola (Maternelle), Elemi iskola (école
élémentaire), és további iskolák (collège lycée, lycée professionnel). A lycée
intézményét Napóleon hozta létre 1801-ben. Jules Ferry (1832–1893) francia
miniszter hozta létre a modern általános iskolát ("l'école républicaine"),
melybe a gyerekeknek 6 és 12 éves koruk között kötelező volt járniuk.

A felsőoktatás az állami egyetemeken és a Grand école elitiskolákon zajlik.
Utóbbiakra példa a társadalomtudományokra koncentráló Institut d'études
politiques de Paris, a közgazdasági École des Hautes Etudes Commerciales de
Paris, a mérnöki tudományok terén a szintén párizsi École Polytechnique és MINES
ParisTech, ill. a strasbourgi École nationale d'administration az
államigazgatási felsőoktatásban. Az elitiskolákat kritika érte állítólagos
elitizmusuk miatt.

Az ország minden oktatási programját a Nemzeti Oktatás Minisztériuma (Ministère
de l'Éducation nationale, de la Jeunesse et de la Vie associative) szabályozza.
A felsőoktatás három szinten van megszervezve az európai mobilitás jegyében:

Franciák hozzájárulása a világ kulturális örökségéhez hatalmas. Az alábbi lista
az UNESCO által kulturális világörökséggé nyilvánított helyeket tartalmazza.

A legnépszerűbb sport Franciaországban a labdarúgás. A franciák nagy hévvel
szurkolnak kedvenc klubcsapataiknak és a nemzeti válogatottnak. A szurkolás
1998-ban meghozta az eredményt: Franciaország világbajnok lett, ráadásul hazai
pályán. A siker tovább folytatódott: a csapat 2000-ben Zinedine Zidane
vezetésével az Európa-bajnokságot is megnyerte. Ezen kívül 1984-ben szintén EB
győzelemnek örülhettek a franciák, a Platini-vezette csapat hazai pályán
diadalmaskodott. Az 1984-es los-angeles-i olimpián lettek aranyérmesek.

Az 1903 óta, nyaranta megrendezett Tour de France a világ legrangosabb országúti
kerékpárversenye. 3 héten át küzdenek egymással a világ legjobb biciklistái, a
hegyi szakaszokkal is tarkított, különösen nehéz viadalon. 2005-ben már
hetedszer az amerikai Lance Armstrong nyert, francia versenyző utoljára
1985-ben, Bernard Hinault személyében állhatott a dobogó legfelső fokára.

A Magny-Cours-i Forma 1-es versenypálya adott otthont a francia nagydíjnak. A
franciák legendás F1-es pilótája a négyszeres világbajnok Alain Prost (1985,
1986, 1989, 1993), a brazil Ayrton Senna nagy riválisa. F1-es alakulatuk, a
Renault 2005-ben és 2006-ban az egyéni és a konstruktőri világbajnoki címet is
megszerezte a spanyol Fernando Alonso révén. A Renault F1-es csapata 2010-ben
Vitalij Petrov-Robert Kubica párossal vág neki a szezonnak. 2009-től a párizsi
székhelyű FIA (Nemzetközi Automobil Szövetség) új elnöke a francia Jean Todt
lett, aki ezt megelőzően a Scuderia Ferrari legendás irányítási képességű
csapatvezetőjének szerepét töltötte be, 5 világbajnoki címet szerezve Michael
Schumacherrel.

A WRC franciaországi szakaszait eddig Korzika szigetén rendezték meg, 2010-től
áthelyezték Elzászba, azon belül Strassbourgba. Sébastien Loeb nyolcszoros
rali-(WRC)-világbajnok (2004–2011), ezzel a sportág valaha volt legsikeresebb
ralipilótája, összes címét a francia Citroën csapattal szerezte meg. Másik WRC
világbajnokuk Didier Auriol (1994). Nicolas Vouilloz a 2008-as
IRC-ralivilágbajnok, a szintén francia Peugeot csapattal.

Ötször lobbant fel az olimpiai láng Franciaországban, két nyári és három téli
olimpián. 1900-ban és 1924-ben Párizs adott otthont nyári játékoknak. Pályáztak
harmadszorra is, de 2012-ben London nyerte el a rendezés jogát. Az első téli
olimpiát 1924-ben, Chamonixban rendezték. 1968-ban Grenoble, majd 1992-ben
Albertville volt az esemény házigazdája. Az olimpiai eszme is Franciaországban
éledt fel: Pierre de Coubertin báró ötletére elevenítették fel 1896-óta
négyévenként az ókori görög játékokat. Az országnak eddig 218 aranyérme van a
játékokról. A nyári játékokon a vívás, a téli játékokon pedig az alpesi sí a
legnépszerűbb sportág a francia sportolók körében.

Nagy érdeklődésre tart még számot a Francia Nyílt Teniszbajnokság, amit a
párizsi Roland Garros-stadionban rendeznek.



https://hu.wikipedia.org/wiki/Michael_Cimino

Michael Cimino (New York, 1939. február 3. – Los Angeles, 2016. július 2.)
amerikai filmrendező, forgatókönyvíró és filmproducer. Legismertebb alkotása A
szarvasvadász, amely öt Oscar-díjat nyert, többek között a legjobb
filmrendezőnek járót. Cimino-t nehéz természete, maximalizmusa, önfejűsége tette
hírhedté, és emiatt hosszú távra bealkonyult a karrierje.

Kezdetben dokumentumfilmeket és tv-reklámokat készített New Yorkban. 1971-ben
Hollywoodba költözött. Még ebben az évben elkészült első forgatókönyvírói
munkája a Silent Running. 1974-ben a Clint Eastwood és Jeff Bridges
főszereplésével készült Villám és Fürgeláb című krimivígjátékkal sikerült
megvetnie a lábát filmrendezőként, majd 1978-ban elkészült A szarvasvadász című
filmje, amelyben ő volt a producer, a forgatókönyvíró és a rendező is. Ezzel
elnyerte a legjobb filmrendezőnek járó Oscar-, Golden Globe- és Marquee-díjat
is.

Cimino A szarvasvadász sikerének köszönhetően kapott immár szabad kezet újabb
filmjének megrendezéséhez, mely szintén saját dédelgetett ötlete volt, ez volt A
mennyország kapuja című western, melyben Kris Kristofferson és A
szarvasvadászból is ismert Christopher Walken voltak a főszereplők (Walken amúgy
szintén kapott Oscart A szarvasvadászért). Cimino természetének köszönhetően
azonban a film forgatása nagyon lassan haladt, a maximalista rendező a
jelenteket rengetegszer vette fel újra, díszleteket építettet és bontatott le ok
nélkül, pazarolta a nyersanyagot és számos filmes kollégájával összeveszett.
Ráadásul a forgatáson lovak pusztultak el és állítólag Cimino és a stábtagok
kábítószerezése lehetetlenítette el a munkát véglegesen, amire a vélemények
szerint a film büdzséjéből is jelentősen költöttek. Ciminonak ez a munkamorálja
és arroganciája már A szarvasvadász forgatásakor is megmutatkozott, amikor
kirúgta a vágóját, mert az meg akarta rövidíteni a túl hosszúra nyúlt film
kópiáját. A film vágásáért szintén Oscart kapó vágó ellenére Cimino azt
nyilatkozta, hogy a filmet saját maga vágta.

Miután A mennyország kapuja majd egyéves csúszással és a költségek
megtriplázódásával 1980 novemberében végre bemutatásra került, rögtön meg is
bukott; a rendkívül hosszú, eredetileg 219 perces filmre alig volt kíváncsi
valaki, noha a rendező 1981 tavaszára 149 percre rövidítette, így sem érdekelt
senkit, minekutána a filmre költött több mint 40 millió dollárhoz képest
nagyjából 3 millió csordogált bevételként vissza. A film anyagi bukása pedig a
forgalmazó United Artists-ot is csődbe rántotta, amit végül az MGM vásárolt fel.
A látványos bukás után Cimino legalább tíz évig nem állt szóba egy újságíróval
sem.

A kudarc után Cimino mégis újra lehetőséget kapott a Gumiláb című zenés film
megrendezésére, azzal a feltétellel, hogy nem lépi át a költségvetést, amikor
azonban mégis újabb pénzösszeget akart kérvényezni, kirúgták (a filmet aztán
Herbert Ross rendező készítette el). Cimino a következő években még négy filmet
csinált, 1985-ben A sárkány éve című bűnügyi filmet, 1987-ben a A szicíliai című
történelmi kalandfilmet, 1990-ben A félelem órái című thrillert, 1996-ban pedig
a Hajsza a Nap nyomában című drámát, de mindegyik film kritikailag és anyagilag
is bukás volt. Az évek során rengeteg megvalósulatlan projekbe ölte az idejét,
elmondása szerint több mint ötven olyan forgatókönyvet írt, amiből nem lett
semmi. Néhány filmtervét végül mások valósították meg (Született július 4-én,
Michael Collins).

2007-ben a Cannes-i filmfesztivál hatvanadik évfordulójára készült rövidfilm
összeállításban az egyik kisfilmet Cimino rendezte No Translation Needed
(Fordítás szükségtelen) címmel.



https://hu.wikipedia.org/wiki/I._Szulejm%C3%A1n_oszm%C3%A1n_szult%C3%A1n

A Törvényhozó (Kanunî) és a Nagy jelzővel illetett I. Szulejmán (oszmán-törökül
سليمان, modern törökül Süleymān) (Trabzon, 1494. november 6. – Szigetvár, 1566.
szeptember 6.) apja, I. Szelim halálát (1520) követően, 26 évesen lett az Oszmán
Birodalom szultánja, egyben az iszlám kalifája. A világhatalmi ambíciókat
dédelgető ifjú uralkodó az európai hegemónia megszerzéséért kirobbant harcba
bekapcsolódva, trónra lépését követően szinte azonnal közép-európai
terjeszkedésbe kezdett, melynek végső, de soha meg nem valósult célja Bécs
bevétele volt. A Perzsia elleni – Irak elfoglalásával végződő – keleti, és az
európai keresztény hatalmakkal szembeni földközi-tengeri győzelmeit követően a
szultán figyelme hűbérese, Szapolyai János halálakor (1540) újra Magyarország
felé fordult, annak megszállása mellett döntött. E hódító hadjáratsorozat egyik
utolsó epizódja, Szigetvár 1566. évi ostroma azonban nemcsak a védők, de az
oszmán sereg vezéreként a helyszínen tartózkodó idős szultán számára is
végzetesnek bizonyult, hiszen a vár bevétele előtti napon ő maga is életét
vesztette. Halálának helyén eltemetett belső szervei fölé győztes alattvalói
hamarosan türbét emeltek. Hitvese, Hürrem szultána is legendás alakká vált, mint
a világtörténelem egyik legbefolyásosabb uralkodófelesége.

Szulejmán valószínűleg 1494. november 6-án született a Fekete-tenger partján
fekvő kis-ázsiai Trabzonban (Trapezunt). Apja a későbbi I. Szelim szultán, aki
ekkor beglerbég (beylerbey) volt a Trabzoni vilajet élén. Anyja a tatár
származású Ajse Hafsza szultána, I. Mengli Girájnak, az oszmán vazallus Krími
Kánság uralkodójának lánya. 1509-ben, tizenöt éves korában ő maga is kormányzói
pozícióba került; nagyapja, II. Bajezid szultán a Krím-félsziget délkeleti
partvidékén elhelyezkedő Kaffai szandzsák vezetőjévé nevezte ki. Az apja trónra
lépését követő éveket Saruhani szandzsákbégként már a birodalom hatalmi
centrumához, Isztambulhoz jóval közelebbi Maniszában töltötte. Itt kötött szoros
barátságot későbbi bizalmasával, a rabszolga sorból származó Pargali Ibrahimmal.

Amikor 1520-ban trónra lépett, apja politikájával ellentétben nyugatra
fordította figyelmét, s I. Ferenc francia királlyal szövetségben a Habsburg-ház
nagy hatalmának megtörését tűzte ki politikájának fő céljául. A franciák később
a teljes európai fronton együttműködtek a törökökkel. 1543-ban például Esztergom
ostromakor a törököket egy francia tüzéregység is segítette. A damaszkuszi
beglerbég, Janbirdi al-Ghazali nem ismerte el Szulejmán uralkodását, ezért
lázadást szított, melyet a helytartó Ferhat pasa is támogatott. 1521. január
27-én a lázadást leverték, al-Ghazalit pedig megölték. Helyére Ayas Mehmedet
nevezték ki.

A többszöri pápai és más tiltás ellenére a törökök folyamatos ellátást kaptak a
kor legmodernebb fegyvereiből, és az Oszmán Birodalomban is folyt
fegyvergyártás, amelyet európai rabok, olasz és francia kalandor mesteremberek,
és az inkvizíció üldözései elől főleg Spanyolországból menekülő zsidók
segítettek. Amit a törökök nem tudtak pénzért megvenni vagy helyben legyártani,
azt hadizsákmányként is megszerezhették. Trónra lépését követően szinte
azonnal, már 1521-ben a Habsburg-házzal szövetségben lévő, és európai hatalmi
törekvéseinek útjában álló Magyarország ellen fordult; Szabács, Nándorfehérvár
és Zimony elfoglalásával utat nyitott az oszmán fegyvereknek és befolyásnak
nyugat felé (magyar–török háború [1521–1526]).

1522-ben kiragadta Rodosz szigetét a johanniták kezéből (rodoszi hadjárat), és
miután 1525-ben a győztes paviai csatát követően  V. Károly Nyugat- és
Közép-Európa ura lett, Szulejmán ismét megtámadta Magyarországot.

Magyarország megtámadása szükségszerűen következett be, a rutinszerűen működő
oszmán hadigépezetet működtetni kellett, ugyanakkor a keleti perzsaellenes
háborúkat be kellett fejezni. Magyarország már régóta határos volt az Oszmán
Birodalommal, ezért áttevődött ide a hadszíntér.

Szulejmán 1521. május 18-án élete első hadjáratára indult körülbelül ötvenezer
fős seregével. Az oszmán hadvezetés megosztott volt a háborús célok
tekintetében, végül a ruméliai török sereg Ahmed vezetésével Szabács, míg az
anatóliai had Piri Mehmed nagyvezírrel Nándorfehérvár ellen vonult, amit a
magyar haderő a határvédelem elavultsága, mozgósítási nehézségek, személyes
ellentétek, és a készletek kimerülése miatt nem tudott megvédeni. A török sereg
az 1521. évi hadjáratban egy széles rést ütött a délvidéki határszakaszon, ezért
egy új védelmi szakaszra volt szükség, hogy a következő években induló
offenzívát valamiképp megállítsák. A magyar határvédelem nehéz feladat előtt
állt, amit az is jelzett, hogy 1525-ben egy kisebb seregre volt szükség ahhoz,
hogy Jajca elszigetelt végvárába megérkezzen az ellátás. A siker kiaknázása
török részről azért nem lehetett maximális, mert Szulejmán hátrahagyta az
anatóliai seregeket egy esetleges perzsa támadás kivédésére. Ezzel azonban
elvesztette azt a lehetőséget, hogy a Kemálpasazáde-krónikában is írt végcélját,
Budát elfoglalhassa.

A török hadvezetés tisztában volt Magyarország belső állapotaival, ráadásul
1524-ben meghalt I. Iszmáíil sah, aminek az eredményeként a perzsa fenyegetéstől
mentesült az Oszmán Birodalom, a Habsburg–francia háború pedig Magyarországot
védtelenné tette. Szulejmán a török haderő mennyiségi és logisztikai fölényének
köszönhetően 1526. augusztus 29-én a mohácsi ütközetben vereséget mért
Magyarországra, majd szeptember 10-én győztesként vonult be Buda várába. Bár a
Magyar Királyságot a Szerémség várainak kivételével ez alkalommal állandó
jelleggel még nem szállta meg, a mohácsi csatavesztés az ország sorsát hosszú
időre eldöntötte. A hadjárat következményei közé tartozott, hogy II. Lajos
halála lehetővé tette a Habsburg-ház csehországi és magyarországi trónra
jutását.

Szulejmánnak nem kedvezett a Habsburg-ház közép-európai megerősödése, ezért
újból Magyarország felé fordult, ahol az oszmán stratégiának megfelelően a belső
megosztottságra épített. I. Ferdinánddal szemben Szapolyai Jánost támogatta,
majd Szapolyai megsegítése ürügyén 1529-ben harmadszor vezetett hadat
Magyarországra.

Hadjárata céljául ezúttal Bécs bevételét tűzte ki, de a Niklas Salm által
hősiesen védelmezett várost nem bírta elfoglalni, így 40 000 ember elvesztése
után október 14-én kénytelen volt az ostromot beszüntetni. Bécs elfoglalása és a
Habsburgok legyőzése egyértelműen azzal a következménnyel járt volna, hogy
Magyarország véglegesen és teljesen betagolódik az Oszmán Birodalomba. Maga
Szulejmán írta egy levelében 1541-ben, hogy a meghódított Magyarország időben
túl messzire esett a birodalomtól, ezért bízta annak vezetését az adófizetést
vállaló Szapolyaira, akit az 1526-os székesfehérvári országgyűlés királlyá
választott. Ugyanakkor az sem elvethető alternatíva, miszerint Magyarország
megszállására kényszerből, a Habsburg fenyegetés miatt került sor, vagy azt épp
csak felvonulási területnek és ütközőzónának használta föl. A történészek
Szulejmán magyarországi szándékait illetően a lehető legkülönbözőbb
álláspontokat vallják.

Az előbbit egy újabb sikertelen hadjárat követte 1532-ben, melyet Jurisics
Miklós Kőszeg védelmezésével tett emlékezetessé. Szulejmán, aki 1529-ben már
sikertelenül ostromolta Bécset, most szerette volna a Habsburgok Bécs alatt
összpontosított haderejét elcsalni, hogy nyílt csatában vívhasson meg velük és
úgy gondolta, hogy ezt a célját Kőszeg ostromával és elfoglalásával éri el. A
Bécs előtt álló hatalmas birodalmi csapatok (cseh, magyar, olasz, spanyol
hadakkal) készen várták a törököket. A vár bevételéért indított támadás azonban
meglehetősen felemás eredménnyel zárult. A védők kifejezetten erős
ellenállásával szembesülve a szultán elfogadta a hosszabb távon védhetetlen erőd
kapitánya által ajánlott egyezséget: a török győzelem jeleként kitűzték a várra
a félholdas zászlót, de a törökök nem foglalták el, sőt a vereséggel felérő
győzelem után Szulejmán eredeti tervét feladva Kőszeg alól visszafordult. Nagy
valószínűséggel visszariadt a Bécs előtt felsorakozott hatalmas, mintegy
nyolcvanezer fős császári csapattal való (cseh, magyar, olasz, spanyol hadakkal)
nyílt összecsapástól. 

Szulejmán számára igen kockázatos lett volna a csata, mert seregének csak
töredéke állt a nyílt mezőn is megmérkőzni képes janicsár és szpáhi egységekből,
hadseregének tekintélyes része irreguláris egységekből és a moldvai vajda
fegyvereseiből állt.

1541-ben I. (Szapolyai) János király előző évi halála, és az ennek nyomán kitört
utódlási harc ismét Magyarországra szólította a szultánt.

A vazallus Erdélyt Szapolyai özvegyének, Izabellának és fiának, János
Zsigmondnak adományozta, hogy a keleti részeken biztosítva legyen, majd
Nyugat-Magyarország ellen fordult. Ettől kezdve nemhogy Bécset nem érhette el,
de meg kellett vívnia olyan nyugat-magyarországi várakat is, amelyeket korábban
könnyelműen kiengedett a kezéből. Ez alkalommal megverte a Budát ostromló
Wilhelm von Roggendorfot, a szultáni táborba rendelt Izabella királyné és a
magyar főurak, Török Bálint és Fráter György távollétében pedig csellel kezébe
kerítette a várat augusztus 29-én. Ezt követően a Duna–Tisza közét török
tartománnyá tette.

Miután a Joachim brandenburgi őrgróf által vezetett, Buda visszafoglalását célzó
német birodalmi vállalkozás 1542-ben kudarccal végződött, Szulejmán 1543-ban egy
újabb hadjáratban elfoglalta Pécset, Székesfehérvárt és Esztergomot, a hódoltság
területét Magyarország dunántúli részére is kiterjesztve. Távozása után pedig
pasái Visegrádot, Hatvant és Nógrádot is elfoglalták. Ilyen módon Szulejmán
biztosította a felvonulási útvonalát és védőgyűrűt vont Buda köré.

1547-ben öt évi fegyverszünetre lépett Ferdinánddal, aki 30 000 arany évi adó (a
kor szóhasználatában: ajándék) fizetésére kötelezte magát. Amikor Ferdinánd
király 1551-ben Fráter György megöletése után Erdélyt birtokába vette,
Szulejmán 1552-ben újrakezdte a háborút, melynek folyamán vezérei a török
hódoltság területét újra számottevően növelték. Ebben az évben, augusztus
10-11-én zajlott a palásti csata és ebben a hadjáratban esett el Temesvár
(Losonci István), Drégely (Szondy
György), Gyarmat, Kékkő, Hollókő, Buják és Szolnok vára is. Az egri
vár védői Dobó István várkapitány vezetésével szerencsésen visszaverték az
ostromot.

1556-ra hosszú távon rendeződött Erdély sorsa is. Öt évnyi Habsburg-uralmat
követően János Zsigmond visszatért Lengyelországból, ahol ezt követően török
vazallusként uralkodott a Szulejmán szultán bábáskodásával létrejött, széleskörű
belső autonómiával rendelkező, de külpolitikai értelemben az Oszmán Birodalomtól
függő Erdélyi Fejedelemség élén.

1566-ban az idős szultán védence, János Zsigmond érdekében az 1564-ben trónra
lépett Miksa király ellen személyesen vezetett hadat és Szigetvárt vette ostrom
alá.

A személyes jelenlét már csak azért is szükséges volt, mivel a területgyarapító
politikában bekövetkezett passzivitás miatt az udvarából több mint tíz éve ki
nem mozdult uralkodóra mind nagyobb nyomás nehezedett, hogy újabb győztes
hadjáratot vezessen és korábban (1558-ban) Szulejmánt a II. Mehmed által
megkezdett uralkodói elzárkózás miatt kritikák érték. 1566-tól állandó gyakorlat
lett, hogy a kinevezett vezírek, a szerdárok vezették a hadsereget, de Szulejmán
ekkor ezt még nem tehette meg.

A Zrínyi Miklós által páratlan hősiességgel védelmezett vár bevételét Szulejmán
már nem élhette meg. 1566. szeptember 6-án az akkor még ostromlott vár falai
alatt halt meg. Az ostrom sikere érdekében halálát a nagyvezír és alvezérei
titokban tartották a hadsereg előtt, sőt a győzelem után is úgy szállították
kocsijában Nándorfehérvárra, mintha élne. A majdnem 72 éves 46 évig uralkodó
szultánt fia, II. Szelim követte a trónon. Halála után Szulejmán belső szerveit
Szigetvár mellett Turbékon, testét pedig Isztambulban temették el.

Magyarországi sírhelye a legutóbbi időkig ismeretlen volt, de a Zrínyi-Szulejmán
Kutatócsoport tagjai által a Szigetvár-turbéki szőlőhegyen 2015-ben elkezdett
régészeti feltárás eredményei azt jelzik, hogy ott szinte biztosan az ő
türbéjének a maradványait találták meg.

Szulejmán apja, I. Szelim 1514-ben győzelmet aratott Iszmail perzsa sah
felett, 1516-1517 folyamán pedig meghódította Szíriát, Palesztinát és Arábia egy
részét, aminek eredményeként megszerezte az iszlám legszentebb helyei, Mekka,
Medina és Jeruzsálem fölötti ellenőrzést is, valamint a mamelukok által
irányított Egyiptomot. Szulejmán uralkodása alatt ezzel szemben a Duna-medencei
és a földközi-tengeri terjeszkedés élvezett prioritást. Nem utolsósorban azért,
mivel az I. Szelim alatt a perzsa fronton vívott harcok nagy emberveszteséggel
jártak, továbbá vallási okokból sokan kifogásolták az iszlám világon belüli
konfliktusokat.

Az 1530-as években a szultán figyelme egy időre mégis a keleti ügyek felé
fordult. A Perzsiát uraló Szafavidákkal vallási és ideológiai alapon mindvégig
szemben állt az Oszmán Birodalom, magát a hadjáratot azonban a bagdadi és
bitlisi helytartóknak a perzsa sahhoz való átállása váltotta ki. Ibrahim
nagyvezír az 1533-1535-ben a perzsák ellen folytatott hadjárat során kétszer is
bevonult Tebrizbe elfoglalta Bagdadot és Irak nagy részét, ahol új tartományokat
sikerült szervezniük. 1546-ban a bagdadi beglerbégnek sikerült elfoglalnia a
dél-mezopotámiai Bászrát, amivel Irak egésze a törökök kezére került, egyúttal
kijutottak a Perzsa-öbölhöz és megszerezték a közel-keleti kereskedelmi
útvonalak fölötti teljes ellenőrzést is.

Szulejmán a Szafavidák megtörése céljából 1548–1549-ben hozzáfogott a második
hadjáratához. A perzsa haderő kitért a támadás elől és a felperzselt föld
taktikáját alkalmazta, emiatt és a kemény tél miatt a török sereg nem győzhetett
a kaukázusi hadszíntéren. 1553-ban a szultán harmadik, egyben utolsó hadjáratára
indult a sah ellen. Bár Szulejmán visszafoglalta Erzurumot és átkelt
az Eufráteszen, a sah seregének kitérő harcmodora ebben az esetben is
megfosztotta győzelmétől. A hadakozást az 1555-ös békekötés zárta le, amelyben a
szultán lemondott a Tebrizre és Jerevánra formált igényéről, a perzsa sah
viszont elismerte az oszmán fennhatóságot Irak egésze, valamint Örményország és
Kurdisztán jelentős része fölött.

I. Szelim erőfeszítése ellenére az Oszmán Birodalom elsősorban szárazföldi
hatalom maradt, a Földközi-tenger térségében a johannita lovagrend és V. Károly
Spanyolországa állott a török ambíciók útjában. Szulejmán azonban Rhodosz
1522–1523-as elfoglalásával felszámolta a birodalom fővárosa és a Közel-Kelet
közötti tengeri összeköttetés útjában álló utolsó akadályt is. A szultán
hatalmas hajóhad építésébe kezdett, a törökök tengeri uralmát pedig tovább
erősítette az észak-afrikai berber kalózok oszmán szolgálatba állása Khair
ad-Din vezetésével.

Szulejmán és V. Károly összecsapásainak hadszíntere idővel a Földközi-tenger
nyugati részére helyeződött át. Ennek során a török és észak-afrikai hajók
rendszeresen fosztogatták Spanyolország, Itália és Szicília partjait, emellett a
francia és a török flották együttműködésére is sor került. Málta szigetét V.
Károly német császár és spanyol király 1530-ban a johannitáknak adományozta,
ahol a Rodoszról kiszoruló lovagrend fenntarthatta államát. Részt vettek a
velencei–török háborúkban és a spanyol–török háborúkban, 1551-ben és 1565-ben
visszaverték a Máltát támadó török haderőt. Noha a szigetet később sem sikerült
birtokba venniük, a törökök földközi-tengeri hegemóniája a sorozatos győzelmek
eredményeként, amit a II. Fülöp spanyol király hajóhadára mért 1560. évi
megsemmisítő csapás koronázott meg, kiteljesedni látszott.

Szulejmán halála után ennek az 1571-es lepantói csata vetett véget, amelyben az
egyesült spanyol, velencei és pápai hajóhad vereséget mért a török flottára. A
keresztes győzelem eredményeként a török flotta gyakorlatilag megsemmisült.

Szulejmánnak ágyasaitól (Fülhane és Gülfem), valamint hitveseitől (Mahidevran és
Hürrem) összesen 12 gyermeke született. Törvényes felesége azonban egyedül a
szláv származású, rabszolgaként Szulejmán háremébe került Hürrem szultána
(eredeti nevén Anastasja Lisowska vagy Alexandra Lisowska) volt, akivel 1534-ben
hivatalos házasságot kötött, és aki az uralkodóhoz fűződő mély érzelmi kötődését
kihasználva, addig példa nélkül álló hatalmi befolyásra tett szert az udvarban.
Szulejmán Musztafa herceg megöletése után Mahidevrant Bursába száműzte.

Szeretett asszonya szépségén túl  intrikus természetéről is híres (vagy hírhedt)
volt. Nemcsak a birodalom, hanem Szulejmán felett is szinte korlátlan hatalma
volt. Elérte többek között azt is, hogy a szultán megölette bizalmasát és
barátját, Pargali Ibrahim pasát, a birodalom nagyvezírit és legidősebb,
Mahidevrantól született fiát, Musztafát, így biztosítva a trónt saját gyermeke,
a később Szulejmán örökébe lépő Szelim herceg számára. Cselszövéseiben lánya
Mihrimah és veje, Rüsztem pasa nagyvezír, valamint Mose Hamon, a szultán zsidó
orvosa segédkeztek. A padisah felismerve az őt ért személyes veszteséget és a
birodalom belső békéjének megingását, mély apátiába süllyedt, de olyan mély
szerelmet táplált iránta, hogy sohasem küldte el magától. Hiába voltak távol
egymástól hetekig, hónapokig, esetenként évekig, folyamatosan tartották
egymással a kapcsolatot. 1558-ban bekövetkezett halála után 8 évig gyászolta
nevető asszonyát (a Hürrem név törökül vidámat jelent). Ezután Mihrimah lépett
anyja helyébe, aki örökölte annak intrikus természetét. Ennek ellenére a szultán
számára utolsó éveiben egyedül csak a Hürremre emlékeztető Mihrimah nyújtott
némi vigaszt.

Nemcsak mint hadvezér tűnt ki, de az ő idejében hozott törvények miatt is az
egyik legnagyobb hatású török uralkodó volt. Fejlesztette az ipart,
kereskedelmet és földművelést, bőkezű volt a tudósok és költők iránt, és
szigorúan ellenőrizte a hivatalnokokat. Családi körben azonban igazi keleti
fejedelem volt, zsarnok és kegyetlen. Hogy kedvenc feleségétől, Hürremtől
(Rokszolánától) született második fiának, Szelimnek a trónt biztosítsa, első
feleségétől, Mahidevrantól született gyermekét, Musztafát megölette. Hürremtől
született fiai közül egyet öletett meg, a testvérével, Szelimmel az utódlásért
kitört harcban alul maradt Bajazid herceget, aki Hürremtől származó fiai közül
leginkább hasonlított anyjára. (Ezért is volt Rokszolana kedvence.)

Ugyanakkor olyan értékelések is születtek személyét illetően, hogy az Oszmán
Birodalom katonai potenciálját rosszul, határozott célok és eredmények nélkül
használta fel. Stratégiai elképzelések nehezen ismerhetők fel a négyfrontos
hódításokban, minden arcvonalon helyt akart állni és nem keresett vagy talált
prioritást. Kereskedelmi politikája alapvetően elhibázott, nem távolodik el a
középkori sémáktól. Az oszmán törekvések Magyarországon azért buktak meg, mert a
birodalom erőit meghaladó célokat tűztek ki, de Szulejmán hibás lépései
következtében – Erdély önállósítása, tétova, elkésett hadjáratok Magyarországon,
1540 után elkeseredett küzdelem a központi területek ellenőrzése miatt – azt sem
érte el, amire képes lehetett volna.

Szulejmán személyének és a szultáni udvar belső életének populáris hangvételű
tévés feldolgozása a 2011-ben indult, és jelenleg már a negyedik évadában járó,
több mint negyven országban sugárzott Szulejmán (eredeti nevén Muhteşem Yüzyıl -
Nagyszerű század) szappanopera.



https://hu.wikipedia.org/wiki/Szalai_%C3%81d%C3%A1m

Szalai Ádám (Budapest, 1987. december 9. –) magyar válogatott labdarúgó,
jelenleg a német TSG 1899 Hoffenheim csapatában játszik. Posztját tekintve
csatár. Eddigi pályafutása nagy részét Németországban töltötte, ahová 2004-ben
szerződött először, amikor nevelőklubja, az Újpest FC megegyezett a VfB
Stuttgart csapatával. Itt a második csapatban kapott lehetőséget, de
futballozott a Bundesligában az 1. FSV Mainz és a Hannover 96 színeiben is, ezen
kívül a stuttgarti évek után három szezont eltöltött a világhírű Real Madrid
tartalékcsapatában, a Castillában.

A magyar válogatottban 2009-ben mutatkozott be egy Oroszország elleni 1-1-es
döntetlen alkalmával. Részt vett a 2016-os Európa-bajnokságon, ahol ő szerezte a
torna során a nemzeti csapat első gólját, ami a magyar válogatott első gólja
volt a kontinenstornák történetében Kű Lajos 1972-es találatát követően.

Szalai karrierjét szülővárosában, Budapesten kezdte a Budapest Honvéd és az
Újpest csapataiban. 2004-ben Németországba tette át székhelyét két évre, hogy a
VfB Stuttgart ifjúsági csapatainál teljesíthesse be fejlődését. A 2006–2007-es
szezonban a felnőttek között is bemutatkozott a Stuttgart B csapatával a német
negyedosztályban.

2007 augusztusában Szalai a Real Madrid tartalék csapatához, a Real Madrid
Castillahoz került, ára megközelítőleg 500 000 € volt. A második szezonjában a
harmadosztályban – az egyetlen osztály amelyben részt vett spanyolországi
tartózkodása alatt – Szalai 37 meccsen 16 gólt szerzett, ám csapata csak a 6.
helyen végzett, lemaradva így a feljutási küzdelmekről.

2010. január 9-én a Real Madrid júniusig kölcsönadta Szalait a német 1. FSV
Mainz csapatának. Hét nappal később be is mutatkozott a Bundesligában. A 63.
percben lépett pályára csereként, a Bayer Leverkusen elleni 4–2-es idegenbeli
vereség alkalmával.

Szalai első gólját a Borussia Dortmund felett aratott 1–0-s győzelem alkalmával
szerezte, 2010. április 10-én. Második találatát az Bayern München ellen lőtte
egy idegenbeli 2–1-es siker során, szeptember 25-én. A felső sarokba
továbbított, erős lövés a mainziak hatodik egymásutáni győzelmét jelentette (a
sorozat végül hét meccsre nyúlott). 2011. január 14-én Szalai térdsérülést –
keresztszalag-szakadást – szenvedett a Kaiserslautern elleni mérkőzés során, így
a bajnokság végéig a partvonalon túlra kényszerült. Az idényben 20 mérkőzésen
négy gólig jutott.

2012. január 22-én Szalai felépült sérüléséből és visszatért a Mainzhoz egy
Leverkusen elleni, idegenbeli 3–2-es vereség második félidejében. Augusztus 1-én
2015 júniusáig meghosszabbította szerződését, majd első mesterhármasára is sor
került a Hoffenheim elleni, hazai 3-0 siker során.

2013. február 10-én tizenkettedszer is bevette az ellenfelek hálóját a
2012–2013-as Bundesliga küzdelmek során, ezzel a valaha is volt legtöbb gólt
szerző magyar játékos lett a Bundesligában. A korábbi rekordot egyszerre
tartotta Détári Lajos és Vasile Miriuţă, akik 11 gólt szereztek az Eintracht
Frankfurt színeiben 1988–1989-ben, illetve az Energie Cottbus játékosaként
2000–2001-ben.

2013. április 15-én a Skysports.com egy olyan cikket tett közzé Szalairól,
amelyben Horst Heldt a német Schalke főmenedzsere azt állította, hogy a Schalke
érdekelt Szalai leigazolásában, ám ahhoz először Bajnokok Ligájába történő
kvalifikálás szükséges, hogy a pénzügyi alap is rendelkezésre álljon a nyári
esetleges ügylethez. Heldt elmondása szerint Szalait remek játékosnak tartja, és
valóban azok egyike, akit saját csapatában szeretne látni. 2013. június 22-én a
British Sportmole megjelentette, hogy Szalai beszámolók szerint valóban közel
áll a Schalkéba való igazoláshoz.

2013 június 27-én írt alá négyéves szerződést a Schalkéval. Német labdarúgókupa
mérkőzésen mutatkozott be elsőként az FC Nöttingen ellen. Először ligamérkőzésén
a Hamburger SV ellen debütált góllal és mindjárt pontszerző találatot szerzett,
hiszen 2-3-as állásnál ő egyenlített ki.

2014. július 4-én a német élvonalbeli labdarúgó-bajnokságban szereplő TSG 1899
Hoffenheim német egyesület hivatalosan is bejelentette, hogy Szalai 2018-ig
aláírt a csapathoz. Az első idény elején jól ment neki a játék, 13 mérkőzésen 4
gólt szerzett, a tavaszi fordulókban azonban már nem jegyzett újabb gólt. 2015
őszén mindössze négyszer lépett csereként pályára a csapatban, a tabella végére
csúszó együttesnél pedig lemondtak a szerepeltetéséről. 2017. február 4-én
csereként beállva két gólt lőtt volt csapatának, a Mainznak.

2016. január 3-án írt alá fél éves kölcsönszerződést a Bundesliga 17. helyén
álló hannoveri csapathoz. A szerződés értelmében a Hannovernek opciós joga van
nyáron megvenni Szalai játékjogát a Hoffenheimtől.

Szalai 2009. február 11-én az Izrael elleni barátságos mérkőzésen debütált a
nemzeti csapatban. A 84. percben Szélesi Zoltán cseréjeként lépett pályára.
2010. október 8-án az San Marino elleni Eb-selejtező mérkőzésen lőtte első
gólját a nemzeti csapatban, majd további két gólt szerezve mesterhármast ért el.
A következő válogatott mérkőzésén Finnország ellen ismét eredményes volt. Részt
vett a 2016-os labdarúgó-Európa-bajnokságon. Az Osztrákok elleni első csoport
mérkőzésen (2-0) ő szerezte a magyar válogatott első gólját, ami 1972, Kű Lajos
gólja óta az első magyar Eb-gól volt.



https://hu.wikipedia.org/wiki/Kukac_(jel)

Az @ vagy @ jel (kiolvasva: kukac, kukacjel, néha „csiga”, „ormány”, „farkas á”,
„bejgli” vagy at-jel) az angol at szócskát jelképező írásjel.

Magyar nyelvterületen a @ jel általában csak az e-mail címekben fordul elő.
Például: gipszjakab@cegnev.hu. E használata miatt az internet egyik jelképévé
vált. Magyarország európai uniós tagságának kezdetétől a KRESZ-táblákon ez jelzi
a közösségi internetelérési pontokat az országban.

A kukac a Unicode, a Benecode és az ASCII 64-es (vagy 0x40) karakterének felel
meg. Távírókódja .

Fórumok, blogok, és a Twitter hozzászólásaiban az @ jelet arra is használják a
tagok, hogy hozzászólásukat vagy annak részét, az @ jellel (és azt követve
mondandójuk célzottjának nevével) egy másik felhasználónak címezzék. Ez
történhet válaszként egy másik felhasználó korábbi hozzászólásra, de címezhet
mondandót egy addig meg nem szólított felhasználónak is. Például: @gipszjakab:
Igazad van.

A @ jel egy nagyon régi ligatúra, eredetét illetően több teória is létezik. Az
egyik elterjedt nézet szerint középkori kódexmásoló szerzetesek rövidítési
törekvésének köszönhetően alakult ki, akik a latin ad elöljárót rövidítették
eképpen. Más nézetek szerint származhat a francia à betűből, melyet a toll
felemelése nélkül leírva hasonló formára jutunk, vagy az each at rövidítéséből,
amely egy a betűt körülölelő e.

Az első dokumentált használatára 1536-ban került sor, egy firenzei kereskedő,
Francesco Lapi levelében az amfórát, mint mértékegységet rövidítette így.
Ugyanakkor a @ jel egy régi spanyol súlymértékegységet, az arrobát is jelöli,
amely bizonyos országokban a mai napig használatban van.

A @ jel használatát az e-mail címben a felhasználó nevének, illetve számítógépe
azonosítójának elválasztására, Ray Tomlinson 1972-ben vetette fel. Korai e-mail
programjai, az SNDMSG és a READMAIL, nagyon fontos lépések voltak a mai e-mail
forma kialakulásában.



https://hu.wikipedia.org/wiki/2008-as_labdar%C3%BAg%C3%B3-Eur%C3%B3pa-bajnoks%C3%A1g

A 2008-as labdarúgó-Európa-bajnokságnak Ausztria és Svájc adott otthont. A
tornát június 7-étől június 29-éig rendezték meg a két közép-európai országban.
A rendező országok labdarúgócsapatai a torna automatikusan résztvevői voltak,
nem kellett selejtezőt játszaniuk. Érdekesség, hogy az osztrák
labdarúgó-válogatott a 2008-as volt az első Eb, amelyen részt vett, korábban
sosem sikerült kvalifikálnia magát az európai labdarúgás legnevesebb eseményére.

A két rendező országon kívül még 14 csapat vett részt a kontinensbajnokságon. A
selejtező mérkőzéseket 2006. augusztus 16. és 2007. november 24. között
játszották le.

Ausztria és Svájc együtt pályázott a rendezési jogokra, mellettük még a
görög–török, a skót–ír, a horvát–bosnyák, az orosz, a magyar és a skandináv
pályázat – amelyet Norvégia, Svédország, Dánia és Finnország közösen indított –
került az UEFA-hoz. Ausztria a 2004-es EB-re is közös pályázatot adott be, ekkor
Magyarországgal együtt indult a rendezés jogáért. Végül az a pályázat Portugália
ellen vesztett.

Az EB hivatalos logóját 2005. június 7-én, három évvel a nyitómérkőzés előtt
hozták nyilvánosságra.

Az Eb 16 mérkőzését Ausztriában játszották. Egy új stadion épült (Klagenfurtban
40 millió eurós költséggel), további három helyszíni létesítményt bővíteni
kellett, hogy a minimum 30 ezres befogadóképességnek megfeleljen. A salzburgi
stadion lelátóját 18 600 hellyel bővítették (32 000). Az innsbrucki Tivoli
tetejét lebontották a bővítéshez. A döntőnek helyt adó bécsi Ernst Happel
Stadion férőhelyeit 50 ezerre növelték. A négy svájci helyszínen új stadion
épült. A újságírói részvételre 10 000 akkreditálási kérelem érkezett.

A selejtezőkör csoportjait 2006. január 27-én közép-európai idő szerint
12:00-kor, a svájci Montreux-ban sorsolták ki.

A selejtezőkben 50 ország válogatottja vett részt, az egy nyolcas és hat hetes
csoportból az első két helyezett, jutott ki a döntőre, melyek csatlakozott a két
rendező ország (Ausztria és Svájc). A selejtezők egy hónappal a 2006-os
labdarúgó-világbajnokság után kezdődtek.

A selejtezőkön még nem vett részt a montenegrói labdarúgó-válogatott, mivel csak
a nevezések lezárása után lett teljes jogú tagja az UEFA-nak.

A labdarúgó-Európa-bajnokságon Ausztria és Svájc a rendező jogán vesz majd
részt. A további 14 helyre azok a csapatok kerültek be, amelyek a saját
selejtezőcsoportjukban az első vagy második helyen végeztek.

A labdarúgó-Európa-bajnokságon négy csoportot (A-D) alakítottak ki. Mivel a
tornán 16 válogatott vesz majd részt, így minden csoportba négy-négy csapat
kerül be. A két rendező közül Svájc az A-, míg Ausztria a B csoportba került
automatikusan.

A sorsolást 2007. december 2-án magyar idő szerint déli 12 órakor kezdték el,
helyszíne a svájci Luzern városa volt. A csoportok sorsolását számos egykori
labdarúgó végezte:

A Nemzetközi Labdarúgó-szövetség (FIFA) JB és az Európai Labdarúgó-szövetség
(UEFA) JB együttműködésében tizenkét játékvezetőt, huszonnégy asszisztenst és
nyolc tartalékbírót delegáltak az Európa-bajnokságra. A nevezett tizenkét
sportember mindegyike tapasztalt és elismert játékvezető, átlagos mérkőzésszám
feletti Bajnokok Ligája- és nemzetközi válogatott mérkőzéssel a háta mögött. A
hármasok nem először szerepelnek nemzetközi porondon. Az első labdarúgó torna,
ahol a játékvezetőknek állandó, nemzeti partjelzői voltak. A tornát megelőzően
svájci Regensdorfban, április 14.-április 17. között továbbképzésen vettek
részt, az egység szemlélet, ítélkezés elősegítése érdekében. A rendezvénynek a
Hotel Mövenpick adott helyet, amely a kontinensbajnokság kezdetétől június 26-ig
a játékvezetők főhadiszállása lesz. Ezt követően, az torna utolsó szakaszában a
bécsi Penta Hotel volt a bázisuk.

A „tizenketedik játékosként” emlegetettek közül Peter Fröjdfeldt a legidősebb.
Fröjdfeldtnek, Konrad Plautznak és Herbert Fandelnek ez lehet az utolsó nagy
tornája, mert hamarosan elérik a 45 éves korhatárt, amivel megszűnik FIFA JB
kerettagságuk. Howard Webb a legfiatalabb. Kirosz Vasszarasz a 2004-es Eb-n
tartalék-játékvezető volt, viszont a 2004. évi nyári olimpiai játékok labdarúgó
tornája döntőjét vezethette. A tartalék bírók, Ivan Bebek, Stéphane Lannoy,
Kristinn Jakobsson, Grzegorz Gilewski, Olegário Benquerença, Craig Thomson,
Damir Skomina, köztük Kassai Viktor játékvezetői sérülés esetén léptek volna
előre, illetve 4. bírói feladatokat láttak el.

Minden részt vevő nemzetnek 2008. május 28-áig 23 játékost kellett neveznie, a
keretben 3 kapust kellett jelölniük. Amennyiben a nevezett játékosok közül
valaki megsérül, csapata első mérkőzéséig cserélhető.

Magyarázat: M: mérkőzés RG: rúgott gólok száma KG: kapott gólok száma : sárga
lapok száma : kiállítások száma

Kiesések magyarázata: CSM: csoportmérkőzésekben esett ki ND: negyeddöntőkben
esett ki ED: elődöntőkben esett ki D: döntőben esett ki EB: Európa-bajnok

A 2008 Európa-bajnokság szlogenjét 2007. január 24-én választották ki: Számíts
érzelmekre!

Az UEFA főigazgatója, Lars-Christer Olsson kijelentette: "Ez a szlogen röviden
kifejezi azt, mit ad ez az EB: az érzelem minden formáját – örömöt, csalódást,
megkönnyebbülést vagy óriási feszültséget – egészen az utolsó sípszóig."

A 2008-as Európa-bajnokság hivatalos labdáját, az Europass-t 2007. december
2-án, a záró szakasz csoportjainak beosztási ceremóniáján mutatták be. A labdát
az Adidas tervezte.

Az Európa-bajnokság egyes mérkőzésein záporok nehezítették a játékosok dolgát,
szakadó esőben vívták például az „A” csoportban a Svájc-Törökország mérkőzést,
amelyet a törökök nyertek 2:1-re.

Az esős-szeles nyári időjárás következtében a Németország-Törökország elődöntőt
televízión követőknek ritka bosszúságban volt része: a bécsi televíziós
központot elérő vihar miatt a közvetítés háromszor is percekre megszakadt.

Az addigi Európa-bajnokságokhoz hasonlóan Magyarországon az MTV rendelkezett a
közvetítési jogokkal. Az összes mérkőzést élőben, helyszínről kommentálva
sugározták, többnyire az M1-en. Az utolsó csoportkör párhuzamos mérkőzéseit az
M2-n adták, majd utána az M1-en teljes hosszában megismételték. A riporterek
Gundel Takács Gábor, Egri Viktor, Somos Ákos és Somos Zoltán voltak, a döntőt
Egri Viktor kommentálta.



https://hu.wikipedia.org/wiki/Ramad%C3%A1n

Ramadán, perzsa kiejtés alapján ramazán az iszlám holdnaptár 9. hónapja, amely
alatt a muszlimok napkeltétől-napnyugtáig böjtölnek.

Az arab eredetű „ramida” szóból származik, amely szárazságot, hőséget jelent.
Ramadán hónapban arra emlékeznek, hogy Allah kinyilatkoztatta Mohamed prófétának
az akaratát. A hagyomány szerint 610-ben e hónap 27. napján adta Allah a Koránt
az égből Mohamed prófétának, aki a Híra hegyére vonult vissza elmélkedni és
böjtölni. Az iszlám hit szerint ilyenkor a pokol kapui zárva, a démonok
leláncolva vannak, így e hónap a nélkülözések ellenére a béke és a szellemi
megtisztulás időszaka.

Mivel az iszlám naptár rövidebb, mint az általunk használt Gergely-naptár, így
az ünnep ahhoz képest folyamatosan vándorol, évről évre más időpontra, általában
11 nappal korábbra esik, mint az előző évben.

A hívőknek 30 napos böjtöt kell tartaniuk, amitől a test és a lélek
megtisztulását várják. Napkeltétől napnyugtáig tartózkodniuk kell az evéstől,
ivástól, dohányzástól, a nemi kapcsolattól, kerülniük kell a dühöt, az
erőszakot, az irigységet, a vágyat, a pletykát. Felmentést csak a 14 éven aluli
gyermekek, az utazók, a terhes és szoptatós anyák, a csatában harcolók és a
betegek kapnak. Mivel a böjt a nap járásától függ, északabbra fekvő országokban
akár hajnali három órától este kilencig is érvényesek lehetnek a tilalmak.

A ramadán másik lényeges eleme a vallásos elmélyülés. A hívők naponta
ellátogatnak a mecsetbe, ahol a Koránt tanulmányozzák, és a ramadáni estéken az
esti imát követően taravih imát végeznek, mely nyolc, húsz vagy harminckettő
rakából, azaz imaszakaszból áll. A böjt hónapjának fontos szociális szerepe is
van. Napnyugta után csoportos étkezést, iftárt tartanak, ahova meghívják a
családtagokat és a barátokat. A ramadán végén hatalmas közösségi lakomát
rendeznek, és a szeretetük jeléül adakoznak a szegényeknek is. A ramadáni
adakozás (arabul: zakat-ul-fitr vagy szadakat-ul-fitr) kötelező minden muszlim
számára, aki legalább egy napi élelemmel bír.

A ramadán mindenki számára kötelező, aki nem beteg vagy utazó, az iszlám öt
alappillérének egyike a vallás, az ima, a zarándoklat és a szegényeknek adandó
alamizsna mellett. A beteg és az utazó köteles később az elmulasztott napokat
bepótolni.



https://hu.wikipedia.org/wiki/Agymen%C5%91k

Az Agymenők (eredeti cím: The Big Bang Theory, szó szerint: A Nagy Bumm-elmélet)
amerikai televíziós filmsorozat, műfaja szitkom. Készítői Chuck Lorre és Bill
Prady, akik egyben vezető producerei a sorozatnak, Lee Aronsohn és Steven Molaro
vezető írókkal együtt. A sorozat első adása Amerikában 2007. szeptember 24-én
került adásba az amerikai CBS csatornán, és miután az első két évad sikeresnek
bizonyult, a CBS 2011. január 22-én bejelentette, hogy a csatorna megrendelte
további három évad elkészítését. Az eredeti amerikai változat és a magyar
szinkronos részek is nevetés hangsávval együtt kerültek vetítésre.

A történet a kaliforniai Pasadena városában játszódik. Itt él egy bérelt
lakásban a két főszereplő Caltech-tudós: a kísérleti fizikus Leonard Hofstadter
és az elméleti fizikus Sheldon Cooper. Két legjobb barátjuk is állandó
szereplője a sorozatnak: Howard és Rajesh. Életüket mindjárt az első epizódban
felforgatja egy csinos, szőke pincérlány, Penny érkezése a szemben lévő lakásba.
A négy zseni gondolkodásmódja és „kockasága” merőben eltér az átlagos életet élő
emberek életvitelétől, ami a poénok egyik fő forrásává válik.

A sorozatból Magyarországon 5 évad volt látható a Cool TV műsorán. 2012-től az
RTL Klub-on is látható volt. A hatodik évadtól a sorozatot 2013-tól a Comedy
Central sugározta.

A főcímben, mikor a Föld történetét mutatják be gyorsan pergő képekben, többek
között az alábbi képek tűnnek elő egy pillanatra: naprendszer, bolygók, Föld,
vulkán, páfrány, dinoszaurusz, mamut, majom, ősember, kerék, barlangrajzok,
Stonehenge, moaik, Chichén Itzá, piramisok, Szfinx, Siva, Mózes, Akropolisz,
Kínai Nagy Fal, Notre Dame, Tádzs Mahal, Pisai ferde torony,
Vitruvius-tanulmány, Viking hajók, Szent Johanna, az amerikai 1 dolláros, a
függetlenségi nyilatkozat, Abraham Lincoln, Benjamin Franklin, amerikai
polgárháború, gőzmozdony, aranyásók, távíró, amerikai szesztilalom, izzólámpa, a
londoni Tower Bridge, Eiffel-torony, Szabadság-szobor, női aratók az USA-ban,
Ford T-modell, kétfedeles repülőgép, Rushmore-hegy, Albert Einstein rajzolt
képe, bombázó repülőgépek, Tömeg–energia ekvivalencia, egy Pollock-festmény,
autó az 1950-es évekből, közösségi zenelejátszó, űrhajós, Space Shuttle
fellövés, orvosi operáció, integrált áramkör, számítógép, 3,5 collos
hajlékonylemez, Empire State Building, metró, „Hollywood” felirat, görkorcsolya,
robot, walkman, személyi számítógép, rapperek, mobiltelefon, parabolaantennák,
gördeszkás, graffiti, hódeszkás, videokonzolok, olajkút, videotelefon,
tűzijáték, SBB RABDe 500 sorozatú villamos motorvonat.



https://hu.wikipedia.org/wiki/Olaszorsz%C3%A1g

Olaszország (hivatalosan Olasz Köztársaság; olaszul Italia, hivatalosan
Repubblica Italiana) független ország Dél-Európában, amely magába foglalja a
Pó-folyó völgyét, az Appennini-félszigetet és a Földközi-tenger két legnagyobb
szigetét, Szicíliát és Szardíniát illetve számos kisebb szigetet. Északnyugatról
Franciaország, északról Svájc és Ausztria, északkeletről Szlovénia, keletről az
Adriai-tenger, délről a Jón- és a Földközi-tenger, nyugatról pedig a Tirrén- és
a Ligur-tenger határolja. Területén található két enklávé, San Marino és a
Vatikán, de Olaszországnak exklávéja is van, méghozzá Svájcban Campione d’Italia
néven.

Az olaszok saját országukat e neveken említik: lo Stivale (a Csizma), il
Belpaese (a Szépország) vagy la Penisola (a Félsziget).

Olaszország számos jól ismert, befolyásos európai kultúra otthona volt, például
az etruszkoké, a görögöké és a rómaiaké. Fővárosa, Róma, történelmi világváros
mint az ókori Róma és a katolikus egyház bölcsője. Több mint 3000 éven keresztül
az itt élő népek népvándorlásokat és inváziókat szenvedtek el, pl. a középkorban
a germánok, kelták, frankok, szaracénok és normannok által. Itália egyesítése
1870 előtt több hercegségből (Firenze, Milánó, Pisa stb.) és köztársaságból
(Velence, Genova, Amalfi) állt, ezen városállamok részvételével háborúk
pusztítottak. Az olasz monarchia és a világháborúk alatt az állam rengeteg
konfliktuson esett át, mielőtt megalakult a mai Olasz Köztársaság.

Olaszország ma a magasan fejlett országok közé tartozik a világ 9. legnagyobb
GDP-jével és a 17. legnagyobb emberi fejlettségi indexével. A G8 tagja, az
Európai Unió és a NATO egyik alapítója.

Olaszország Dél-Európában, a Földközi-tenger középső medencéjébe nyúló, csizma
alakú félszigeten, az Appennini-félszigeten található, magába foglalva két nagy
szigetet is, Szicíliát és Szardíniát, valamint sok kisebb szigetet a térségben.
Az országot a Földközi-tenger különböző beltengerei és peremtengerei veszik
körül, keletről az Adriai-tenger, nyugatról a Tirrén-tenger, délről a Jón-tenger
és északnyugatról a Ligur-tenger. Az ország északi határvonalát az Alpok
vonulatai adják. Északon határos Franciaországgal (488 km), Svájccal (740 km),
Ausztriával (430 km) és Szlovéniával (232 km). Olaszország területén enklávéként
fekszik a Vatikán pápai állam és San Marino, ami a világ legrégibb köztársasága.
Svájc területén, Ticino kantonban helyezkedik el Campione d’Italia, olasz
exklávé. Az ország teljes területe 301 230 négyzetkilométer, amivel a Föld 72.
legnagyobb állama, ebből 294 020 km2 szárazföld és 7210 km2 víz. Olaszország
domborzati szempontból öt nagytájra osztható, mégpedig az Alpokra (ami áll
Nyugat- és Kelet-Alpokból), a Pó-síkságra, az Appenninekre és a Szigetekre.

A Nyugat-Alpok láncai a francia határnál kezdődnek. Ennek legmagasabb csúcsai az
olasz-francia és az olasz-svájci határ szélén sorakoznak, mint a Monte Bianco
(franciául Mont Blanc,) 4807 m, a Cervino vagy Matterhorn, 4478 m és a Monte
Rosa 4633 m magasságukkal. A hegyláncokon hágók biztosítják évszázadok óta az
átkelést. A Kelet-Alpok legszebb vonulatai mészkő és dolomit alkotta hegyláncok.
Mesés szépségű a Dolomitok lánca, amelynek legmagasabb pontja a Marmolada (3342
m). Az Alpok déli lábánál a jégkorszaki gleccserek végmorénái mögött
gleccsertavak fekszenek, mint a Garda-tó, a Lago Maggiore, a Comói-tó vagy a
Luganói-tó. A Pó-síkság harmad- és negyedidőszaki tengeri, tavi, folyóvízi
feltöltéssel alakult ki. Délnyugati oldalán széles síkságok, medencék jöttek
létre. Ez Olaszország legtermékenyebb, gondosan megművelt területe, egyúttal az
ország éléstára is.

Az Appenninek a Nyugat-Alpok folytatásának tekinthető az Itálián kb. 1000 km
hosszan végighúzódó hegyvonulat. A hegység a Pó-folyó alföldjét délről
szegélyezi, majd észak-déli irányban halad végig a félszigeten. Nyugatról és
keletről dombságok kapcsolódnak hozzá, vagy közvetlenül a tenger határolja. Az
Appenninek a legfiatalabb gyűrthegység Európában, a földtörténeti harmadidőszak
végén, a negyedidőszak elején keletkezett, legmagasabb csúcsa az Abruzzókban
magasodó Gran Sasso d’Italia (2914 m). Az Appenninek területén jelentős
vulkanizmus zajlott a pleisztocén és holocén időszakában. A vulkánok egy része
még ma is aktív, mit például a Vezúv, az Etna és a Stromboli. A Szigetek, mint
olaszországi nagytájegység, több szigetcsoportra osztható, ezek, Szicília
(olaszul Sicilia), ami a Földközi-tenger legnagyobb szigete, valamint
Olaszország közigazgatásilag legkiterjedtebb régiója, területe 25 700 km2, ezt
követi Szardínia (olaszul Sardegna) ami kiterjedését tekintve a Földközi-tenger
második legnagyobb szigete, Olaszország, Spanyolország és Tunézia között,
Korzika szigetétől délre fekszik. Ilyen szigetek még a Toszkán-szigetvilág
(olaszul Arcipelago Toscano), a Tirrén-, az Adriai-, a Ligur- és a Jón-tenger
szigetei, valamint a tavi szigetek és a Velencei-lagúna szigetei, Murano,
Burano, Torcello és Grado.

Olaszország számos kis folyóval rendelkezik. Leghosszabb folyói a Pó (652 km) és
az Adige (410 km). A Pó Torinótól az Adriai-tengerig hajózható. Az itáliai
folyók többsége sekély, a nyári hónapokban medrük teljesen kiszárad, ezért
hajózásra vagy ipari célokra nem alkalmasak. Az Appennini-félsziget leghosszabb
folyói az Arno (241 km) és a Tevere (az egykori Tiberis).

Olaszország legnagyobb tavai az Alpok lábánál fekszenek, mint a Garda-tó (Lago
di Garda), a Lago Maggiore és a Comói-tó (Lago di Como).

Európában Olaszország a vulkánkitörések és földrengések földje: a 20. században
olasz földön mintegy 100 nagyobb erejű rengést regisztráltak.

Olaszország területe már az i. e. 1. évezredben lakott volt, a félsziget északi
részét az etruszk nép uralta, a görög telepesek pedig az Appennini-félsziget
déli részét hódították meg. Rómát i. e. 753-ban alapították az etruszkok. Róma
államformája i. e. 509-ig királyság, utána köztársaság volt, majd császárság
lett. A császárság korában a Római Birodalom területe folyamatosan növekedett.
Traianus uralkodása alatt területe Angliától Szíriáig húzódott. 395-ben a
birodalom kettészakadt Keletrómai és Nyugatrómai Birodalomra. 476-ban a
Nyugatrómai Birodalmat megdöntötték a germánok.

A korai középkorban Itália különböző fejedelemségekre bomlott, majd független
városállamok alakultak ki. A félsziget déli része először Bizánc, később az
arabok, majd a normannok uralma alá került. A félsziget északi része a
Német-római Császárság része lett. A középkor derekán már a francia királyok is
versengtek a területért. Ekkor terjesztette ki világi hatalmát a római pápa is
Közép-Itália jelentős részére. Ekkor lett nagyhatalom Velence.

A 18. század végére a Velencei Köztársaság hanyatlásnak indult, a félsziget
középső részén két jelentősebb hatalom alakult ki: a Toszkánai Nagyhercegség és
az egyházi állam. Bonaparte tábornok hódításai során Itáliát is elfoglalta,
1805-ben kialakította az első egységes Itáliai Királyságot, és amelyet 1815-ig
Franciaország császáraként uralt. I. Napóleon császár bukása után az osztrákok
megszerezték Lombardia és a Velencei Köztársaság területét, megalapítva a
Lombard–Velencei Királyságot.

A 19. században megerősödött az egységes Olaszország megteremtését célzó
mozgalom. Az egyesítést sem a Habsburg Birodalom, sem a pápai állam nem
támogatta. Az 1849-ben Károly Albert szárd–piemonti király első egyesítési
kísérletei még súlyos kudarcokba torkollottak, Ausztria helyrállította hatalmát.
Az egységmozgalom csak a Francia Császárság beavatkozásával tudott sikert
elérni. A harcokban döntő szerepe lett Giuseppe Garibaldinak, aki
felszabadította a félsziget déli részét, valamint III. Napóleonnak, akinek
hadserege az 1859-es solferinói csatában vereséget mért a Habsburg Birodalomra,
megszerezve Lombardiát, amit átengedett a Szárd–Piemonti Királyságnak, cserébe
Savoyáért és a Nizzai Grófságért.

Az egységes Olasz Királyság 1861-ben alakult meg a Szárd–Piemonti Királyságból,
II. Viktor Emánuel király koronája alatt. Veneto tartomány csak 1866-ban került
az olasz államhoz, a Porosz–osztrák–olasz háborúban elért porosz győzelem
nyomán. Róma elfoglalása és a pápák világi hatalmának megdöntése 1870-ben
történt meg. Ekkor vonult vissza a pápa a Vatikán és a Laterán területére.

Olaszország - megszegve a korábban kötött szövetséget -, területének növelésének
céljából az Osztrák–Magyar Monarchia és a Német Birodalom ellen lépett be
1915-ben az első világháborúba. 1919-ben a saint-germaini békeszerződésben
megkapta a korábban Ausztriához tartozott Dél-Tirolt, valamint az
Isztriai-félszigetet. Ez nem elégítette ki az olasz közvéleményt. 1922-ben
Mussolini fasiszta rendszerű államot alapított.

1929-ben sikerült az olasz és az egyházi államnak a lateráni egyezményben
egyezségre jutnia, amelyben az olasz állam elismerte az Egyházi Állam
függetlenségét.

Olaszország 1940-ben belépett a második világháborúba. A szövetséges csapatok
1943-ban kezdték meg előrenyomulásukat Szicília felől.

A háború befejezése után az olaszok népszavazás útján döntöttek a köztársasági
államforma megalakításáról. A párizsi békeszerződés értelmében az ország
elvesztette Isztriát és az Adriai-tenger keleti partján birtokolt kisebb
területeket. Az 1960-as-70-es években felgyorsult az ország fejlődése.

Az 1948. január elsején életbe lépett alkotmány alapján Olaszország
parlamentáris demokratikus köztársaság.

Köztársasági elnök (Presidente della Repubblica): A köztársasági elnököt a
Szenátus és a Képviselőház együttes ülésén hétéves időszakra választja
kétharmados többséggel. A kétharmados többség azonban csak az első három
fordulóban szükséges; ha ez nincs meg, a negyedik fordulótól egyszerű többség is
elegendő. 2015. február 3. óta Sergio Mattarella az államfő. A köztársaság
kikiáltása óta ő a tizenkettedik e tisztségben. A köztársasági elnök a nemzeti
egységet képviseli. Hatáskörébe tartozik az általános választások kiírása, a
parlament első ülésének kitűzése, a kormányfő javaslatára a miniszterek
kinevezése, népszavazás kiírása, a nagykövetek kinevezése, a nemzetközi
egyezmények ratifikálása. Ő a fegyveres erők legfőbb parancsnoka, a honvédelmi
bizottság elnöke, s formailag ő a Legfelsőbb Igazságügyi Tanács elnöke is.
Jogkörébe tartozik még a köztársasági kitüntetések odaítélése. E hatáskörök
többnyire formálisak.

A Parlament két kamarából áll: a Szenátusból (felsőház) és a Képviselőházból
(alsóház). A képviselőket öt évre választják. Választható bármely szavazati
joggal rendelkező állampolgár, aki betöltötte a 40. (szenátoroknál) illetve 25.
(képviselőknél) évet.

A 315 tagú Szenátust (Senato) tartományi alapon választják. Egyik tartománynak
sem lehet hétnél kevesebb szenátora, ez alól kivétel Molise, amelynek kettő és
Valle d’Aosta, amelynek egy szenátora van. Örökös szenátusi tagok ezenfelül a
volt államfők és néhány kiemelkedő személyiség, akiknek e rangot a köztársasági
elnök adományozza. A Szenátus elnöke Franco Marini (Kereszténydemokrata Párt),
székhelye Rómában, a Palazzo Madamában található.

A 630 tagú Képviselőházat (ún. Camera dei Deputati) közvetlenül választják az
állampolgárok. Elnöke Fausto Bertinotti (Rifondazione Comunista), székhelye a
Palazzo Montecitorio épületében, Rómában található.

A legkisebb olaszországi közigazgatási egység a község (comune), amelyek
együttese alkotja a megyét (provincia). A megyék régiókat (regione) alkotnak.
Olaszország 20 régióra oszlik, amelyek közül a *-gal jelöltek széles körű
autonómiát élveznek.

Az ISTAT (Olasz Statisztikai Iroda) 2011. évi adatai szerint az ország lakossága
60 813 326 fő, amivel Olaszország az Európai Unió negyedik (Németország,
Franciaország és az Egyesült Királyság után), a világ 23. legnépesebb országa.

A népességszám növekedése a bevándorlóknak és az emelkedő átlagos élettartamnak
(jelenleg 79,81 év) köszönhető. A lakosság rohamosan öregszik, már ma öt
lakosból egy nyugdíjas, és ha ez folytatódik, akkor 2050-re Olaszország
lakossága a jelenlegi háromnegyedére csökkenhet.

Európában ebben az országban az 5. legnagyobb a népsűrűség, ami 195 fő/km². A
népsűrűség Észak-Olaszországban, Lombardiában és Piemont tartományokban a
legnagyobb. Itt él az olasz lakosság egynegyede. A milánói agglomerációban több
mint 7,4 millió fő lakik.

Az ISTAT 2011. januári adatai szerint a bevándorlók száma kb. 4 563 000, azaz a
lakosság 7,5%-a. A legnagyobb közösségek a román (1 000 000 fő), az albán (491
000), és a marokkói (457 000).

Forrás: Ministero degli Interni del Governo Italiano/rielaborazione da Il
Corriere della Sera.

Szőlő termesztésében első a világon, olívaolaj-előállításában 2. a világon, de a
nagy belső fogyasztás miatt rossz termés esetén ebből importra is szorul. Az
ország mandulatermése adja a világ termésének közel 1/3-át.

Az állam hivatalos fizetőeszköze az euró 2002. január 1. óta. A fizetőeszköz az
olasz lírát (ITL) váltotta fel. Az ország központi pénzintézete a Banca
d’Italia, jelentős további hitelintézetek a Banca Commerciale Italiana (Comit)
és a Credito Italiano.

Olaszország mint vendégfogadó állam a 4. helyet foglalja el világviszonylatban
Franciaország, Spanyolország és az Amerikai Egyesült Államok után.
Leglátogatottabb régiói Veneto, Emilia-Romagna és Toszkána. Turisztikai
vonzereje igen sokrétű, kulturális, archeológiai, természeti látnivalók illetve
téli-nyári sport és vakációs lehetőségek teszik attraktív célponttá.
Fogadóképessége a hotelekben 1-5*-os kategóriákban, üdülőfalvakban (villaggio
turistico) és kempingekben eléri a 4,5 millió ágyat. Agroturizmusa folyamatosan
növekvő tendenciát mutat, 2001-ben megközelítőleg 10 000 gazdasági egységet
soroltak ezen kategóriába.

A vasutak hossza: 19 394 km; A TAV (Treno Alta Velocita) szuperexpressz vonalai:
Róma – Firenze (1. vonal); Róma – Nápoly; Torinó – Milánó; épülő vonalai: Milánó
–Bologna; Bologna – Firenze; Milánó – Genova; Milánó – Velence; Verona –
Velence. A nemzetközi kapcsolatok fejlődése miatt további gyorsvasutak épülnek
Franciaország, Svájc, Ausztria és Szlovénia irányába is.

A Ferrovie dello Stato (rövidítve FS, Olasz Államvasutak) Olaszország legnagyobb
állami vasúttársasága, amelyet néhány éve privatizáltak és több önálló
vállalatra osztottak.

Az ország kereskedelmi forgalom és személyforgalom szempontjából legjelentősebb
kikötői az Adriai-tenger partján Triesztben és Velencében, míg a Ligur-tenger
mellett Genovában találhatók. További olasz kikötővárosok: Ancona, Augusta,
Bagnoli, Bari, Brindisi, Cagliari, Catania, Civitavecchia, Gela, Gioia Tauro, La
Spezia, Licata, Livorno, Messina, Milazzo, Nápoly, Olbia, Palermo, Piombino,
Porto Empedocle, Portoferraio, Porto Torres, Pozzallo, Ravenna, Reggio Calabria,
Salerno, Savona, Siracusa, Taranto, Trapani.

Itáliának mindig nagy befolyása volt a világ kulturájára. Ezt elismerve az
UNESCO kulturális világörökséggé nyilvánította a következő helyszíneket:

A korai román korszak még merít a bizánci kultúrából, különösen a
templomépítészet terén. Az érett román stílus tipikus építményeit az északi
területeken fedezhetjük fel (például San Zeno Maggiore Verona, Ferrarai dóm.) A
déli vidékeken még befolyásolja az építkezéseket a bizánci és az arab hatás
(Palermói dóm). Az itáliai gótikában a késő román és a kora reneszánsz elemek
vegyülnek, ekkor épült a firenzei Santa Croce, a milánói dóm. Különleges
ötvözete a gótikának a velencei, amely keleties elemeket sorakoztat fel
(Dózse-palota, Ca' d'Oro). A 16. század elejétől bontakozik ki a reneszánsz,
építészetének első központja Firenze, kiválósága Filippo Brunelleschi
(1377–1446) alkotásaival. Az építészet elméletét Leon Battista Alberti
(1404–1472) vetette meg. Míg Velencében a Lombardo család, addig Lombardiában
Donato Bramante (1444–1514) képviselte a korai reneszánsz stílusát. Az érett
reneszánsz korszak építészetének is meghatározó képviselőjeként lépett fel
Michelangelo Buonarroti (1475–1564) Firenzében (Medici-kápolna). Vicenza és
Velence területén Andrea Palladio (1508–1580) összegezte a reneszánszot
villáival, templomaival. A következő nagy korstílus, a barokk központja azonban
már Róma lett, az első ilyen jellegű épület az Il Gesù temploma volt. A stílus
képviselői Giacomo della Porta, Giovanni Lorenzo Bernini (1598–1680), Francesco
Borromini (1599–1667), Carlo Maderno, Domenico Fontana. Velence városa e
korszakban Baldassare Longhena épületeinek sokaságával gazdagodott. A 19.
században Itália elveszítette vezető szerepét a művészetek, így az építészet
mezsgyéjén s főképp az eklektika és a neoreneszánsz stílus követőivé váltak
alkotói.

A szobrászattal egyidejűleg kezdett kifejlődni az ókeresztény művészetből, de
először merevség, élettelenség jellemezte. A 11. században a Monte Cassino-i
apát a lehanyatlott mozaikfestészet újjáteremtésére művészeket hozatott
Bizáncból, akik aztán Velencében, Salernóban, Monrealéban és Palermóban
dolgoztak. A művészi önállóság kezdeteivel a 13. század vége felé találkozunk
Cimabue és Duccio di Buoninsegna munkáiban, ők alakjaikba már némi
mozgékonyságot és életet öntöttek. Giotto di Bondone tekinthető az olasz
festészet első mesterének, ki a természethez közelebb álló, realisztikus
modorban dolgozott, s magának a festészetnek technikáját is javította
(temperafestés). Hatását egész Itália érezte, s a 14. századi olasz festők
többé-kevésbé Giotto utánzói és továbbfejlesztői lettek. A 15. században új
fordulatot vett az olasz festészet: az alakrajzot a természet után kezdték
készíteni, a festőanyagot pedig lágyabb, egyöntetűbb ábrázolásra alkalmasabbá
tették. Az első lépést a magasabb tökély felé a firenzei Paolo Uccello tette
meg, aki a vonaltávlattal foglalkozott, de őt jóval felülmúlta korának három
legtehetségesebb művésze: Masaccio plasztikussá tette alakjait, Fra Filippo
Lippi az életet a valóságnak megfelelően törekedett ábrázolni és Fra Angelico a
kedélyvilágot jelenítette meg alakjaiban. Másfelől a festészet fő törekvését a
természet valósághű ábrázolására és a technika kiművelődésére fordította, ide
tartoznak: Sandro Botticelli, Filippino Lippi, Cosimo Rosselli és Alessio
Baldovinetti, de mindnyájukon túlmutató Benozzo Gozzoli és Domenico Ghirlandaio
művészete. Ugyanebben a korban kezdté tanulmányozni a meztelen testet és az
anatómiát, élen jártak e téren Andrea del Castagno, Antonio Pollajulo, Andrea
del Verrocchio illetve Luca Signorelli. A padovai Andrea Mantegna
természetességre és történelmi hűségre törekvő műveiben látszanak anatómiai,
perspektivai, történelmi ismeretei. A velencei Giovanni Bellini, az umbriai
Pietro Perugino és Francesco Francia festményein mély vallásos érzelem
tapasztalható. A 16. század elején hat kiváló mester lépett fel, kik egyúttal
korszakot is alkottak a művészet történetében: Leonardo da Vinci anatómiai
jártasságával s éles megfigyelő tehetséggel a rajzot a művészi befejezettség
soha utol nem ért magaslatára fejlesztette. A mozdulatok élénkségét és a formák
változatosságát Michelangelo vitte be a festészetbe, amely Raffaello Sanzio
műveiben megnemesül az ideális felfogástól, s egyben az élet és valószerűség hű
ábrázolásává is lesz. Hozzájuk sorakozik Correggio, kinek technikája és
színezése sok tekintetben páratlan és különösen alkalmas arra, hogy a meztelen
testnek lágyságot adjon. A velencei Giorgione a kompozícióban élénkségre és
kifejezésre törekedett. Nyomába Tiziano lépett, ő erőt öntött alakjaiba, s
egyúttal a ragyogó kolorit valódi mestere volt. A 16. század közepétől az olasz
festészet hanyatlásnak indult. Csak a velencei iskola tartotta fenn a művészet
magas színvonalát, legjelesebb tagjai Tintoretto és Paolo Veronese, a legnagyobb
dekoratív festők egyike, a sokoldalú Jacopo Bassano, aki csendéleteket és
tájképeket is festett. A naturalisták feje és jeles mestere Caravaggio volt. A
többiek fölött messze kimagaslott Giovanni Domenico Tiepolo, kinek művészete az
olasz festészet fénykorára emlékeztetett. A távlati festészetben Grimaldi (il
Bolognese) s a velencei Canaletto, s tanítványa Francesco Guardi még ma is
utolérhetetlenek. A zsánerfestészetben Aniello Falcone, Michelangelo Cerguozzi,
Giovanni Benedetto Castiglione és Mario de' Fiori jeleskedtek. A 18. századi
olasz történeti festők közül csak Pompeo Batoni emelkedett ki. Önmagából indult
és önállóan fejlődött tovább a nápolyi iskola (Domenico Morelli és a két
Palizzi), amely az erőteljes realizmusnak hódolt.

A 6. század után a félszigeten a szobrászat hanyatlásnak indult, így a 11.
század elején mind a technika, mind a formaérzék merev, élettelen és
konvencionális. A tulajdonképpeni olasz szobrászat a 13. század közepén
kezdődik, Niccolò Pisano (†1278) tevékenységével kezdődik, ki az alakjaiba
életet lehelt. Fia, Giovanni Pisano szobraiba több természetességet és
szenvedélyt vitt, míg Andrea Pisano a gyöngédebb és egyszerűbb formák felé
nyúlt. A firenzeieken kívül még a pisai Giovanni de Balduccio alapított iskolát
Észak-Olaszországban. A természet tanulmányozása s utánzása még jobban
megnyilatkozik a 15. század toscanai művészeiben, kik ezáltal a szobrászat
önálló fejlődését is biztosították Jacopo delle Quercia, Lorenzo Ghiberti,
Donatello jártak élen a szobrászatban. Luca della Robbia az antik felé hajlott,
ő teremtette meg a terrakotta szobrászatot, amelyet később családja a tökély
magas fokára emelt. A többi olasz szobrász, kik közt a legkimagaslóbb volt
Andrea Verrocchio és Antonio Pollajuolo, inkább Donatello naturalisztikus
irányát követte. Luca della Robbia tanítványai: Antonio Rossellino, Desiderio da
Settignano, Mino da Fiesole, Benedetto da Majano…Az olasz mesterek közül
említésre méltó még a velencei Alessandro Leopardi (†1521) és a padovai Andrea
Riccio (†1532). A korabeli szobrászat leginkább a templomok és síremlékek
díszítésére szorítkozott, de lassan az allegóriát, a mitológiát, a történelmet
is méltatni kezdték. Az átmenetet a Cinquecento szabad fölfogásához s formai
tökélyéhez, Giovanni Franc. Rustici, a két Sansovino (Andrea és Jacopo) találta
meg, míg a ferrarai Alfonso Lombardi, a modenai Antonio Begarelli, a nápolyi
iskola feje, már egyszersmind a kor legjelesebb művészei voltak. Mindannyiukat
felülmúlta Michelangelo Buonarroti, kinek a természetes nagyságot meghaladó,
mesterien faragott emberalakjai mély anatómiai ismeretekről, jellemábrázolási
képességről tesznek tanúságot. Munkájában tanítványai, Raffaele da Montelupo és
Fra Giovanni Angelo Montorsoli segédkeztek; követői voltak: Guglielmo della
Porta, Benvenuto Cellini, Niccolò Pericoli (Tribolo). Művészete uralkodott
sokáig: a bámulatos formaérzék és technika, a dekoratív hatás. Csak a 16. század
utolsó negyedében hozott új irányzatot a szobrászatba Giovanni da Bologna. A 17.
századiak az erősebb hatást keresték, a festői stílusba mentek át, fő
képviselői: Alessandro Algardi, Giovanni Lorenzo Bernini, Stefano Moderno,
Duquesnoy stb. Antonio Canova volt az első, aki művészetének irányát a
klasszicizmus szigorú tanaihoz szabta s az új szobrászatban ma is mint az egyik
fő irány megteremtője szerepel, míg a másik irány illetőleg iskola Thorvaldsen
nyomdokain halad. Eredeti tehetségek voltak Lorenzo Bartolini, Pompeo Marchesi,
a lombard Tantardini és Vela, a romantikus lány képviselője, továbbá Tabacchi,
ki a frivolabb tárgyakat dolgozza föl, Monteverde gróf a nagy realista,
Marochetti, Barzaghi, Dupré, Fedi. A 19. századi modern olasz szobrászatban a
naturalizmus hatalmas lökést adott a művészetnek, monumentális emlékszobrok,
síremlékek keletkeztek, majd a verizmus áramlata jelentkezett.

A Római Birodalom felbomlásától a 16. századig jórészt a latin volt az irodalom
nyelve Itáliában. A városállamok létrejötte, demokratizmusa viszont hozzájárul
az olasz nyelvű irodalom kialakulásához és gyors fejlődéséhez. Jelentős volt az
Észak és Közép-itáliai vallásos költészet is, amelynek két jelentős alakja:
Assisi Szent Ferenc (Giovanni Bernardone, 1181–1226) olasz vallási reformer,
költő Naphimnusza révén lett ismert. Jacopone da Todi (1230–1306), laudákat írt,
himnuszokat szerzett. A 13. században Marco Polo (1254–1323) emlékirataival tűnt
fel, ezt az alkotást fordították le saját korában a legtöbb nyelvre. Az olasz
irodalom világirodalmi szintre emelkedése Dante, Bocaccio, és Petrarca nevével
függ össze. Dante Alighieri (1265–1321) a középkor és a reneszánsz határán állt.
Fő műve az Isteni színjáték (Divina Commedia, 1307–1320), középkori vallási
elképzeléseken alapul, de részleteiben már humanista értékek hirdetője. E
művével a toszkán nyelv az irodalmi olasz nyelv alapjává vált. Francesco
Petrarca (1304–1374) az első humanista, Daloskönyve révén ismert, koszorús
költő. Giovanni Boccaccio (1313–1375) az olasz és európai novellairodalom
mestere, Dekameron (1348–55) című novelláskötete egyedülálló. A 16. század
irodalmának két kimagasló egyénisége az eposz műfajának kezdeményezője Ludovico
Ariosto (1474–1533) Őrjöngő Roland illetve Torquato Tasso (1544–1595) a
Megszabadított Jeruzsálem (1575) című alkotásával. A 18. században Carlo Goldoni
(1707–1793) velencei komédiaíró tűnik fel a vígjáték és a színház megújításával.
A drámairodalom kimagasló alakja a 19-20. század fordulóján Luigi Pirandello
(1867–1936) volt. A 20. században a neorealizmus képviselői, főleg Alberto
Moravia (Pincherle) (1907–1990) említésre méltó, míg az avantgárd áramlatok
terén a futurizmus Filippo Tommaso Marinetti (1876–1944) programja által jutott
vezető szerephez. A hermetika képviselői közül Giuseppe Ungaretti (1888–1970) az
irányzat legreprezentatívabb alakja. A posztmodern olasz irodalom
vezéregyénisége Umberto Eco (1932–).

A filmtörténethez Olaszország két jelentős irányzattal is hozzájárult. A
verizmus a némafilm korában gyökerező stílus volt, amely ragaszkodott a
természetszerű beállításokhoz. A II. világháború után egész Európa
filmművészetére nagy hatást gyakorolt az olasz neorealizmus. Az olasz új hullám
nagy rendezői Federico Fellini (1920–1993), Michelangelo Antonioni (1912–2007),
Pier Paolo Pasolini (1922–1975). Az olasz filmcsillagok névsorából kiemelkedik
Anna Magnani, az egyetemes filmtörténet tehetsége Sophia Loren (1934), a
szépségével hódító Gina Lollobrigida (1927) és a sokoldaú jellemábrázolás
mestereként ismert Marcello Mastroianni (1924–1996). A 90-es évek nagy
filmsikerei Giuseppe Tornatore és Roberto Benigni nevéhez fűződnek.

Itália alkotó- és előadóművészei elsősorban az opera terén nyújtottak magas
teljesítményt. Híres klasszikus zeneszerzők: Antonio Vivaldi (1678–1741),
Gioachino Rossini (1792–1868), Gaetano Donizetti (1797–1848), Giuseppe Verdi
(1813–1901), Giacomo Puccini (1858–1924). Az előadóművészek között Luciano
Pavarotti (1935–2007) és Andrea Bocelli (1958) népszerűsíti a klasszikus zenei
műfajokat.

A dallamos, esetenként szentimentális olasz könnyűzene az 1960-as években egész
Európában népszerű volt. Néhány jelentős képviselője: Domenico Modugno, Vico
Torriani, Adriano Celentano, Gianni Morandi, Gigliola Cinquetti, Rita Pavone. Az
1980-as években az ún. italodisco stílussal Olaszország egy időre ismét
meghatározta a zenei divatot. E műfajban Sabrina Salerno, Ken Laszlo, Mike
Mareen és Den Harrow tartoztak Európa-szerte a legnépszerűbbek közé.

Az olaszok napi étkezésére az olcsó tésztaételek (pasta) jellemzőek.
Olaszországban gyárilag több száz félét készítenek. Ma már az országhatáron túl
is elterjedt a spagetti, a makaróni, a lasagna, a canelloni, a tortellini, és a
tagliatelle. A tésztákat vagdalt húsokkal, mártásokkal, pestoval, zöldségekkel,
gombával, felvágottakkal, hallal variálják, de feltétként használnak kagylót,
rákot, tojást vagy füstölt szalonnát is.

Különleges olasz specialitás a világszerte elterjedt pizza, amelyet gombával,
sonkával, zöldséggel, tenger gyümölcseivel, hallal készítenek, majd a tetejére
reszelt sajtot tesznek.

Desszertek közül olasz földön készül a világhírű olasz fagylalt (gelato),
amelyet itáliai cukrászok találtak fel.

Az olasz itallapokon a bor foglalja el a legelőkelőbb helyet, az itáliai
szőlőfajták többségét az igencsak borkedvelő rómaiak telepítették (és szorgosan
fogyasztották a nedűt). Ismertek ezenkívül még a vermutok, mint a Cinzano, a
Martini, és más aperitifek, mint a Campari. Jó minőségű törkölypálinka a grappa.

Az olaszok erős eszpresszó kávéja világszerte elismert és nagy népszerűségnek
örvend. Olaszföldről terjedt el a cappuccino is.

A kontinentális klímájú észak-olaszországi régiókban kukoricát és rizst
termesztenek. Az Alpok lejtőin szarvasmarhát és sertést tartanak.
Konyhaművészetük a megtermelt alapanyagokból dolgozik, így étkezésük alapvetően
jellemző a polenta, a rizs, a marhahús és a tejtermékek. Piemonte gazdag
szarvasgomba lelőhely, Lombardiában gyártják a gorgonzola sajtot, Friuli-Venezia
Giuliában készül a San Daniele sonka és Emilia-Romagna specialitásai a
balzsamecet, a pármai sonka és a parmezán.

A déli országrészben a mediterrán éghajlat az uralkodó, így annak jellemző
növényeit használják étkezésük során. Sok zöldségfélét, paprikát, paradicsomot
és tökféléket fogyasztanak. Közkedvelt és az ételkészítésnél elmaradhatatlan az
olívaolaj. A tengerből sok halat, rákot és egyéb tenger gyümölcseit nyernek ki,
így ezen alapanyagoknak széles felhasználási módja alakult ki.
Állattenyésztésükre a bárány jellemző, amely számtalan étel alapjául szolgál.
Campaniából vált világhíressé a pizza, Szicíliából a fagylalt és Pugliából a
peperoncino.

Szinte minden étkezésnél fogyasztanak valamilyen tésztafélét, északon általában
friss, házilag készítettet, délen a száraztészta elterjedt. Ezen kívül minden
régiónak megvan a kedvelt tésztaféléje, mint például Pugliában az orecchiete és
Abruzzoban a maccheroni alla chitarra. Olaszországban több mint 100 féle tésztát
gyártanak.

A labdarúgás a fő nemzeti sport: az olaszok ismertek a labdarúgás iránti
rajongásukról. Olaszország nemzeti válogatottja négy alkalommal nyert
világbajnokságot: 1934-ben, 1938-ban, 1982-ben és 2006-ban. Az UEFA 5*-os
stadionjai az országban: a San Siro és a Stadio Olimpico.

A legsikeresebb labdarúgóklubok az AC Milan (Milánó), az Inter (Milánó), a
Juventus FC (Torino), az AS Roma (Róma), az SS Lazio (Róma).

A Scuderia Ferrari tizenhat konstruktőri világbajnoki címével a jelenlegi
legeredményesebb Forma–1-es csapat. Az istálló az 1960-as évek elején, majd az
1970-es évek végén, a 80-as évek elején és 1999-től 2004-ig volt igazán sikeres.
A Ferrari pilótái a Forma-1 első éveiben, amikor még nem volt konstruktőri
világbajnokság, 1951 és 1956 között több egyéni világbajnoki címet nyertek.
Szintén sikeres volt a sportág első éveiben az Alfa Romeo. A Minardi és
utódcsapata, a Toro Rosso szintén olasz csapat.

Olaszország neves autóversenyzői közé tartozik Nazzaro, Cagno, Vincenzo Lancia,
Antonio Ascari, Giuseppe Campari, Brilli Peri, Mario Umberto Baconin
Borzacchini, Luigi Fagioli, Bordino, Giulio Masetti, Tazio Nuvolari, Achille
Varzi, Biondetti, Alberto Ascari, Luigi Villoresi, Piero Taruffi, Luigi Musso,
Eugenio Castellotti, Giancarlo Baghetti, Lorenzo Bandini, Ludovico Scarfiotti,
Luciano Bianchi, Arturo Merzario, Michele Alboreto, Riccardo Patrese, Mauro
Baldi, Jarno Trulli, Giancarlo Fisichella, Emanuele Pirro, Ivan Capelli.

Olaszországban a motorversenyzés is nagyon népszerű. Az egyik legismertebb
motoros Valentino Rossi, aki eddig 8 alkalommal nyert világbajnoki címet.
Beceneve: a Doktor. A legsikeresebb motorversenyző Giacomo Agostini, 15
világbajnoki címet gyűjtött be a 70-es években. Híres versenyzők még Carlo
Ubbialli, Loris Capirossi, Max Biaggi, Marco Melandri. Kiemelkedően sikeresek az
olasz motormárkák is: több világbajnoki címet szerzett már az Aprilia, a Ducati,
a Gilera, az MV Agusta, a Moto Guzzi. Jelenleg két olasz pályán is rendeznek
MotoGP futamokat: Mugello és Misano, ahol San Marinó-i nagydíj néven futnak a
versenyek.

A híres olasz kék csapat (squadra azzurra, Blue Team) az 1950-es és 1960-as
években 13 világbajnoki és 12 Európa-bajnoki címet nyert az erős treffnek
nevezett licitálási rendszer használatával.

Az országban egy nyári és két téli olimpiát tartottak. Az első az 1956-os téli
olimpia volt az alpesi Cortina d’Ampezzo városában. Négy évvel ezután Rómában
tartották a nyári olimpiát. Legutoljára a 2006-os torinói téli olimpiát
rendezték meg az országban. Olaszország összesen 190 arany, 158 ezüst, és 174
bronzérmet szerzett a nyári olimpiai játékokon. A legsikeresebb sportág a vívás,
amelyen összesen 107 érmet szereztek. A téli olimpiákon 36 arany-, 31 ezüst- és
34 bronzérmet szereztek. A legsikeresebb sportág az alpesi sízés.



https://hu.wikipedia.org/wiki/Radja_Nainggolan

Radja Nainggolan (Antwerpen, 1988. május 4. –) belga válogatott labdarúgó, 2014
óta az olasz AS Roma középpályása.

Pályafutása legnagyobb részét olasz csapatokban töltötte, a Piacenza, a Cagliari
és az AS Roma csapataiban fordult meg.

Nainggolan Antwerpenben született, anyja Lizy Bogaerts egy flamand etnikumba
tartozó belga, aki felnevelte Radját, három féltestvérét és ikerhúgát, apja
Marianus Nainggolan, egy indonéz batak tagja a Batak Keresztény Protestáns
Egyháznak, aki elhagyta őket, mikor Radja gyerek volt.

Nainggolan édesanyjának 2010-es halála után két nagy szárnyat tetováltatott
hátára Lizy születési és halálozási idejével. Római katolikus, beszél hollandul,
angolul és olaszul, de megérti a franciát is.

Nainggolan 2005 végén, 17 évesen érkezett a Piacenza Calciohoz a helyi KFC
Germinal Beerschottól. Még juniorként két Serie B-mérkőzésen játszott a klubnál,
érdekesség, hogy mindezt két különböző szezonban.

Nainggolan a 2008–09-es szezonban 38 mérkőzésen lépett pályára, Emilia-Romagna
csapatának színeiben lőtt 3 góljával segített a 10. hely elérésében. 2010.
január 27-én kölcsönben az élvonalbeli Cagliari Calciohoz került, a szardíniai
csapat vételi opcióval is rendelkezhetett a a szezon végén. Február 7-én
mutatkozott be, az Inter ellen idegenben 0–3-ra elvesztett meccset
végigjátszotta.

2010. június 21-én Nainggolan végleg a Cagliarihoz szerződött. 2013. októberének
elején, három kezdőként eltöltött idény után, 2016-ig meghosszabbbította
szerződését.

Azonban a következő évben, január 7-én a szezon végéig kölcsönadták
vetélytársuknak, az AS Roma csapatának 3 millió euróért, 6 milliós nyári vételi
opcióval.

Nainggolan új klubjában 2014. január 9-én mutatkozott be, az UC Sampdoria 1–0-s
hazai Coppa Italia-meccsen kezdett, a sikerrel a negyeddöntőbe jutottak.
Ugyanebben a sorozatban 12 nap múlva végig játszva segített a Juventus FC
legyőzésében.

2014. február 22-én megszerezte első gólját a fővárosiak színeiben, ő lőtte a
Bologna FC 1909 elleni találkozó egyetlen gólját. Második gólja is egy egygólos
találkozón született: az ACF Fiorentina elleni április 19-i találata automatikus
kvalifikációt ért csapatának a Bajnokok Ligájába.

Nainggolan első válogatottságát a belga válogatottban 2009. május 29-én
szerezte: ekkor a Vörös Ördögök Chile ellen játszottak Kirin-kupa-meccset. 2014.
március 5-én első gólját is megszerezte; ekkor egy Elefántcsontpart elleni
barátságos mérkőzésen talált be, a végeredmény 2–2 lett.

2014. május 13-án tartalékként bekerült a 2014-es labdarúgó-világbajnokság belga
bő keretébe.

Ez a szócikk részben vagy egészben a Radja Naggiolan című angol
Wikipédia-szócikk ezen változatának fordításán alapul. Az eredeti cikk
szerkesztőit annak laptörténete sorolja fel.



https://hu.wikipedia.org/wiki/%C3%8Drorsz%C3%A1g

Írország (angolul Ireland IPA: [ˈaɪərlənd], írül Éire IPA: [ˈeːɾʲə]   kiejtése)
Európa északnyugati részén és harmadik legnagyobb szigetén, az Ír-szigeten
található állam. A sziget északi része (hét megye) brit fennhatóság alá
tartozik, ezt nevezik Észak-Írországnak. A sziget többi része a tulajdonképpeni
Írország.

Az országnak két hivatalos nyelve van: az ír és az angol. Fővárosa és egyben
legnagyobb városa Dublin.

A jelenlegi államfő Michael D. Higgins. Az írek nem használják az angol prime
minister kifejezést a miniszterelnökre, mert annak olyan íze van, mintha angol
miniszterelnökük lenne. Helyette az ír nyelvű taoiseach szó jelöli az ír
miniszterelnököt. A taoiseach megjelölésnek finom iróniája, hogy a szó
„klánfőnököt” jelent írül, a miniszterelnök-helyettesre használt tánaiste pedig
„klánfőnökhelyettest”. A jelenlegi taoiseach Enda Kenny.

Írország az Atlanti-óceán északkeleti- és Európa északnyugati részén található
Ír-sziget öthatodát teszi ki. Területe 70 273 km² (míg a teljes Ír-szigeté
84 421 km²). A Brit-szigettől az Ír-tenger, Európától pedig a Kelta-tenger
választja el.

Dombok, hegyek inkább csak a partok mentén találhatók, és ezek sem túl magasak.
Legmagasabb pontja, a Kerry megyében található Carrauntuohill-csúcs (ír nyelven:
Corrán Tuathail) 1041 m magas.

Leghosszabb folyója, a Shannon kettészeli a szigetet. Hossza 370 km, amihez
hozzáadódik még a Limericknél kezdődő 70 km hosszú torkolata. Vízgyűjtő területe
16000 négyzetkilométer. A Shannon Sligo városától nem messze ered és amíg eljut
az Atlanti-óceánig összeköti a Lough Allen, a Lough Drumharlow, a Lough Boderg,
a Lough Bofin, a Lough Forbes, a Lough Ree és Lough Derg tavakat. Jelentős
folyók még Írországban: Liffey, Boyne, Blackwater, Barrow, Corrib, Erne, Suir. A
18. század nagy vállalkozása volt a Királyi csatorna rendszer kiépítése, melynek
fő ága a Királyi Főcsatorna Dublint hivatott összekötni a Barrow és a Shannon
folyókkal. Nagy tava a Lough Corrib Connemarában.

Írország éghajlata az Észak-atlanti-áramlat meleg vizeinek köszönhetően sokkal
enyhébb, mint más, hasonló földrajzi szélességű területeké. Az átlagos téli
hőmérséklet +4,5 – +7 °C, ami 14 fokkal magasabb, mint az azonos szélességi
körön fekvő helyeké általában. Mivel nyáron az óceán hűt, ezért a hőmérséklet
csak 15–17 °C. A csapadék sok, 1500–2500 mm. Megoszlása egész évben egyenletes.

Írországban nincs olyan természeti táj, amit az UNESCO világörökséggé
nyilvánított volna.

Az Ír-sziget első lakói a kőkorszakban jelentek meg. A középkorban Anglia
szerezte meg a szigetet. A katolikus írek a 19. század folyamán nagy számban
vándoroltak ki az Amerikai Egyesült Államokba. A 20. század elején megnövekedett
a függetlenségi vágy, majd 1921-ben kikiáltották a Szabad Ír államot. 1973-tól
Írország az Európai Gazdasági Közösség (ma: Európai Unió) tagja lett.

Államformája parlamentáris köztársaság. Jelenleg az ország politikai életében
két nagy párt uralkodik, az egymást váltogató Fianna Fáil és a Fine Gael.
Írország nem tagja a NATO-nak. Törvényhozása kétkamarás: alsóháza a Dáil Éireann
166 képviselővel, felsőháza a szenátus, melynek 60 tagja van. A végrehajtó
hatalom a kormány kezében van, melynek vezetője a miniszterelnök (Taoiseach). Az
állam legfőbb közjogi méltósága a köztársasági elnök (President).

A sziget a törzsi rendszerben élő kelták idején öt tartományra oszlott: Ulster,
Connaught, Leinster, Munster és Meath, ez utóbbi később beolvadt Leinster
tartományba, így alakult ki a ma is számon tartott négyes tartományi rendszer.
Ma Ulster 9 megyéjéből 6 az Egyesült Királysághoz tartozik. Az Ír-szigetnek
összesen 32 megyéje (county) volt, ebből 26 alkotta megalakulásakor az Ír
Köztársaságot, ezek nem egyeztek meg pontosan a mai közigazgatási egységekkel.
Dublin felosztása kettővel, Tipperaryé eggyel növelte a megyék számát a
közigazgatásban. Cork, Limerick, Galway, és Waterford szintén 2-2 megyét alkot,
külön a város, és külön a környező vidéke.

1. Dun Laoghaire-Rathdown, Fingal, Dél-Dublin és Dublin Város Tanácsa korábbi
Dublin megyeként egy közigazgatási egység volt. 2. Tipperary megyét 1898-ban
adminisztrációs szempontból két megyére osztották fel 3. Offaly és Laois az
1920-as évekig a "Király megyéje", illetve a "Királynő megyéje" néven voltak
ismertek.

Főbb mezőgazdasági termények, termékek: árpa, burgonya, búza; marhahús,
tejtermékek.

Főbb iparágak: gyógyszeripar, vegyipar, számítógépipar (hardver- és
szoftvergyártás), élelmiszeripar (ital, sör); orvosi eszközök gyártása

Írország az elmúlt évtizedben tapasztalt gazdasági növekedése a legnagyobb
dinamizmust mutatta az Európai Unióban. A növekedés ír varázsitalának receptje
nagyon összetett: a kelta tigris-jelenség részben az 1990-es évek józan,
céltudatos és célkövető gazdaságpolitikának eredménye volt, másrészt a
Strukturális Alapok támogatásai, a globalizálódó világgazdaság és egyéb,
országspecifikus tényezők (mint az angol anyanyelv, a periférikus fekvés) is a
mixtúra elemeit alkotják. Példaértékű valamint, ahogyan az írek megfelelő
körülményeket teremtettek, hogy az ország a multinacionális cégek számára vonzó
telephellyé váljon.

1922-es függetlenné válását követően protekcionista, a behozatalt helyettesítő,
agrárjellegű, a világgazdaság vérkeringéséből elzárkózó - ámde nyersanyagokban
szegény (az ország egyetlen energiahordozója a tőzeg, s emiatt sosem alakult ki
jelentősebb nehézipara)- sziget volt, mígnem az 1950-es évek liberalizációs
trendváltása a globalizálódó világ diktálta trendekre adott helyes válaszként
végre megnyitotta az országot a szabad kereskedelemnek és a külföldi (leginkább
amerikai) működő-tőkének. Ez nemcsak a világgal való szorosabb összefonódást,
hanem az Egyesült Királyságtól való függőség lazulását is eredményezte.

A kulcsrakész ipari parkok, támogatások, ösztönzők segítségével kezdetben a
munkaerő-intenzív iparágakat sikerült az országba vonzani, majd a hatvanas
évektől egyre inkább a modern, high-tech nagyvállalatok betelepülése volt
jellemző. Ezek a vállalatok főleg behozott inputokból exportra termelnek és nem
fonódnak össze a helyi iparágakkal. Ezért az ír ipar a mai napig duális
szerkezetű. Azonban a jelentős technológia-transzfert és K+F-beruházásokat
magukkal hozó multik elősegítik a tudásgazdaság kiépülését Írországban.

Az ország csatlakozása az Európai Gazdasági Közösséghez 1973-ban sokat lendített
a periférikus, gazdaságilag is elmaradott ország helyzetén, hiszen jogosulttá
vált egy sor, a felzárkózását segítő szubvencióra. Ezeket a támogatások jelentős
mértékben hozzájárultak Írország hosszú távú gazdasági fejlődéséhez.

A nyolcvanas évek közepén magas munkanélküliséggel, inflációval, költségvetési
deficittel és felszaporodó államadóssággal, tömeges emigrációval jellemezhető
válság, mely jórészt a populista fiskális politikának volt köszönhető,
összeomlással fenyegette az országot. Ezért 1987-ben átfogó, társadalmi
konszenzusra épülő konszolidációs programot kellett végrehajtani, mely
stabilizálta és emelkedő pályára állította a gazdaságot. Az 1987-ben elindult
sikeres stabilizációs program öt pillérre épült:

Majd a kilencvenes években, olykor kétszámjegyű, ámde mindenképpen
átlagfeletti-dinamikájú éves GDP-növekedéssel elvezetett egészen a „kelta
tigris” cím kiérdemléséig, mely arra utal, hogy az ír gazdaság gyors iramú
fejlődése csakis a délkelet-ázsiai kistigrisek növekedéséhez fogható. 2001
világgazdasági recessziója óta napjainkban az ír gazdaság növekedése is lassuló
tendenciát mutat. S meglehet, a foglalkoztatottság csökken, az elemzők nem
borúlátóak, szerintük az extigris rövidesen rááll egy átlagos növekedési ütemű,
hosszú távú fejlődési pályára. A Kohéziós Alap „phasing-out” országaként
korlátozott mértékben továbbra is jogosult a brüsszeli juttatásokra, melyekből
egyszerre több szektorban, a regionális és társadalmi különbségeket kiegyenlítő
beruházásokat hajt végre.

Írországban Dublinban, Kerryben, Corkban, Shannonban található nemzetközi
reptér. A belföldi közlekedésért az Aer Arann gondoskodik.

A nemzeti busztársaság a Bus Eireann. Ez a társaság szállítja az ország
különböző pontjaihoz az utasokat.

Az országot 2011-ben 85%-ban írek (kelták) lakják. Kb. 9% egyéb fehér, kb. 2%
ázsiai, 1,4% fekete, 2,5% egyéb. Külföldről betelepülő legnagyobb csoportok a
lengyelek, britek, amerikai állampolgárok, litvánok, lettek, nigériaiak,
németek, indiaiak, pakisztánok, kínaiak.

2011-es felmérés alapján a lakosság 84%-a római katolikus, 7,6% vallás nélküli,
2,8% anglikán, 1% muzulmán, 1% ortodox keresztény.

Az országban 4 római katolikus püspökség van: Armagh, Dublin, Tuam és Cashel. Az
ország vallási vezetője Armagh érseke. Az anglikán egyház 1869 óta független a
brit anglikán egyháztól. A vallási vezető szintén Armaghban székel.

Észak-Írországban a mai napig komoly probléma a vallási köntösben megjelenő
etnikai konfliktus.

A vezető galériák otthont adnak az ír kortárs művészek alkotásainak és a
maroknyi régi mesterek alkotásainak. A főbb galériák Dublinban:

George Berkeley, Jonathan Swift, James Joyce, George Bernard Shaw, Richard
Brinsley Sheridan, Oliver Goldsmith, Oscar Wilde, William Butler Yeats, Patrick
Kavanagh, Samuel Beckett, John Millington Synge, Seán O’Casey, Séamus Heaney,
Bram Stoker.

U2, The Cranberries, The Kelly Family, Boyzone, Ronan Keating, Ronan Hardiman,
Thin Lizzy, Gary Moore, Mark Feehily, Westlife, Jedward, One Direction (Niall
Horan), Ben Haggerty (Macklemore), The Script

A hagyományos ír ételek bőségesek és kalóriadúsak, általában marha- vagy
birkahúsból készülnek, rengeteg gumós zöldséggel, mint a burgonya, a répa, a
hagyma és a fehérrépa. Ilyen tradicionális étel az ír pörkölt.

Írország a Guinness hazája, a krémesen sötét testes vagy barna sörnek, amely az
ország nemzeti itala.

Az országon az EuroVelo nemzetközi kerékpárhálózat két útvonala is
keresztülhalad. Az első az EV1, vagyis az Atlantic Coast Route, amely
Norvégiából halad Portugália tengerpartjai felé, miközben végig az Atlanti-óceán
partjai mellett húzódik. Vannak kész, kivitelezés alatt álló, illetve tervezett
szakaszai is. Kis vízi átkelés után az Egyesült Királyságból érkezik ide, majd
szintén vízi átkelés után Franciaország felé veszi az útját.

A második útvonal az EV2, vagyis a Capitals Route, amely érinti az EV1-et.
Galwayből indul, és rögtön Dublin felé veszi az irányt. Az útvonal ír szakasza
egyelőre még teljes egészében kivitelezés alatt áll. Kompátkelés után az útvonal
Hollandia felé halad tovább. Nevéhez híven az általa érintett országok
fővárosait igyekszik meglátogatni.

Írországban a hurling és az ír foci a nemzeti sport. Az ír focit nem fizetett
"profik" űzik, s Írországon kívül szinte sehol nem játsszák. A hurling a
leggyorsabb szabadtéri sport a világon, amelyre minden ír rendkívül büszke.
Ezeken kívül igen népszerű az európai labdarúgás és a rögbi. Az ír nemzeti
rögbiválogatott a 2010-es rögbi világranglistán az 5. helyen áll.

Az ország eddig nyolc aranyérmet szerzett a játékok során. A legeredményesebb
sportág az atlétika.



https://hu.wikipedia.org/wiki/Ronaldinho

Ronaldo de Assis Moreira, becenevén Ronaldinho Gaúcho, Dinho, vagy egyszerűen
Ronaldinho (Porto Alegre, 1980. március 21. –) egy brazil válogatott labdarúgó.

Hazája csapatában, a Grêmióban kezdte pályafutását, ahol játéka olyan kiemelkedő
volt, hogy 1997-ben meghívták az U17-es vb-re készülő válogatottba. Tehetségét
itt mutathatta meg először a nemzetközi labdarúgóvilágnak. Brazília megnyerte a
tornát, a legjobb játékosnak járó díjat Ronaldinho kapta.

Szinte azonnal több neves európai klub is megkereste ajánlatával az ifjú
tehetséget, aki végül a Paris Saint-Germain szerződését fogadta el, és 2001-ben
átköltözött a francia fővárosba. A párizsi csapattal igazán nagy sikereket ugyan
nem ért el, azonban játéktudásban rengeteget fejlődött, 2002-ben már felnőtt
világbajnokságot nyert a seleçãoval, de az edzővel nem jött ki jól, ezért hagyta
ott a csapatot.

2003-ban 27 millió euróért szerződött az FC Barcelonához, mely nagy mértékben az
ő kiváló játékának köszönhetően hosszú évek után ismét bajnokságot tudott
nyerni. 2005-ben neki ítélték a játékosoknak adható legrangosabb díjat: az
Aranylabdát. 2006-ban UEFA-bajnokok ligáját nyert a csapattal.

2008. július 15-én 2011-ig szóló hároméves szerződést írt alá az AC Milan
csapatával.

A 2008–2009-es szezon remekül indult neki, de a tavaszi szezonban hanyagolni
kezdte őt Carlo Ancelotti, és szinte csak az UEFA Kupában játszott. Aztán jött
az edzőváltás a Milannál: a felkészülési meccseken már látszott, hogy Ronaldinho
kezd formába lendülni, bár a csapat a felkészülési mérkőzéseken egyetlenegy
mérkőzést nyert, azt is büntetőkkel (a Luigi Berlusconi kupán a Juve ellen). A
bajnokságban rosszul kezdtek Leonardóék, az AS Roma ellen formába lendültek és a
BL-ben a Real ellen (2-3 lett a Milan javára) Leonardo új felállás mellett
döntött: a 4-3-3 mellett. A Milan ezután sokáig ezt a felállást alkalmazta, és
Ronaldinho is úgy játszott, mint annak idején a Barcelonában.

2014-ben a mexikói Querétaróhoz igazolt, amellyel a 2015-ös Clausura szezonban
ezüstérmet szerzett. Néhány héttel később megköszönte a szurkolóknak a
támogatást, és eligazolt Mexikóból.

Futballművelő családban nőtt fel, apja és egyik testvére, Roberto is labdarúgó
volt. Apját kilenc esztendős korában elveszítette (a családi medencében
szívrohamot kapott), a családot ezek után Roberto tartotta el, aki Svájcban, a
Sion csapatában játszott. A későbbiekben Roberto Ronaldinho menedzsere is lett.
Van egy kisfia.



https://hu.wikipedia.org/wiki/Central_processing_unit

A CPU (angol: Central Processing Unit – központi feldolgozóegység) más néven
processzor ill. mikroprocesszor, a számítógép „agya”, azon egysége, amely az
utasítások értelmezését és végrehajtását vezérli, félvezetős kivitelezésű,
összetett elektronikus áramkör. Magyarra többféleképpen fordítják, így pl. a
központi végrehajtó egység, központi feldolgozó egység, központi feldolgozó
processzor, vagy egyszerűen processzor kifejezések is elterjedtek. Míg a
processzor fogalma már korábban ismert volt, a mikroprocesszor megjelenését csak
a félvezetős technológia és az integrált áramkörök kifejlesztése tette lehetővé,
az 1970-es évek elején. A processzor alatt általában mikroprocesszort értünk,
régebben a processzor sok különálló áramkör volt, ám a mikroprocesszorral
sikerült a legfontosabb komponenseket egyetlen szilíciumlapkára integrálni.

A mikroprocesszor egy vagy több szilícium kristályra integrált, néhány ezertől
több tízmillió számú tranzisztort tartalmazó integrált áramkör, amelyben további
részegységek különíthetők el, rendelkezik az adatok ki- és beviteléhez szükséges
sínrendszerrel, és rendelkezik egy utasításkészlettel, amelynek utasításait
képes végrehajtani. A bemeneti eszközök segítségével kódolt információkat
feldolgozza, majd az eredményt a kimeneti eszközök felé továbbítja, melyek
ezeket az adatokat információvá alakítják vissza. A világ első mikroprocesszorát
(TMS 1000) az amerikai Texas Instruments fejlesztette ki 1971-ben, ezt követte
az Intel 4004-es processzora, majd további cégek gyártmányai.

Az első mikroprocesszor a Texas Instruments által 1971. szeptember 17-én
bemutatott, a TMS 1000 sorozatba tartozó TMS1802NC jelű processzor volt.
Röviddel ezután, 1971. november 15-én jelent meg az Intel cég Intel 4004 jelű
processzora. Mindkettő 4 bites szóhosszúságú eszköz volt, azonban a Texas csipje
maszkprogramozott memóriát (beépített alkalmazást) és ki-/bemeneti csatornákat
is tartalmazott. Később több sikeres 8 bites sorozat jelent meg több gyártó
részéről (Intel 8008, 8080, 8085, Zilog Z80, Motorola 6800, MOS Technology
6502).

A 8 bites mikroprocesszorok már az 1970-es évek elején megjelentek. A további
fejlődés is a szóhossz növelésének irányába mutatott: 1973-ban megjelent az első
16 bites processzor (National Semiconductor IMP-16), de az 1970-es években a
mikroprocesszorok túlnyomó többségének szóhossza 8 bites maradt. Az 1970-es évek
vége felé jelentek meg nagyobb számban a 16 bites szóhosszúságú processzorok:
1978: Intel 8086, 1979: Motorola 68000. A 80-as évektől kezdve tovább nőtt a
szóhossz: 1980-ban megjelent az AT&T Bell Labs BELLMAC-32A processzora, ez volt
az első 32 bites processzor, ezután egyre több 32 bites eszköz jelent meg, így a
Motorola sikeres m68k processzorcsaládja, a DEC, Sun és Intel is megjelentet 32
bites processzorokat. Az 1980-as évek közepétől kezdenek megjelenni az eleinte
szintén 32 bites RISC elvű processzorok, pl. a Sun (SPARC), MIPS,
Hewlett-Packard (PA-RISC), AMD (29k) és ARM architektúrák, de az Intel és a
Motorola is gyártott RISC-alapú processzorokat. A szóhossz növekedése mellett
megfigyelhető a komplexitás növekedése: a többcsipes eszközöket egyetlen
áramkörbe integrált eszközök váltják fel, és a processzorok egyre több
tranzisztort tartalmaznak, így az 1980-as évek közepén már elérték a
(több-)százezres, az évtized végére pedig már a milliós nagyságrendet is. Ezzel
együtt a processzorok órajele is folyamatosan nőtt.

Az x86-64 a x86-os architektúra 64 bites leszármazottja. Az x86-64
utasításkészlet támogatja Intel x86-os architektúráját, ezt az Advanced Micro
Devices (AMD) tervezte, majd átnevezte AMD64-re. Ezt az architektúrát az Intel
lemásolta és Intel 64-nek nevezte el (régebben Yamhill, Clackamas Technológia,
CT, IA-32e és EM64T neveken volt ismert)[1]. Ez vezetett a hétköznapi nyelvben
az x86-64 vagy x64 elnevezések használatához, mint gyártó-független fogalmakhoz,
amikor a két közel azonos kivitelezésű architektúrára hivatkozunk.

1. Az utasítás beolvasása a memóriából a processzorba: A memória címtárolójából,
az AR-ból (address register - címregiszter) kerül át a processzor címtárolójába
az IP-be (instruction pointer). Ezek után a memória adattároló regiszteréből, a
DR-ből (data register - adatregiszter) kerülnek át az adatok a processzor
adattárolójába, az IR (instruction register)-be.

2. A beolvasott utasítás dekódolása, elemzése: Az ALU az utasítás kódját
értelmezi, melyből kiderül milyen műveletet kell elvégeznie, és hogy mennyi
adatot kell beolvasni még ahhoz, hogy meghatározhatóak legyenek az operandusok,
amelyeken a műveleteket végzi.

4. Eredmény tárolása: az LR3 segédregiszterből vagy egy másik regiszterbe, vagy
a DR-en keresztül a memóriacímre kerül.

5. A következő utasítás címének meghatározása: A szekvenciális program esetében
az IP értékének megnövelésével jut el az ALU a következő utasítás címéhez.
Ellenkező esetben egy regiszter tartalmazza a következő utasítás címét, melyet a
processzor az IP-be ír.

Az óra az egész számítógép működéséhez szükséges ütemet biztosítja. Az óra
magában foglal egy kvarckristályt, ami az órajel előállításához szükséges rezgés
stabilitását adja. Sebességét Hertzben (vagy megahertzben) mérjük. Az
órajel-generátor néhány száz MHz-es rezgést ad, ezért a processzor órajelének
előállításához egy beállítható szorzót alkalmaznak, hogy többféle sebességű
processzort is a rendszerbe lehessen építeni.

Gépi ciklusnak nevezzük azt az időt, amely alatt a számítógép egy gépi műveletet
végre tud hajtani. Egy gépi ciklus általában több órajelütemből áll, az egyes
utasítások végrehajtásához szükséges gépi ciklusok száma utasításonként más és
más lehet.

A processzor által ismert műveletek és utasítások összességét értjük a
processzor utasításkészlete alatt. Legelőször a RISC (Reduced Instructions Set
Computer) utasításkészletet használták, ez leegyszerűsített, rövid utasításokat
tartalmazott. Elsődlegesnek tekintette a sebességet, és az egyszerűséget. Később
a CISC-et (Complex Instructions Set Computer) alkalmazták, ez már több, hosszabb
utasítást tartalmazott, ám a túl sok, bonyolult utasítás nem bizonyult
célravezetőnek, ezért visszatértek a RISC-hez. Ma már persze rengeteg
utasításkészlet van, melyben keverednek a RISC, és a CISC irányelvei (Pentium,
Pentium MMX, SSE 3/4, 3D now!).

A mai processzorok olyan magas frekvencián dolgoznak, hogy egyszerűen
elolvadnának az elektromos áram hőhatása miatt, ezért ezt kell hűtőrendszerrel
orvosolni. Több fajtája létezik:

Az asztali PC-k piacán manapság két nagy processzorgyártó vetekszik egymással,
az Intel és az AMD. Az Intel a nagyobb, belőle vált ki az AMD. Mind a két
processzorgyártónak nagy részesedése van a videokártyák piacán is. A mobil
eszközök processzorainak piacán több gyártó versenyez: a TSMC, Samsung,
STMicroelectronics és mások, mindegyik főleg ARM alapú processzorokat gyárt erre
a piaci szegmensre. Ugyanitt az Intel is szerepel, kis részesedéssel, az Intel
Atom processzorokkal. A szerverprocesszorok terén az Intel, IBM, Oracle cégek
jelentősek, és világméretben Kína is ide sorolható, a Loongson processzorok
szerver-verziói miatt, amelyek fejlettebb verzióit szintén a STMicroelectronics
gyártja.

1964. április 7. – az IBM bejelenti a System/360 számítógéprendszer-családot,
ezen belül a Model 30, 40, 50, 60, 62, és 70 jelű gépeket. Jellemzőik: 2-es
komplemens bináris aritmetika, 8 bites bájt, 32 bites gépi szó, EBCDIC
karakterkészlet, lebegőpontos számformátum, 16-32 db. 32 bites regiszter, min. 4
kB memória. A CPU mikrokódolt, tranzisztoros-nyomtatott áramkörös különálló
egység.

1970. június – Central Air Data Computer MP944 csipkészlet: 20 bites, többcsipes
integrált katonai repülésvezérlő rendszer, amelyet korai vadászrepülőgépekben
használtak, esélyes a világ első CPU-ja címre, de ennek a megítélése nem
egyértelmű.

1970. június 30. – Megjelenik az IBM System/370 számítógépcsalád: 128 bites
lebegőpontos aritmetika, 32 bites címzés. A CPU mikrocsipekből áll, több
nyomtatott áramköri panelen.

1971. szeptember – megjelenik a Texas Instruments TMS 1000: 4 bites egycsipes
mikrokontroller, a világ első egycsipes számítógépe, ezeket a csipeket
kalkulátorokban alkalmazták.

1972 – Elkészül az Intel 4040 (az Intel 4004 utódja) – 4 bites processzor, BCD
utasításokkal.

1972. április 1. – megjelenik az Intel 8008, világ első 8 bites
mikroprocesszora. Tranzisztorszáma: 3500.

1972 – Rockwell PPS-4: 4 bites PMOS technológiájú CPU, az Intel 4004 konkurense.

1973 eleje – Az első többcsipes 16 bites mikroprocesszor megjelenése: a National
Semiconductor IMP-16 jelű terméke. (5 csip, 4 bites regiszterek és ALU, CROM)

1973. szeptember 4. – A Texas Instruments a világon elsőként, szabadalmat kap az
egycsipes mikroprocesszorra, Gary Boone találmányára.

1974. április 1. – Megjelenik az Intel 8080, az első valóban használható 8 bites
CPU. Tranzisztorszáma: 4500.

1974 közepe – A Motorola 8 bites CPU-ja, az MC6800. Tranzisztorainak száma 4100.

1975. január – A National Semiconductor bemutatja első egycsipes 16 bites
mikroprocesszorát, a PACE-t, – ez az első ilyen típusú mikroprocesszor, ami
üzleti forgalomba került. Ezt később ennek NMOS változata követte, a INS8900.

1975 – Az IBM System/4 Pi számítógépcsalád megjelenése – ez a sorozat a
System/360 folytatása, hibatűrő, sugárzásvédett, többprocesszoros, 32- vagy 16
bites rendszerek, harci repülőgépeken, bombázókban és az űrsiklókban
szerepeltek.

1975 – Az AMD elindítja Am2900-as csipsorozatát, ezek első példánya az Am2901: 4
bites bitszelet-technikát használó ALU

1975 – A Fairchild Semiconductor bemutatja F8 jelű 8 bites CPU-ját, melyet
játékgépekben, szintetizátorokban használnak majd

1975. szeptember – a MOS Technology bemutatja 6502 számú 8 bites CPU-ját, amely
az Apple I és Apple II processzora. Az eszköz 3510 tranzisztort tartalmaz.

1976 júniusa – Megjelenik a Texas Instruments TMS9900 – az egyik első valódi 16
bites mikroprocesszor.

1976 – RCA 1802, avagy CDP 1802 – az RCA által fejlesztett 8 bites CMOS
mikroprocesszor, a Voyager, Viking, Galileo űrszondák processzora.

1976. július – Megjelenik a Zilog Z80 processzor, a világ egyik legelterjedtebb
8 bites processzora.

1977 – Az Intel kibocsátja a 8085 8 bites mikroprocesszorát (ebbe a családba
tartozik a Sojourner marsjáró 80C85 processzora is).

1977 – Az AT&T Bell Laboratories bemutatja a BELLMAC-8 mikroprocesszort: ez egy
8 bites, 16 bites címzéssel rendelkező processzor, 5 mikronos CMOS
technológiával készült.

1979 – Megjelenik a Motorola 68000, az első 16/32 bites CISC processzor, az
Amiga, Apple, Atari és Macintosh gépek processzora.

1979 – Zilog Z8000: 16 bites processzor, nem Z80-kompatibilis, 8-, 16- és 64
bites regisztereket használhat.

1979. június 1. – Az Intel 8088 16 bites processzor, az első IBM PC-k
processzora.

1980 – A MOS Technology befejezi a 6510 CPU fejlesztését – ez a Commodore 64
számítógépek CPU-ja.

1980 nyara – elkészül az IBM 801 processzor prototípusa: az első RISC
processzor.

1980 – David Patterson a kaliforniai Berkeley Egyetemen elindítja a RISC
projektet, amely a RISC I és RISC II processzorokhoz vezetett 1981-ben. Tőle
ered a RISC kifejezés.

1980 – Az Intel bejelenti a 8087-es lebegőpontos koprocesszort. Ez a 8086, 8088,
80186 és 80188 processzorokkal működik együtt, teljesítménye kb. 50 000 FLOPS.

1981. január 1. – Az Intel iAPX 432 bemutatása: az Intel első 32 bites
processzora.

1981 – Elkészül az IBM ROMP (Research (Office Products Division) Micro
Processor) processzora: ez egy 10 MHz órajelű 32 bites RISC processzor, később
az IBM RT/PC gépeiben és lézerprinterekben használták.

1982 – Motorola 68008: a Motorola 8/16/32 bites mikroprocesszora, a Motorola
68000 egy változata, 8 bites külső adatbusszal. A Sinclair QL személyi
számítógépben volt ilyen.

1982. február – Az AMD licencszerződést köt az Intellel 8086 és 8088
processzorok gyártására.

1982 – Az AMD Am286 processzorokat is gyárt, az Intel licencszerződés keretében.

1983 – Az Acorn Computers Ltd. megkezdi az ARM architektúra tervezését. A cél
egy egyszerű 32 bites RISC processzor kifejlesztése.

1984 – Elkészül a Western Design Center (WDC) 16 bites mikroprocesszora, a WDC
65816 ill. WDC 65802 – teljesen kompatibilis a MOS Technology 6502-vel, a 65802
még tokozásban is megegyezik vele. Ezek a processzorok az Apple IIGS gépekbe
kerültek. A SNES játékkonzol Ricoh 5A22 CPU-ja egy módosított WDC 65C816.

1984 – Az INMOS angol mikroelektronikai cég megjelenteti az első transputereket.
Ezek párhuzamos működésre szánt mikrokontroller-szerű processzorok, 16, 32 és 64
bites változatok készültek belőlük.

1985 – A Hitachi által tervezett 68HC000 bemutatása – ez a Motorola 68000 CMOS
változata.

1985 – DEC MicroVAX 78032 – VAX utasításkészletű processzor, amit a DEC VAX
gépeiben használtak.

1985 – SUN SPARC (Scalable Processor Architecture) – a Sun Microsystems által
tervezett RISC jellegű processzor-architektúra, a Sun workstationokban való
használatra.

1985 – R2000, a MIPS Computer Systems MIPS (Microprocessor without Interlocked
Pipeline Stages) architektúrájú 32 bites RISC mikroprocesszora

1985. október 17. – Megjelenik az i386DX, az x86-os processzorcsalád első 32
bites tagja.

1986 – az Intel felmondja a licencszerződést az AMD-vel, és elutasítja az i386
architektúra átadását. Ld. 1991.

1986 – Elkészül az Acorn ARM2, a világ talán legegyszerűbb, használható 32 bites
mikroprocesszora.

1986 – A Hewlett-Packard elkészíti az első PA-RISC architektúrájú processzorát,
a 6 csipből álló TS1-et.

1987 – A HP elkészíti PA-RISC processzorainak CMOS verzóit, a 8 MHz-es CS1-et és
az NMOS technológiájú, gyorsabb NS1-et.

1987 – Az AT&T CRISP (C-language Reduced Instruction Set Processor) processzora.

1988. április 5. – Az Intel bemutatja az i960 (alias 80960) architektúrát, ami
egy Berkeley RISC-en alapuló 32 bites processzor-architektúra.

1988. április – A Motorola 88000 (röviden m88k) család: a Motorola saját
fejlesztésű Harvard architektúrájú RISC processzor-tervezete. Első elkészült
tagja a 88100; 32 bites RISC processzor, órajele 33 MHz.

1988 – Elkészül az AMD 29000, másképp 29K, az AMD első RISC alapú 32 bites
mikroprocesszora, a 29000-es sorozat első tagja. A Berkeley RISC designra épül,
hasonlóan a SUN SPARC és az Intel i960 architektúrához.

1989 – PA-7000, a Hewlett-Packard PA-RISC architektúráján alapuló 32 bites
processzor.

1989. február 27. – Intel i860 avagy 80860 – az Intel első szuperskalár
processzora, RISC 32/64 architektúra.

1989. július – Intel i960CA az i960 architektúra első tiszta RISC megvalósítása,
egycsipes szuperskalár RISC implementáció.

1989 – Elkészül az Acorn ARM3 (a csipben 4k adat- és utasítás-gyorsítótár is
van), valamint az ARM2as, az ARM statikus verziója.

1990 – Az IBM POWER1 architektúra bemutatása – az IBM RS/6000 gépek processzora,
32 bites, többcsipes, kétutas szuperskalár RISC CPU, a modellek órajele
(20-)25-62.5 MHz között lehet.

1990. november – Megalakul az ARM Ltd., az ARM processzorok fejlesztése elválik
az Acorn Computers Ltd.-től.

1991 – Elkészül az ARM6, az Apple és ARM Ltd. közös fejlesztése (ARM4 és ARM5
nem készült, a számozást 6-tól folytatták).

1991. március – Az AMD bemutatja az Am386 microprocesszor családot, ami az AMD
saját i386 klónja; ezzel megtöri az Intel monopóliumát.

1991 – Az Apple, IBM és Motorola – az AIM szövetség – elkezdik a PowerPC 600-as
processzorcsalád tervezését.

1992. február 25. – A DEC Alpha 21064 processzorának bejelentése - 64 bites RISC
architektúra. Ez volt a legnagyobb teljesítményű processzor 1993-ig, az IBM
POWER2 megjelenéséig.

1992. október 12. – Az AT&T bejelenti az ATT 92010 – más néven Hobbit –
processzort. Ez egy 32 bites, 20–30 MHz órajelű processzor volt, 3 kB-os
utasítás-előolvasó tárral (instruction prefetch buffer) és 32 elemű
utasítás-gyorsítótárral rendelkezett, regiszterei nem voltak, állítólag 37 VAX
MIPS tejlesítményre volt képes. Az AT&T CRISP architektúra megvalósítása,
nyelvspecifikus, C nyelvű programok futtatására volt optimalizálva.

1992 – A Hitachi megkezdi SuperH RISC processzorcsaládjának fejlesztését, aminek
az első tagjai az SH1 és SH2 processzorok, melyeket beágyazott rendszerekbe
szánnak (1994,).

1993 – Az IBM POWER2 (eredetileg RIOS2 nevű) processzorok kibocsátása: 55 -
71.5 MHz, javított POWER1 felépítés, 8 csipes.

1993. ősz – Az IBM-nél elkészül a PowerPC 601 (IBM PPC601, a Motorolánál MPC601
néven), a 32 bites alap PowerPC utasításkészletű processzorok első generációja.
50 - 80 MHz közötti órajelet használ, RS/6000 workstation ('93) és Power
Macintosh gépekben ('94) alkalmazzák.

1994 – Az AT&T 92020 Hobbit processzora, a 92010 továbbfejlesztése, 6 kB-os
utasítástárral. Az AT&T korai PDA-jában, az EO Communicator-ban működött.

1994 – A PowerPC 603 és PowerPC 604 megjelenése: a 603 az első teljes 32 bites
PowerPC architektúra implementáció; a 604: szuperskalár, 6 fokozatú futószalag,
órajele 100 - 180 MHz.

1994 – Az IBM kísérleti PowerPC 615 processzora: 32/64 bites PowerPC és 32 bites
x86 utasításokat is képes volt végrehajtani, akár vegyesen is.

1995 – A DEC licencelt ARM6 technológián alapuló StrongARM projektjének első
eredménye az SA-110 ARMv4 architektúrájú processzor. Fogyasztása 233 MHz
órajelnél 1 watt.

1995 – A NEC VR4300 egy MIPS R4300i-en alapuló 64 bites RISC mikroprocesszor,
MIPS I, MIPS II, MIPS III utasításkészlettel, a Nintendo 64 játékkonzol
processzora.

1995 – PowerPC 602 – a Motorola és IBM játékkonzolokba szánt, redukált PowerPC
603, órajel: 50 - 80 MHz.

1995 – Az IBM kibocsátja a Cobra vagy A10 processzort AS/400 rendszerekben –
egycsipes processzor, 50-77 MHz órajellel.

1995 – Megjelenik a Sun 64 bites UltraSPARC processzora, SIMD multimédiás
utasításokkal; órajele 143–200 MHz, támogatja a többprocesszoros rendszerekben
való alkalmazást is

1996. január – MIPS R10000, avagy "T5" – MIPS IV utasításkészletű
mikroprocesszor, szuperszámítógépekben való használatra.

1996 – ARM Ltd., ARM8 processzor (ARMv4. 0-72 MHz, 8KB cache, 5 fokozatú
futószalag)

1996 – Az IBM P2SC (POWER2 Super Chip) bemutatása, a POWER2 utódja, annak
egycsipes megvalósítása, órajele 135 MHz. Az IBM Deep Blue számítógép, amely
1997-ben legyőzte Garri Kaszparovot, 30 db P2SC processzort tartalmazott.

1996 – PowerPC 603q - egy független PowerPC 603 kompatibilis processzor, a
Quantum Effect Devices (QED) gyártmánya.

1996 – Az IBM nagy teljesítményű, többcsipes 4-utas SMP egysége: Muskie, A25
vagy A30, AS/400 gépekbe. Órajel: 125–154 MHz.

1997 – Bemutatják az AMD K6 processzort (Intel Pentium II ekvivalens,
szuperskalár, órajel 166–300 MHz).

1997 vége – ARM Ltd., ARM9 processzor (ARMv4T, ARMv5TE, 0–200 MHz, dual cache,
TDMI)

1997 – Az IBM RS64 vagy Apache processzora: 64 bites PowerPC RISC processzor,
RS/6000 és AS/400 gépekben szerepel, ismert még PowerPC 625 és A35 néven.

1997 – Sun picoJava I és picoJava II – a Sun Java- azaz nyelvspecifikus
processzorai, amelyek közvetlenül hajtják végre a Java bytekódot.

1998. február 5. – Az IBM a világon elsőként demonstrál egy kísérleti CMOS
mikroprocesszort, amely 1000 MHz fölötti órajellel működik. Ekkoriban az
általános órajel 300 MHz alatt jár.

1998. október – ARM Ltd., ARM10 processzor (ARMv5TE, 300MHz-1.2GHz, dual cache,
6 fokozatú futószalag)

1998. október 5. – Az IBM POWER3 processzora: 32/64 bites PowerPC
utasításkészletet, valamint POWER2 alternatív utasításkészletet megvalósító
architektúra. (Órajel: 200–450 MHz)

1999. június 23. – Az AMD K7, azaz az AMD Athlon – hetedik generációs x86 típusú
processzor bemutatása.

2000 – Az AMD az Athlon XP és Duron processzorokkal jelent meg ebben az évben.
Az IBM két különböző architektúrájú processzort jelentetett meg: az RS64-IV, más
néven Sstar, processzort (ez egy többszálú futtattást támogató processzor,
órajele 600 MHz, később 750 MHz), a z900 64 bites, az IBM zSeries sorozat
szervereibe való processzort. Megjelent még a Fujitsu SPARC64 IV és az Intel
ekkor még 32 bites Pentium 4-es processzorának első szériája.

2000. január 19. – a Transmeta cég bejelenti új processzorcsaládját, melynek
kódneve Crusoe. Ez egy az Intel x86 architektúrával kompatibilis, kis
fogyasztású, 128 bites VLIW végrehajtású processzor. Első modellje a 700 MHz-es
TM3120 volt.

2000. augusztus 23. – Intel XScale: ARM architektúrán alapuló 32 bites RISC
mikroprocesszor.

2000. október – a Transmeta kibocsátja a 600 MHz-es Crusoe processzort (VLIW -
nagyon hosszú utasításszót használó, alacsony fogyasztású processzor, hatékonyan
képes emulálni egyéb processzorokat).

2000. november 20. – Megjelenik az Intel híres Pentium 4-es processzora (ekkor
32 bites, CISC, 1,5 GHz órajellel).

2001 – Az IBM POWER4 processzora: 64 bites PowerPC architektúra, többmagos
processzor: két magot tartalmaz egy házban. Eredetileg 1,1 és 1,3 GHz órajellel
működik, egy továbbfejlesztett POWER4+ modell elérte az 1,9 GHz-et is.

2001 közepén az Intel kibocsátotta új Itanium sorozatának első tagját, a Merced
kódnevű processzort. Az Itanium architektúra 64 bites VLIW, eredetileg az Intel
és HP által közösen fejlesztett EPIC-ből (explicitly parallel instruction
computing) származó felépítés, a Merced ennek az első megvalósítása. Ezt a
családot nagyteljesítményű szerverekbe szánták, képes emulálni az x86
utasításokat is. Kezdetben teljesítménye a középkategóriás RISC processzorokéhoz
járt közel.

2001 júliusában megjelenik az SGI MIPS R14000-es (500 MHz-es RISC) processzora:
64 bites architektúra, amely lefelé kompatibilis az előző MIPS modellek 32 bites
architektúrájával.

2001 decembere – Elkészülnek a Fujitsu SPARC64 V processzorának első példányai.
Ez egy négyszeres kibocsátású szuperskalár, sorrenden kívüli végrehajtású
processzor, a 64 bites SPARC V9 architektúrát valósítja meg, órajele 1,1-től
1,35 GHz-ig terjed. A Fujitsu PRIMEPOWER szervereibe építették.

2002 – Megjelenik az Intel Itanium 2 processzora. A 2002-es első változat
kódneve McKinley, amelyet az Intel a Hewlett-Packard-dal közösen fejlesztett ki,
nagyteljesítményű szerverekben történő felhasználás céljaira. A 64 bites, az
Intel Itanium utasításkészlet-architektúrát implementáló processzor 180 nm-es
technológiával készült, 221 millió tranzisztorából csak 25 millió alkotta a
logikát. Változatai 900 és 1000 MHz-es órajelekkel jelentek meg.

2003. március 12-én megjelent az Intel Pentium M sorozat első tagja, a Banias
kódnevű modell.

2003 júliusában: Megjelenik az IBM PowerPC 970 processzora, elsőként az Apple
Power Mac G5 modellben. Ez egy ötödik generációs PowerPC processzor, 64 bites,
de visszafelé kompatibilis a 32 bites PowerPC architektúrával. Órajele 1,6-től
2,0 GHz-ig terjed.

2003. szeptember 23. – az AMD kibocsátja az Athlon 64-et, nyolcadik generációs
AMD64-architektúrájú mikroprocesszorát.

2004 – A Transmeta 1,6 GHz-es Efficeon 256 bites, második generációs VLIW
processzora.

2004. február 2-án az Intel bejelentette az első Prescott-maggal szerelt Pentium
4 processzorait, ezzel a Pentium is bekerült a 64 bites processzorok közé.

2005. november 14. – Megjelenik a Sun Niagara kódnevű processzora, másként az
UltraSPARC T1: egy alacsony fogyasztású szerverprocesszor, 4, 6 és 8-magos
kiépítésben készül, órajele 1,0-tól 1,4 GHz-ig terjed.

2006 – Megjelennek az IBM, Sony és Toshiba együttműködésben készülő Cell
processzor első példányai.

2007 – A Sun Niagara 2 avagy UltraSPARC T2 processzora: 4, 6 és 8-magos
kiépítésben készül, 64 szálat futtat párhuzamosan, órajele 1,2-tól 1,6 GHz-ig
terjed minden szálon. Minden magja külön FPU-t tartalmaz.

2010 – Az Oracle Corporation (korábban Sun Microsystems) SPARC T3 processzora,
másként UltraSPARC T3: 8 vagy 16 magos processzor, órajele 1,67 GHz, maximum 512
szálat futtat.

2010. július 22. – Az IBM kibocsátja a z196 processzort: 4 magos
nagyszámítógépekbe szánt szerverprocesszor, CISC, órajele 3,8-tól 5,2 GHz-ig
terjedhet.



https://hu.wikipedia.org/wiki/Di%C3%A1na_walesi_hercegn%C3%A9

Diána walesi hercegné (született Diana Frances Spencer; 1961. július 1. – 1997.
augusztus 31.), Károly walesi herceg, brit trónörökös első felesége. Két fiuk,
Vilmos és Henrik herceg apjuk után a második, illetve ötödik helyet foglalják el
az Egyesült Királyság (és 15 további, úgynevezett nemzetközösségi királyság)
trónöröklési rendjében.

Károly herceggel kötött házasságával egy csapásra nemzetközi hírességgé vált.
Életét csaknem állandóan a média érdeklődése követte, ami főként királyi
státusának vonzerejéből adódott. Károly herceg és Diána hercegné éveken át
házassági problémákkal küzdöttek, végül elváltak. Ez az őt körülvevő közfigyelem
lankadásához is vezethetett volna, ám az emberek Diána iránti rokonszenve mégis
töretlen maradt, a hercegnő jótékonysági rendezvényei és szociális
elkötelezettsége miatt. Halálos autóbalesetét követően mind az Egyesült
Királyságban, mind világszerte gyászolták. A Diána életével és hagyatékával
kapcsolatos korabeli reakciók vegyesek, de a hercegnő személye máig az emberek
érdeklődésének középpontjában áll. Első unokája, György cambridge-i herceg 2013.
július 22-én született.

Diana a brit arisztokrácia tagjaként, Edward John Spencer, Viscount Althorp
(Althorp vikomtja, más néven Lord Althorp) és felesége (született Frances Burke
Roche) legfiatalabb leányaként született Park House-ban (Sandringham, Norfolk
grófság, Anglia). Percy Herbert, Norwich és Blackburn volt püspöke keresztelte
meg a helyi Szent Mária Magdolna-templomban, keresztszülei egyike John Floyd, a
Christie's elnöke volt. Diánának négy testvére volt:

Mivel szülei házasságtörés miatt elváltak, édesanyja, Lady Althorp Diánával és
annak öccsével egy londoni lakásba költözött Knightsbridge-ben, ahol Diána a
helyi iskolába járt. A karácsonyt a Spencer gyerekek apjuknál töltötték, aki
ezek után nem engedte őket vissza anyjukhoz. Lady Althorp pert indított
gyermekei felügyeleti jogáért, azonban Lord Althorp társadalmi helyzete és Lady
Althorp anyjának a leányára nézve hátrányos vallomása is hozzájárult a bíróság
elutasító döntéséhez: Diána és öccse felügyeletét apjuk kapta meg. Apai
nagyapjának, Albert Spencernek, Spencer hetedik grófjának (Earl Spencer vagy
Lord Spencer) halálakor (1975) Diána édesapja lett a következő Spencer gróf, ő
pedig onnantól a Lady Diana Spencer nevet viselte. Gyermekkori lakóhelyéről
családja 16. századi ősi otthonába, Althorpba költözött. (Édesapjuk 1992-ben
bekövetkezett halála óta Charles Spencer a kilencedik Spencer gróf.)

Egy évvel később Lord Spencer feleségül vette Raine-t, Dartmouth grófnőjét,
Barbara Cartland romantikus regényírónő egyetlen leányát. Ebben az időben Diána
beutazta az országot, és hol egyik, hol másik szülőjénél élt: vagy apjánál a
northamptonshire-i Spencer-kastélyban, vagy anyjánál, aki Északnyugat-Glasgowba
(Skócia) költözött. Diána, testvéreihez hasonlóan, rossz viszonyban volt
mostohaanyjával.

Diána anyai részről ír, skót, angol és amerikai ősökkel rendelkezik. Apai
részről II. Károly leszármazottja négy törvénytelen fiún keresztül:

II. Jakab királyhoz is rokoni szálak fűzték, a király házasságon kívül született
leányán, Henrietta FitzJamesen (1667–1730) keresztül, akinek édesanyja Arabella
Churchill (1648–1730) volt, John Churchillnek, Marlborough hercegének nővére.

Egyéb jelentős felmenői: I. Róbert skót király; Stuart Mária, a skótok
királynője; Mary Boleyn (Boleyn Anna királyné nővére); Lady Catherine Grey (Jane
Grey királyné húga); Maria de Salinas (Lady Willoughby, Aragóniai Katalin
királyné udvarhölgye); John Egerton (Bridgewater grófja); James Stanley (Derby
grófja).

A Spencer család évszázadok óta közel áll a brit királyi családhoz, a 17.
században uralkodói támogatásban részesültek. Diána anyai nagyanyja, Ruth Roche,
Lady Fermoy (1908–1993) sokáig volt Erzsébet anyakirályné (VI. György király
felesége, II. Erzsébet édesanyja) udvarhölgye és barátnője.

Másodunokatestvérei között megtalálható Oliver Platt (1960–) színész és Frances
Work (1857–1947) dédunokája is. Diána rokonságához tartozik egyik kedvenc
színésznője, Audrey Hepburn (1929–1993), továbbá Humphrey Bogart (1899–1957),
III. Rainier monacói herceg, Karolina monacói hercegnő, II. Albert monacói
herceg és Stefánia monacói hercegnő is.

2007 augusztusában a bostoni Új-Angliai Történelmi Származáskutató Társaság (New
England Historic Genealogical Socitey, NEHGS) nyilvánosságra hozta a walesi
hercegnő családfáját, mely egy széles körű lista a hercegnő családjáról,
beleértve minden vérvonalat.

Diána első iskolája a Kings Lynn-i Silfield School volt, Norfolkban, majd a
szintén norfolki Riddlesworth Hall, később pedig a sevenoaksi West Heath Girls'
School növendéke volt. Gyenge tanulmányi eredményei voltak, alapszintű vizsgái a
második nekifutásra sem sikerültek. 1977-ben, 16 éves korában otthagyta a West
Heatht, és rövid ideig az Alpin Videmanette Intézetbe járt, egy leányiskolába
Rougemont-ban Svájc). Ebben az időben találkozott először későbbi férjével, aki
akkoriban Diána testvérével, Lady Sarah-val randevúzott. Diána kiválóan úszott
és ugrott, és balett-táncosnő szeretett volna lenni. Csak rövid ideig tanult
balettezni, a maga 178 cm-ével túl magas volt ahhoz, hogy hivatásos táncos
legyen..

Diána visszaköltözött Londonba, ahol előbb édesanyjának az év nagy részében
üresen álló lakásában lakott, majd a 18. születésnapjára kapott új otthonában, a
Kensington negyedben lévő Colehert Courtban élt három lakótársával 1981-ig.
Eközben tanult a Cordon Bleu diplomáért, bár nem szeretett főzni. Madame Vacani
tánciskolájában oktatóként dolgozott Kensingtonban, de egy síbaleset miatt három
hónapra kiesett. Ezek után nővérénél és barátnőinél takarított, partikon volt
hostess, illetve egy óvodában lett kisegítő.

Károly herceg szerelmi élete mindig is sajtótéma volt. A herceget rengeteg szép
és előkelő nővel hozták kapcsolatba. Harmincas évei elején családja egyre
nagyobb nyomást gyakorolt rá, hogy házasodjon meg. Az 1707-es trónutódlási
törvény kimondta, hogy katolikussal való házasság az öröklésből kizáró ok. A
család csak olyan menyasszony-jelöltet támogatott, aki hajadon, arisztokrata
hátterű és protestáns vallású volt. Diána megfelelt ezeknek az elvárásoknak.

Eljegyzésük 1981. február 24-én történt és a Szent Pál-bazilikában házasodtak
össze 1981. július 29-én. A televízión át is közvetített esküvőt közel
egymilliárd ember kísérte figyelemmel.

A 80-as évek végére Diána és Károly házassága megromlott. Ezt eleinte
elhallgatták, de a média kiszimatolta és nyilvánosságra hozta problémáikat. A
herceg és a hercegné állítólag barátaikon keresztül beszélt a sajtónak,
mindketten egymást okolták a házasság tönkretételéért. Károly ismét viszonyt
kezdett korábbi szeretőjével, Camilla Parker–Bowlesszal, míg Diána
lovasoktatójával, James Hewitt-tal randevúzgatott. A hercegné e kapcsolatának
tényét később megerősítette egy Martin Bashir által készített interjú során,
Károly pedig már több mint egy évvel korábban beismerte viszonyát Jonathan
Dimbleby televíziós műsorában. 1992. december 9-én szétköltöztek. 1993. december
3-án Diána bejelentette visszavonulását a nyilvánosságtól. 1995. november 20-án
a hercegnő interjút adott otthonában a BBC-nek, ez később Panorama-interjú néven
lett ismert. Ebben nyíltan beszélt magánéletéről és a királyi családdal való
kapcsolatáról. 1996. augusztus 28-án hivatalosan kimondták a válást.

Diána 1997. augusztus 31-én veszítette életét egy közlekedési balesetben,
Párizsban, az Alma-rakpart közúti aluljárójában, szeretőjével, az egyiptomi Dodi
al-Fayeddel és gépkocsijuk vezetőjével együtt. Az autót üldöző paparazzók közül
senkit sem vontak felelősségre. A hivatalos vizsgálat a sofőr alkoholos
befolyásoltságát és ebből eredő felelősségét állapította meg. A hercegnő
halálának okait sokan a mai napig vitatják. Léteznek összeesküvés-elméletek,
amelyek szerint Diánát a brit titkosszolgálat gyilkolta volna meg, erre azonban
nincs ismert bizonyíték. Sokan valószínűtlennek tartják, hogy a brit
titkosszolgálat a britek közkedvelt jelképének életére tört volna. Mások szerint
legitimációs kockázatot jelenthetett volna, ha a jövendő király anyja férjhez
megy egy muzulmán férfihez, és esetleg gyermeket is szül neki. Diána
szeretőjének apja, Mohamed al Fayed továbbra is kitart a politikai gyilkosság
feltevése mellett, és mindent megtesz ennek bizonyítása érdekében.



https://hu.wikipedia.org/wiki/G%C3%A1lv%C3%B6lgyi_J%C3%A1nos

Gálvölgyi János (Budapest, 1948. május 26. –) Kossuth-, és Jászai Mari-díjas
magyar színművész, parodista, szinkronszínész, érdemes művész, a Halhatatlanok
Társulatának örökös tagja.

Miután elvégezte az általános iskolát, a Madách Gimnáziumban folytatta
tanulmányait. Kitanulta a fényképész szakmát, majd 1967–68-ban a Révai Nyomda
kemigráfus (klisékészítő) fényképészeként dolgozott. Az 1968-as Ki mit tud? című
kulturális tehetségkutató műsorban tűnt fel parodistaként. 1973-ban végezte el a
Színház- és Filmművészeti Főiskolát, karrierje a Thália Színházban indult.
1993-ban átszerződött a Madách Színházba, azóta is a társulat tagja. Elsősorban
komikus darabokban játszik, rendkívüli népszerűségnek örvend. A Rádiókabaré és a
Heti Hetes című tévéműsor rendszeres vendége, saját műsora, a Gálvölgyi Show
havonta volt látható az RTL Klubon. Műsorvezető a Klubrádióban.
Szinkronszínészként is kedvelt, Benny Hill, illetve Harry Klein (Derrick)
állandó magyar hangja volt. 45 kabaréjelenetben szerepelt.7 játékfilmben
szerepelt. Legemlékezetesebb alakítása, a Csinibaba című film. 2015. július
21-én megjelent új videoklipje, amelyben Kis Grófo Bulibáró c. dalát szavalja.
Több mint 1 100 000-en tekintették meg a Youtube-on, 2450-en kedvelik, azaz
like-olják (körülbelül). 100 színházi bemutatója volt eddig. 53 paródiát
láthattunk eddig tõle. Sok szilveszteri műsorban is feltűnt már.

Szülei Gálvölgyi János és Gumbinger Mária. Nős, felesége Gálvölgyi (született:
Gács) Judit, műfordító, akivel 1971-ben kötötték össze az életüket. Két
gyermekük született: 1973-ban Eszter, 1975-ben Dóra. Apósa Rodolfo, a híres
bűvész volt. Hobbija a bohócgyűjtés.



https://hu.wikipedia.org/wiki/Manuel_Neuer

Manuel Neuer (Gelsenkirchen, 1986. március 27.) német labdarúgó, jelenleg az FC
Bayern München és a Német labdarúgó-válogatott első számú kapusa.

Neuer 1991-ben került az FC Schalke 04 csapatához. Végigjárta az összes
korosztályos csapatot, majd 2005-ben profi szerződést kapott, ami egészen
2012-ig élt. Neuer 2005. október 12-én megkapta a Fritz Walter-érmet kiemelkedő
eredményeiért a pályán és azon kívül. Az első bajnokiját 2006. augusztus 19-én
játszotta a Tivoli-ban az Alemannia Aachen ellen.

A 2006/2007-es szezonban Frank Rost helyett Mirko Slomka őt állította a kapuba.
19 meccset játszott és sok jó kritikát kapott modern játékáért. A 2006/2007-es
szezonban megválasztották a Bundesliga legjobb kapusának.

A 2010/2011-es szezonban Felix Magath kinevezte őt a Schalke csapatkapitányának,
miután Heiko Westermann eligazolt a Hamburger SV-hez. Neuer kiváló
teljesítményének köszönhetően a Schalke eljutott a Bajnokok Ligája elődöntőig. A
Schalke ebben az évben megnyerte a Német-kupát, miután a döntőben megverte a MSV
Duisburg-ot 5:0-ra. 2011. április 20-án a csapat bejelentette, hogy Neuer nem
hosszabbította meg a szerződését a Schalke-val így távozik a csapattól.

2011. június 1-jén a FC Schalke 04 bejelentette, hogy Manuel Neuer az FC Bayern
München-hez igazolt. Később a Bayern München is bejelentette a válogatott kapus
érkezését. 2011. június 8-án Neuer aláírt egy ötéves szerződést, így 2016.
június 30-ig köti szerződés a müncheni csapathoz.

Először nem igen kedvelték a Bayern szurkolók, különböző transzparensekkel
mutatták ki nemtetszésüket. Például: „Keinen Neuer” nem kell Neuer. A szurkolók
követelték Thomas Kraft kezdőbe helyezését. Az FCB ultrái sokáig támadták, de ő
elfogadta a tiltakozásokat. Neuer az első meccsét elveszítette a Mönchengladbach
ellen 0:1-re. Ezután 1147 percig nem kapott gólt a bajnokságban, nemzetközi
szinten pedig 770 percet bírt ki kapott gól nélkül.

2007 augusztus végén negyedik kapusként, Jens Lehmann, Robert Enke és Timo
Hildebrand mögött meghívták a válogatott állóképesség vizsgálatára. 2009. május
19-én Joachim Löw beválasztotta az Ázsiába utazó válogatott keretbe. 2009.
június 2-án ő védte a kaput a Egyesült Arab Emírségek ellen. Legnagyobb sikere a
2009-es U21-es Eb győzelme Horst Hrubesch keze alatt.

Joachim Löw Neuert jelölte ki első számú kapusnak a Világbajnokságra utazó
keretbe miután René Adler megsérült.



https://hu.wikipedia.org/wiki/1-es_villamos_(Budapest)

A budapesti 1-es jelzésű villamos a Bécsi út / Vörösvári út és az Etele út /
Fehérvári út között közlekedik a Hungária körgyűrűn. A vonalat a Budapesti
Közlekedési Zrt. közlekedteti a Budapesti Közlekedési Központ megrendelésére. A
járművek csúcsidőben 3-5, napközben és hétvégén 7-8 percenként követik egymást.

1910-től, a viszonylatszámozás bevezetésekor az 1-es villamosok a mai Erzsébet
királyné útja – Thököly út – Rákóczi út – Bajcsy Zsilinszky út – Váci út –
Újpest, vasúti híd útvonalon közlekedtek.

1915-től a Keleti pályaudvartól közlekedtek Újpest, vasúti híd felé. 1919-ben az
1-es villamosjárat megszűnt.

1945-től újra közlekedett a Közvágóhíd és Nagyvásártelep között, majd 1947-től a
88-as villamossal való párhuzamos közlekedés miatt megszűnt.

1954-től 1961-ig ismét létezett 1-es jelzéssel villamosjárat, amely a Marx tér
(Nyugati pályaudvar) és az Újpesti vasúti híd között közlekedett a Váci úton. Ez
a viszonylat tulajdonképpen a 3-as villamos betétjárata volt (1955 előtt és
1961-től 3A jelzéssel járt ugyanezen az útvonalon villamos).

1982-ben kezdődött a jelenlegi 1-es villamos pályájának kiépítése, a Bécsi
út–Lehel utca közötti első szakaszon, amelyen a forgalom 1984 novemberében
indult meg (eleinte iker Tatra T5C5 motorkocsikkal, de 1985 nyarától – az óriási
utasforgalom miatt – már 3 kocsis szerelvényekkel). A vonal a Róbert Károly –
Hungária – Könyves Kálmán körút (Hungária körgyűrű) fejlesztésével 1987 nyarára
a Kacsóh Pongrác útig, 1990 nyarára a Thököly útig (Zugló vá.), 1993 őszére
pedig a Kerepesi útig (Népstadion állomás, ma: Puskás Ferenc Stadion) ért; ekkor
az 1990 óta már csak a Népliget–Erzsébet királyné útja között járó 55-ös buszt
megszüntették (a 55-öst már korábban). 1995-től a villamosvonal tovább
hosszabbodva a Salgótarjáni utcáig (ma Hidegkuti Nándor Stadion), majd 2000-től
a Lágymányosi hídig (a megálló neve ma Közvágóhíd H) közlekedett. Ekkor indult a
2015-ig üzemelő betétjárata, az 1A. A korábbi végállomásokat átépítették
megállóvá a Kerepesi úti kivételével, ahol a tárolóvágányok is megmaradtak.

2013-as árvíz idején 1B jelzéssel sűrítő betétjárata közlekedett a Bécsi út és a
Lehel utca között a reggeli csúcsidőben.

2015. szeptember 26-án és 27-én pályafelújítás miatt az 1-es villamos helyett a
Bécsi út / Vörösvári úttól a Savoya Parkig 1–18-as, a Kamaraerdei Ifjúsági
Parkig 1–41-es, a Városház térig pedig 1–47-es jelzésű villamosok közlekedtek.
Az 1–41-es villamos Budapest leghosszabb villamosvonala lett, a vonal hossza
24,5 km, a menetidő 68-76 perc volt.

A villamosvonal felújítása 2013-ra halaszthatatlanná vált. A pályán gyakoriak
voltak az 5–10 km/h-s sebességkorlátozások, jelentősen megnövelve ezzel a
menetidőt. 2013. szeptember 28-án megkezdődött a vonal felújításának első üteme
a Bécsi út és a Lehel utca között. A Budapesti Közlekedési Központ a felújítás
részeként új, alacsonypadlós villamosok vásárlását, illetve egyes szakaszokon
füves pálya és teljesen új peronok létesítését tervezte. Az 1A villamos
közlekedését ideiglenesen szüneteltették. A kimaradó szakaszon az 1V és a 101V
jelzésű pótlóbusz közlekedett a Bécsi úttól és Óbuda, Bogdáni úttól a Lehel
utcáig.

December 15-én átadták az Árpád híd – Lehel utca szakaszt. Az Árpád hídnál
visszafogóhely létesült, a Lehel utcánál új gyalogosátkelőhely létesült a
villamosmegállóhoz. Az 1V és 101V pótlóbuszok az Árpád hídig rövidültek.

2014. január 24-én megkezdődött a közvágóhídi végállomás átépítése. A villamos
csak az Árpád híd és a Mester utca között járt, Közvágóhíd és Ferencváros
vasútállomás között 201V jelzéssel pótlóbusz indult.

Március 3-án a BKK bejelentette a villamostender nyertesét: eszerint a spanyol
CAF cég gyártja és szállítja le a villamosokat, melyek 2015–16-ban érkeztek meg.

Április 1. és 10. között az 1-es tovább rövidült, délen a Vajda Péter utcáig
járt, ezzel együtt a 201V-t idáig hosszabbították. 11-én a vonal felújítása
újabb szakaszához érkezett: a villamosok a Kacsóh Pongrác út és a Népliget
között közlekedtek, mivel az óbudai szakaszon, illetve a Közvágóhíd és Népliget
közötti szakaszon továbbra is tartott a villamospálya és a megállók felújítása.
Az 1A viszonylat továbbra is szünetelt. Az 1V és 101V pótlóbuszt a Kacsóh
Pongrác útig, a 201V-t a Népligetig hosszabbították.

Május 5-én az óbudai szakaszon újraindult a közlekedés, az 1-es újra a Bécsi út
/ Vörösvári útig közlekedik, az 1V és a 101V jelzésű pótlóbusz megszűnt. Június
10-étől a villamos csak a Bécsi út / Vörösvári út és a Lehel utca / Róbert
Károly körút között közlekedett. A Népliget és az Árpád híd között az 1-es
villamospótló (nem 1V!), Kelenföld vasútállomástól pedig az ideiglenesen Árpád
hídig meghosszabbított 103-as busz közlekedett. A 201V pótlóbusz megszűnt.

Június 16-án elkezdődött a villamos Fehérvári útig való meghosszabbítása a
Rákóczi híd – Szerémi út – Hengermalom út útvonalon.

Szeptember 7-én átadták a Puskás Ferenc Stadion és a Közvágóhíd közötti
vonalszakaszt. Az 1-es villamos ettől a naptól bontva közlekedett: a Bécsi út /
Vörösvári út és a Lehel utca / Róbert Károly körút, illetve a Puskás Ferenc
Stadion és a Közvágóhíd között. Az Árpád hídtól a Puskás Ferenc Stadionig az
1-es jelzésű pótlóbusz közlekedett. A 103-as busz ismét az eredeti útvonalán
(Kelenföld vasútállomás – Népliget) közlekedett.

November 19-étől az 1-es teljes vonalán közlekedett, a Bécsi út / Vörösvári út
és Közvágóhíd között; az 1A villamos pedig újra forgalomba állt a Bécsi út /
Vörösvári út és a Népliget között. Az 1-es pótlóbusz megszűnt.

December 2-án a BKK kiírta a társadalmi egyeztetést az 1-es villamos dél-budai
szakaszának átadásához kapcsolódó forgalmi változásokról, mely szerint az 1A
megszűnik, helyette minden menet 1-es jelzéssel az Etele út / Fehérvári útig
közlekedik, illetve hogy a 103-as busz útvonalát a Hengermalom útig rövidítik és
1-es jelzést kap.

2015. március 20-án átadták az 1-es villamos dél-budai szakaszát, ezért útvonala
az Etele út / Fehérvári útig hosszabbodott, az 1A jelzésű betétjárata pedig
végleg megszűnt. A tervezettel ellentétben a 103-as jelzését nem módosították,
viszont a végállomását a Hengermalom úthoz helyezték át.

2016. október 12-én a BKK kiírta a közbeszerzési eljárást az 1-es villamos Etele
térig való meghosszabbítására. A vonal 3 megállóval bővül és 1,7 kilométerrel
hosszabbodik meg. A munkálatok leghamarabb 2017 elején kezdődhetnek meg és 2018
első negyedévéig tartanának.

Az óbudai hosszabbítás, azaz a Bécsi úti villamospálya kiépítése az esztergomi
vasútvonal Aranyvölgy megállóhelyéig egyelőre csak tervszinten létezik.

A vonal déli hosszabbításának az Etele úton megépítendő kb. 1,5 kilométeres
befejező szakasza, mely Kelenföld vasútállomással és a 4-es metróval teremt
kapcsolatot. A projekt jelenleg előkészítési fázisban van, várhatóan 2017-ben
kezdődik a kivitelezése.

A vonal északi meghosszabbítását jelenti a külső Bécsi úti villamos terve, amely
mintegy 3,2 kilométeres továbbépítéssel a Budapest–Esztergom-vasútvonal
keresztezéséig toldaná meg a villamospályát, a vasút Aranyvölgy megállóhelyéig.
Egyelőre nem eldöntött, hogy ezen a szakaszon az 1-es vagy – a budai fonódó
villamoshálózat keretében – a 17-es, 19-es illetve 41-es villamos járna; a
projekt előkészítési fázisban van.

2013 augusztusában eldőlt, hogy a BKK által kiírt tenderen nyertes spanyol CAF
vállalat 2015 végéig 27 milliárd forintért 35 darab rövid (34 m-es) és a 12
hosszú (56 m-es), alacsonypadlós, hosszában átjárható villamost szállít az 1-es
és 3-as vonalára. A szerződés tartalmaz egy 77 villamosra szóló opciót is,
amelyet forrás esetén lehet lehívni.

A vonalon 2016. március 9-én közlekedett először utasokat is szállítva az első
56 méter hosszú alacsonypadlós CAF Urbos 3 villamos. A menetrend szerinti
forgalomba állás március 31-én történt.

2016. december 17-étől hétvégéken 2 darab Siemens Combino Supra villamos is jár
a vonalon. 2017. február 25-étől pedig hétvégenként kizárólag alacsonypadlós
villamosok, vagyis CAF-ok és Combinók közlekednek a vonalon.



https://hu.wikipedia.org/wiki/D%C3%A1rdai_P%C3%A1l_(labdar%C3%BAg%C3%B3,_1976)

Dárdai Pál (Pécs, 1976. március 16. –) magyar válogatott labdarúgó és edző.
61-szer volt a nemzeti válogatott tagja és 14 éven át a német Hertha BSC
játékosa. 2014–2015-ben a magyar labdarúgó-válogatott szövetségi kapitánya és
közben 2015. február 5-étől a Hertha BSC kinevezett vezetőedzőjeként kapott
fontosabb feladatot. Apja idősebb Dárdai Pál magyar labdarúgó.

Dárdai édesapja révén bukovinai székelyek leszármazottja, míg édesanyja sváb
származású. Középiskolai tanulmányait a pécsi Nagy Lajos Gimnáziumban végezte.

Pályafutását a Pécsi MSC csapatánál kezdte, 1991-ben debütált az első
osztályban. 1996 tavaszán a fővárosi BVSC-hez igazolt. Innen szerződött a német
Hertha BSC csapatához. A felnőtt válogatottban 1998 augusztusában mutatkozott
be. Dárdai házas és három fia van: Pál, Márton és Bence. Testvére, Dárdai Balázs
23 évesen egy futballmérkőzésen hunyt el 2002-ben.

Dárdai egy másik összevetésben is csúcstartónak számít, egyetlen játékos sem
nyert nála több mérkőzést a német élvonalbeli Hertha BSC színeiben. A Hamburg
elleni 2–1-es siker során döntötte meg a klubcsúcsot, ez volt ugyanis a 107.
megnyert meccse a kék-fehérek színeiben. A berlini klub eddigi csúcstartója
Lorenz Horr volt, 106 győztes találkozóval. A Hertha Berlinben ez idő alatt a
szurkolók kedvencévé vált.

1996 és 1997 között az magyar U21-es labdarúgó-válogatottban szerepelt. 1998.
augusztus 19-én léphetett pályára a felnőtt válogatottban, barátságos mérkőzésen
Szlovénia ellen. Első válogatott gólját harmadik mérkőzésén az 58. percben
szerezte Azerbajdzsán ellen. Bicskei Bertalan és Gellei Imre alatt kulcsszerepet
játszott a nemzeti csapat középpályáján Lisztes Krisztiánnal együtt.

2006-ban hét mérkőzésen ő volt a válogatott csapatkapitánya, ekkor két gólt is
szerzett. Köztük van a 2006. május 30-án Anglia elleni bombagólja az Old
Traffordon. Várhidi Péter a fiatalítás szellemében nem számolt a rutinos
védekező középpályással és így kikerült a válogatott szűk keretéből. Erwin
Koeman azonban újra számításba vette, nála a válogatott alappillére volt és
továbbra is a legértékesebb magyar játékosok közé tartozott.

Utolsó mérkőzését 2010 tavaszán játszotta Oroszország ellen, azonban a 2011.
március 25-i, Hollandia elleni meccs előtt köszönt el végleg a válogatottól. A
tiszteletére egy hatalmas válogatott mezt is kifeszítettek a Puskás-stadionban.

2012-től a német Hertha BSC U16-os csapatának edzője. 2014. október 11-én
mutatkozott be a magyar válogatott ideiglenes szövetségi kapitányaként, s
debütáló mérkőzésén, irányítása alatt 33 év után újra pontot szerzett a magyar
válogatott Bukarestben Románia ellen (1–1). 2015. február 5-én a Hertha BSC
vezetőedzőjévé is kinevezték, így egy ideig párhuzamosan edzősködött a német
csapatnál is. A finnek elleni 1-0-s győzelem után távozott a válogatott éléről.
A Herthát végül bentartotta a Bundesligában, majd a 2015-16-os idényben bravúros
szereplést bemutatva bejutott a Német labdarúgókupa elődöntőjébe, a bajnokságban
pedig a 7., Európa-liga indulást erő helyen végzett a sokáig a harmadik helyen
álló csapatával.

A Bundesliga 2016-2017-es idényét is kiválóan kezdte a berlini csapat, mert bár
az Európa-ligától már a dán Brøndby IF búcsúztatta a harmadik selejtezőkörben,
veretlenségét egészen a 14. fordulóig őrizte, akkor a Werder Brementől kaptak
ki. Az őszi idény befejezésekor a dobogó alsó fokát foglalta el Dárdai csapata,
a magyar edzőt pedig Az év embere díjjal tüntette ki a Berliner Morgenpost című
lap és a 104.6 RTL rádió zsűrije.



https://hu.wikipedia.org/wiki/Somme-i_csata

A somme-i csata vagy somme-i támadás néven ismert összecsapás, amelyet 1916.
július 1. és november 18. között vívtak a nyugati fronton, az első világháború
egyik legnagyobb csatája volt. Ez volt a háború egyik legvéresebb csatája,
hiszen a két oldal veszteségei meghaladták az 1,5 millió főt halottakban,
sebesültekben és hadifoglyokban. A brit és francia szövetséges csapatok a Somme
folyó völgyében 19 km széles arcvonalon kísérelték meg áttörni a német
vonalakat. A csata megindításának közvetlen előzménye a verduni csata, ahol a
németek igen nehéz helyzetbe hozták a franciákat. A Somme mentén indított
támadástól a szövetségesek azt remélték, hogy jelentős német erőket von el
Verdun ostromától és ezzel lehetőséget teremt a francia veszteségek pótlására. A
somme-i csata veszteségei azonban még a verduni veszteségeket is meghaladták.

Az első világháború jelentős ütközetei közül a verduni lett a franciák nemzeti
szimbóluma, míg a somme-i csata ugyanilyen szimbolikus értékkel bír a britek
számára. A csata egyik legemlékezetesebb mozzanata az első nap, 1916. július
1-je volt, amikor a britek összesen 57 470 fős veszteséget szenvedtek, köztük
19 240 halottat – ez máig a brit hadsereg legsúlyosabb, egy napon elszenvedett
veszteségének számít. A csata első napjaiban készített felvételek
felhasználásával forgatták a The Battle of the Somme propagandafilmet, amely a
háború során első alkalommal mutatta be teljes valóságában a brit közönségnek a
lövészárok-hadviselés borzalmait.

Érdekesség, hogy német részről a csatában részt vett Adolf Hitler, aki a harcok
során megsebesült.

A szövetségesek 1916-os katonai stratégiáját az 1915. december 6–8. között
megtartott államközi konferencia határozta meg, amelyet a franciaországi
Chantillyben rendeztek. A konferencia döntései értelmében egyidejű és
nagyszabású támadásokat kellett indítania az oroszoknak a keleti fronton, az
olaszoknak az Alpokban, valamint a brit–francia erőknek a nyugati fronton, ezzel
lekötve a németek és szövetségeseik erőit minden hadszíntéren.

1915. decemberében a Brit Expedíciós Haderő parancsnokságát Sir Douglas Haig
tábornok vette át, aki Flandriában akart támadást indítani, mivel a hadszíntér
jóval közelebb lett volna a brit csapatok ellátását biztosító kikötőkhöz, és a
támadás sikere esetén további kikötők kerültek volna a szövetségesek kezére a
belga tengerparton. A kikötők elfoglalásával felszámolták volna a szövetségesek
utánpótlási vonalait fenyegető német tengeralattjárók bázisait is.

Erről azonban Haig semmilyen formális megegyezést nem írt alá a szövetségesekkel
és mivel a nyugati front hadműveletei során a brit haderő a francia
parancsnokságnak volt alárendelve, alkalmazkodnia kellett a francia
elképzelésekhez. Joseph Joffre tábornok, a francia főparancsnok 1916. januárban
még beleegyezett, hogy a britek Flandriában indítsák a fő támadást, azonban
februárban már a Somme folyó vonalától északra és délre található frontszakaszt
jelölte ki a támadás fő helyszínének, ahol a brit és francia csapatok állásai
találkoztak.

A somme-i csata még csak az előkészítési szakaszban volt, amikor 1916. február
21-én a németek megtámadták Verdunt. A francia hadvezetés elhatározta, hogy
mindenáron megvédik a várost és ezért erőik nagy részét Verdun környékére
csoportosították át, jelentős erőket vonva el a somme-i támadástól. Az ütközet
megkezdésekor csak három hadtestet, a 6. francia hadsereg kötelékébe tartozó
XX., az I. gyarmati és a XXXV. hadtest állt rendelkezésre. A verduni csata egyre
növekvő veszteségei láttán a somme-i csata célkitűzései is változtak: a német
vonalak áttörése helyett egyre inkább a franciák tehermentesítése volt a cél,
hogy némileg enyhüljön a francia vonalakra nehezedő nyomás Verdun környékén.

A brit hadvezetésen belül sem volt egyetértés a csata során követendő taktika
tekintetében: a brit 4. hadsereg parancsnoka, Sir Henry Rawlinson tábornok
lokalizált támadásokat és az így elfoglalt területek megtartását tűzte ki célul
("„bite and hold”"), míg Haig tábornok mindenáron ragaszkodott az általános és
mindent elsöprő rohamhoz ("„decisive battle”").

Az első világháború kezdetén Európába küldött reguláris hadsereg, a Brit
Expedíciós Haderő (BEF), hat hadosztálya az 1914-es és 1915-ös csaták során
szinte teljesen megsemmisült. Az újonnan létrehozott brit hadsereg magvát a brit
„Territorial Force” önkéntesei, illetve Herbert Kitchener hadügyminiszter
felhívására toborzott önkéntesek („Kitchener's Army”) adták. A hadsereg
létrehozása és kiképzése nyaktörő ütemben folyt, de ugyanilyen gyors volt a
sereg irányító tisztek és főtisztek előléptetése is, amely sok esetben
egyáltalán nem tükrözte a tisztek képességeit vagy rátermettségét. Maga a
főparancsnok, Haig tábornok is a BEF egyik hadtestének volt parancsnoka, mielőtt
átvette a brit I. hadsereg, majd pedig a teljes BEF parancsnokságát. A csata
kezdetén a BEF 4 (később 5) hadseregből, összesen hatvan hadosztályból állt, de
ezek jó része frissen vagy alig kiképzett újonc volt, akiket tapasztalatlan
tisztek vezettek a csatába.

A csata kezdetének idejére véget ért a németek Fokker típusú repülőgépeinek
(különösen a Fokker E.I vadászrepülőgépnek) fölénye a nyugati fronton és a Royal
Flying Corps kivívta a légifölényt a somme-i csatatér körzetében. A csata
kezdetén az RFC-nek összesen 185 repülőgépe állt szemben 129 német repülővel. A
britek meglehetősen agresszív támadó taktikát folytattak, amely lehetővé tette,
hogy felderítsék a frontot és információt gyűjtsenek a szövetséges tüzérség
számára, ezzel egy időben igyekeztek megakadályozni a németek hasonló
tevékenységét.

Német részről a hírszerzési adatok alapján már régóta várták a támadást a Somme
körzetében, és mivel 1914. októbere óta jelentősebb harccselekményre nem került
sor a frontnak ezen a szakaszán, bőven volt idejük jól kiépített, többszörösen
tagolt lövészárokrendszer és mélyen a földbe ásott, a tüzérségi támadásoknak jól
ellenálló fedezékek létrehozására.

A csata megkezdése előtt Péronne városától nyugatra június 24-étől 7 napig tartó
tüzérségi előkészítésre került sor, amelynek során a britek 1,5 millió tüzérségi
lövedéket lőttek ki, július 1-jén további negyedmilliót. Közvetlenül a csata
előtt a britek 17, a német állások alá ásott aknát robbantottak fel, ezek közül
a három legnagyobb egyenként 21 tonna robbanóanyagot tartalmazott.

Az első támadás végrehajtására 13 brit hadosztályt (11 hadosztályt a brit 4.
hadsereg és 2 hadosztály a brit 3. hadsereg kötelékéből) jelöltek ki, míg
francia részről a 6. hadsereg 11 hadosztálya vett részt a támadásban. Német
oldalon a 2. hadsereg egységei védekeztek Fritz von Below tábornok
parancsnoksága alatt. A brit–francia támadás tengelye az Albert – Bapaume között
húzódó régi római út volt.

A támadás megkezdését 1916. július 1-jén reggel 7.30-ra tűzték ki. 10 perccel a
támadás megindítása előtt felrobbantották a „Hawthorn Ridge” alatt elhelyezett
aknát – az időzítés kompromisszum eredménye volt, mivel az itt elhelyezkedő
hadtest parancsnoka, Aylmer Hunter-Weston altábornagy biztonsági okokból több
órával a támadás előtt akarta felrobbantatni az aknát. A műszakiak és más
tisztek csak két perccel a támadás előtt akarták felrobbantani – 7. 28-kor
robbantották fel a további 16 aknát (kivéve a Kasino Point alá elhelyezett
aknát, amelyik elkésett). A támadásra kijelölt időpontban a brit tüzérség a
németek második vonalát kezdte el támadni. A brit Darcy S. Hodgson tizedes volt
az első, aki elhagyta a lövészárkot és megkezdte a támadást, amelyet John
Masefield költő így írt le:

A brit hadsereg gyalogsági egységei kb. 32 kilogrammos felszerelés súlya alatt
nyögve és egyes esetekben csatasorba fejlődve, lassú ütemben közelítette meg a
német állásokat.

Máshol a brit egységek még a tüzérségi támadás befejezése előtt kimásztak a
lövészárokból, hogy az ágyúzás befejezése után azonnal rohamot tudjanak intézni
a német állások ellen. Az előkészítő tüzérségi támadást a német katonák többsége
túlélte, mivel jól kiépített fedezékben vészelték át a támadást. A britek
azonban arra számítottak, hogy a német fedezékek nem lesznek ennyire jól
kiépítve. Ennek megfelelően a Somme mentén felsorakoztatott tüzérség sem volt
megfelelő: a támadáshoz összevont 1437 ágyúból csak 467 volt nagy kaliberű,
ezekből összesen 34 volt 234 mm vagy nagyobb lövegátmérőjű. A britek által a
támadás előkészítése során kilőtt 12 000 tonna lövedék 2/3-a repeszgránát volt,
amely inkább az élőerő elleni támadásra alkalmas, csak 900 tonna, a fedezékek
ellen hatásos rombolólövedéket („high explosive”) lőttek ki, amely elégtelennek
bizonyult.

A brit tüzérség másik hiányossága volt, hogy a célzási hiányosságok miatt kb.
275 méterrel az előrenyomuló gyalogság előtt járt a tüzérség tüze (a franciák
kb. 55 méter távolságot hagytak), vagyis a németeknek volt idejük elfoglalni az
állásaikat és a britek nem tudtak támogató tüzérségi tüzet kérni egyes
megerősített állások ellen.

A korabeli kommunikációs eszközök fejletlensége miatt a brit parancsnokoknak
lényegében fogalmuk sem volt, hogy mi történik a csatatéren és hogy alakul a
támadás. Egy téves jelentés alapján a parancsnokság azt hitte, hogy a brit 29.
hadosztály elérte a kijelölt célokat Beaumont-Hamel térségében, ezért az 1.
újfundlandi ezredet előrevezényelték, hogy támogassa a 29. hadosztályt. Az ezred
nem érte el a brit első vonalakat sem, ezért a második vonalbeli lövészárkot
elhagyva kellett a támadást megkezdeni. A német tüzérség és a géppuskások tüze
miatt az ezred nagy részét megölték, mielőtt a brit első vonalat elérték volna,
a nap végére az alakulat 91%-os veszteséget szenvedett: az alakulat 801
katonájából csak 68 élte túl az első napot, több, mint 500-an meghaltak.

Az Albert–Bapaume út körzetében sem volt jobb a helyzet, a La Boisselle
közelében felrobbantott két akna ellenére sem. Ezen a frontszakaszon a brit 34.
hadosztály alakulata, a Tyneside Irish Brigade hajtott végre egy tragikus
előrenyomulást, a német vonalaktól egy mérföldre el kellett hagyniuk a
lövészárkot és az alakulat nagy részét megsemmisítette a német géppuskák tüze,
mielőtt a brit első vonalat elérték volna.

A déli szektorban a francia hadosztályok sikeresebbek voltak, részben mivel a
német alakulatok gyengébbek voltak, részben a francia tüzérség hatásosabb
előkészítő tüze miatt, amely mind számban, mind tapasztalatban jóval felülmúlta
a britek tüzérségét. Montauban város és a Somme folyó közti vonalon mindenhol
sikerült elérni az első napra kitűzött célokat, míg a Somme folyótól délre a
francia hadosztályok meghaladták a kitűzött célokat. Az I. gyarmati hadosztály
katonái 9.30 körül hagyták el állásaikat, mivel a támadás során a hamis
biztonság illúzióját akarták kelteni a németekben. A csel sikeres volt és egy
órán belül elfoglalták Fay, Dompierre és Becquincourt településeket, valamint
megvetették a lábukat a Flaucourt-fennsíkon – a teljes német első vonal a
kezükre került. Még 1-jén 11 órakor elfoglalták az Assevillers, Herbécourt és
Feuillères települések között kialakított német második vonalat, anélkül, hogy a
tartalékban tartott egységeket be kellett volna vetni. A jobbszárnyon a XXXV.
hadtest csak egy hadosztály tudott bevetni a 9.30-kor kezdődő támadásban, ennek
ellenére ez az alakulat is elérte minden kitűzött célját. A németeket teljesen
meglepetésszerűen érte a támadás és mindenhol sikerült a német állásokat
elfoglalni. A nap végére a franciák 1,5 és 2 km-t nyomultak előre a Somme északi
és déli partján.

A fentiek ellenére néhány brit és ír egység támadása sikerrel járt, ahogyan
Martin Middlebrook leírja könyvében:

A német veszteségekről nem áll rendelkezésre pontos adat, mivel a német
alakulatok ebben az időszakban csak minden 10. napon jelentették veszteségeiket.
A becslések szerint az első napon kb. 8000 főt veszítettek a brit fronton (ebből
2200 hadifogoly). A két fél veszteségei közötti eltérés Ovillers közelében volt
a legmagasabb, ahol a támadó brit 8. gyalogsági hadosztály 5121 fős
veszteségével szemben a német 180. ezred összes 280 főt vesztett.

Július 1-jén este 22 órakor a brit 4. hadsereg parancsnoka, Sir Henry Rawlinson
tábornok parancsot adott a támadás folytatására. A korabeli kommunikációs
eszközök hiányosságai, a felsőbb parancsnokság elszigeteltsége és a csata közben
fejetlenség miatt a felsőbb parancsnokoknak feltehetően fogalmuk sem volt, hogy
a támadás micsoda katasztrófába torkollott. Haig tábornok Hubert Gough
tábornokot nevezte ki a brit északi szektor parancsnokának, aki viszont a
helyzet felmérése után azonnal elrendelte a harccselekmények beszüntetését
július 3-ig.

A brit parancsnokoknak arról sem volt fogalmuk, hogy az Albert–Bapaume úttól
délre a támadás részben sikeres volt, illetve hogy a francia csapatok sikeresen
hajtották végre feladataikat. Ma már ismert, hogy egy ideig széles rés tátongott
a német frontvonalban, Ovillers és Longueval között. Július 3-án a brit 18.
(keleti) hadosztály egyik harcjárőre 3 km mélységben benyomult a német vonalak
mögé, mielőtt bármilyen ellenállással találkozott volna. Az első, katasztrofális
nap után a briteknek nem volt elegendő katonája a rés kihasználására, és a
németek hamarosan helyreállították a frontvonalat.

A front egyik szakaszán a Mametz-erdő nevű frontszakasz július 3-án teljesen
üres volt, de a következő nap ismét bevonultak a németek, és a briteknek csak
két, meglehetősen nagy veszteségekkel járó támadás után július 10-ére sikerült
ismét elfoglalni. Hasonló volt a helyzet a Magas-erdő és a Delville-erdő
szakaszokon, amelyeket az első támadás után könnyedén meg lehetett volna
szállni, de a németek hamarosan visszatértek és a britek csak súlyos csaták
után, augusztus és szeptember folyamán tudták ismét elfoglalni ezeket.
Augusztusban Rawlinson tábornok, a 4. hadsereg parancsnoka ezt írta naplójában a
július elejei eseményekről:

Ahogyan a britek nagy erőfeszítésekkel igyekeztek rendbe szedni hadseregüket és
újrakezdeni a támadást, a franciák ugyanolyan nagy lendülettel folytatták
sikeres támadásukat a Somme folyótól délre. Július 3-án és 4-én úgy tűnt, hogy a
franciáknak sikerül elérni, ami eddig lehetetlennek bizonyult és teljes
mélységben áttörik a német vonalakat. Amikor a francia XX. hadtestnek le kellett
állítani a támadást, hogy bevárja a britek felzárkózását, a teljes francia
hadsereg, közkatonák és tisztek, egy emberként utálták meg a briteket. Máshol a
franciák folytatták az előrenyomulást és az I. gyarmati hadtest támadásának
eredményeként július 3-ra Frise, Méréaucourt-erdő, Herbécourt, Buscourt,
Chapitre-erdő, Flaucourt és Assevillers települések ismét francia kézen voltak.
A hadműveletek alatt 8000 német hadifoglyot ejtettek, a Flaucourt-fennsík
elfoglalása következtében a franciák előnyös pozícióba tudták mozgatni
tüzérségüket, amely hatásosan tudta támogatni a XX. hadtest hadtest támadását a
folyó északi partján. A folytatódó francia támadások eredményeként július 5-én
elfoglalták Hem települést, július 8-ára pedig Hardecourt-aux-Bois és a
Monacu-major is elesett (utóbbi jól megerősített, a környező mocsaras vidékben
elrejtett géppuskafészkekkel támogatott német erődítmény volt). Július 9-10-én
elfoglalták Biaches települést, a Maisonnette nevű kastélyt Biaches mellett és a
Biaches-erődöt.

A somme-i csata egyetlen jelentős kezdeti eredménye volt, hogy július 12-én
Erich von Falkenhayn német vezérkari főnök lefújta a Verdunnél tervezett
támadást, amely nagy segítség volt a franciáknak. A verduni csata még decemberig
folytatódott, de ezután már inkább a franciák diktálták az események menetét.

A Somme mentén von Below tábornok német 2. hadserege nem bírt ellenállni a brit
és francia támadásoknak, mivel minden frontvonalbeli német hadosztályt 2-3
szövetséges hadosztály támadott. Helyenként óriási rések tátongtak a német
arcvonalban, de július 9. körül a németek megkezdték a védelem helyreállítását.
Von Below átvette a német 1. hadsereg parancsnokságát, Max von Gallwitz tábornok
lett a 2. hadsereg parancsnoka és a Somme mentén védekező német erők
főparancsnoka.

A németek meglehetősen hamarosan elindították az erősítéseket a frontra: már
július 2-án 7 német hadosztály volt úton a Somme felé, akiket egy héten belül
még 7 hadosztály követett. Július és augusztus folyamán a németek összesen 35
hadosztállyal erősítették meg a frontvonalat a brit szektorban, és további 7
hadosztályt vezényeltek a francia szektorba. A szövetségesek folytatódó
támadásai miatt augusztus végére csak egyetlenegy tartalék hadosztály állt az
Oberste Heeresleitung (OHL, német főparancsnokság) rendelkezésére.

A britek természetesen meg akarták akadályozni, hogy a németek a nyugati front
egyes szakaszairól kivonják a tartalékokat és átcsoportosítsák a Somme
környékére, ezért az ellenőrzésük alatt álló szektorokban mindenhol helyi
jellegű támadásokat indítottak, hogy a németeket „odaszögezzék” a frontra. Az
egyik legnagyobb és leghírhedtebb ilyen támadás a fromelles-i csata volt (július
19–20.), amelyet Artois közelében vívtak. A támadásban összesen 7080 főt
vesztettek halottakban és sebesültekben a brit és ausztrál egységek, ennek
ellenére sem a német állásokat nem tudták elfoglalni, sem pedig a tartalékok
átcsoportosítását nem tudták megállítani.

Július 14-ére a brit 4. hadsereg végre képes volt újrakezdeni a támadást a brit
szektor déli részén. A támadás célja a „Bazentin Ridge” nevű magaslaton
kiépített német állások elfoglalása volt, amely Pozières-től Guillemont és
Ginchy falvak között húzódott. A támadás során a britek el akarták foglalni
Bazentin le Petit, Bazentin le Grand és Longueval falvakat.

A brit frontvonal északi részén július első heteiben semmilyen lényeges
eredményt nem tudtak elérni a jelentős veszteségek ellenére. Az Albert–Bapaume
úttól északra fekvő Ovillers települést csak július 16-án tudták elfoglalni (az
eredeti terv július 1-jére tűzte ezt ki). A település elfoglalása, illetve a
július 14-i harcok során elért eredmények most szinte lehetővé tették a
briteknek, hogy oldalba támadják a német vonalakat – ehhez azonban még el
kellett foglalni Pozières-t.

Pozières település az Albert–Bapaume úton, egy enyhe magaslat tetején feküdt. A
falu mögött (keletre) húzódott a németek második védelmi vonala. Július 14 és 17
között a brit 4. hadsereg 3 alkalommal próbálta meg elfoglalni a települést,
mielőtt Haig felmentette Rawlinson tábornokot és hadseregét a támadás
felelőssége alól és Gough' tábornok brit tartalékos hadseregének adta a
feladatot. A támadás további részében az I. Anzac Hadtest két ausztrál és egy
új-zélandi hadosztálya vett részt.

Gough azonnal támadásra akarta küldeni az ausztrál I. hadosztályt, de az egység
parancsnoka, Harold Bridgwood Walker vezérőrnagy visszautasította a parancsot,
amíg megfelelő előkészületeket nem tettek. Ennek megfelelően az ausztrálok
támadását július 23-án éjszakára tették, hogy egybeessen a 4. hadsereg által
ugyanekkorra tervezett támadással.

A támadás röviddel éjfél után kezdődött és kezdetben sikeres volt: Walker
tábornok előkészületeinek és a tüzérség támogatásának köszönhetően rövid idő
alatt sikerült elfoglalni Pozières-t. A falu mögött húzódó német állások
elfoglalása azonban nem sikerült, bár az ausztrálok kísérletet tettek rá (és
hősiességükért ketten is Viktória-kereszttel lettek kitüntetve). A németek, akik
felismerték a falu fontosságát, három sikertelen ellentámadást indítottak a falu
visszafoglalására, mielőtt megkezdték a falu tudatos és módszeres lebombázását.
Az utolsó támadásra augusztus 7-én került sor, különösen erős tüzérségi
előkészítés után. A németek ekkor lerohanták az előretolt állásokat, majd
közelharcba keveredtek az ausztrálokkal, akik végül győztesen kerültek ki a
csatából.

Gough tábornok elképzelése szerint Pozières elfoglalása után katonái északi
irányban folytatták volna a támadást a Mouquet-major irányába, majd hátulról
megtámadták volna a németek által jól megerősített Thiepval települést. Azonban
az ausztrálok és új-zélandiak minél jobban benyomultak a német állások mögé,
annál jobban ki voltak téve a német tüzérség tüzének, végül már három irányból
támadták őket.

A Pozières és a Mouquet-major körzetében folytatott harcok során az ausztrál
hadosztályok összesen 23 000 főt vesztettek halottakban és sebesültekben. A
július 19-én vívott fromelles-i csata során elszenvedett veszteségeket is
beleszámítva az ausztrálok több ember vesztettek hat hét alatt Franciaországban,
mint a Dardanellák ostroma nyolc hónapja során.

Az új-zélandi hadosztály összesen 8000 főt vesztett hat hét alatt, amit közel
egy százaléka volt Új-Zéland akkori lakosságának.

Augusztus elejére Haig tábornok belátta, hogy a német vonalak áttörése nem
lehetséges és hogy a német hadvezetés jórészt magához tért a júliusi nagy
támadások okozta sokkból. Ezt követően hat héten keresztül a britek csak kisebb
támadásokat indítottak, amelyekkel a következő nagy offenzívát akarták
előkészíteni. Augusztus 29-én Erik Falkenhayn tábornokot leváltották a német
vezérkar éléről, helyébe Paul von Hindenburg tábornokot nevezték ki, helyettese
Erich Ludendorff tábornok lett. A személycsere eredményeke rögtön érezhető volt
a németek védekező harcmodorában, majd szeptember 23-án elkezdték kiépíteni a
Siegfried-állás nevű védelmi vonalat, amit a britek csak Hindenburg-vonalként
emlegettek.

A brit 4. hadsereg arcvonalán folyamatos küzdelem folyt a Magas-erdő,
Delville-erdő és a Switch Line néven ismert terepszakaszokért. A brit és francia
csapatok érintkezési pontja Delville-erdőtől délkeletre, Guillemont és Ginchy
falvak körzetében volt, ahol a britek a július 1-jei támadás óta szinte
semennyit nem haladtak előre. A francia sikerek eredményeként a két hadsereg
átlósan helyezkedett el, és sem a franciák, sem a britek nem tudták folytatni a
támadást, amíg ezt a két falut el nem foglalták. Az első brit támadás Guillemont
ellen augusztus 8-án kudarcot vallott. Augusztus 18-án egy újabb, nagyszabású
támadást indítottak, három brit és egy francia hadtest részvételével, de még így
is csak szeptember 3-án tudták elfoglalni a falut. Ezt követően a britek 16. ír
hadosztálya Ginchy ellen fordult, amit szeptember 9-én foglaltak el. A franciák
saját arcvonalukon haladtak előre és a két hadsereg sikeresen találkozott
Combles közelében.

A küzdelmek során, bár nagyobb szabású támadásra nem is került sor, a brit 4.
hadsereg jelentős veszteségeket szenvedett. Július 15. és szeptember 14. között
a 4. hadsereg egységei kb. 90 kisebb támadásban vettek részt (ebből csak négy
támadás terjedt ki a hadsereg által elfoglalt 5 km-es frontszakaszra). Ennek
ellenére ebben az időszakban összesen 82 000 főt veszítettek halottakban és
sebesültekben, cserébe kb. 900 méterrel sikerült a németeket hátravetni.

A szövetségesek utolsó nagy erőfeszítése, hogy a somme-i csata során áttörjék a
német vonalakat, szeptember 15-én kezdődött. Flers és Courcelette települések
térségében 11 hadosztály (kilenc a 4. hadsereg kötelékéből és 2 kanadai
hadosztály) indított támadást, amelyhez később 4 francia hadtest is
csatlakozott.

Ennek a csatának a jelentőségét az első harckocsik megjelenése adta. A brit
hadvezetés nagy reményeket fűzött ahhoz, hogy a titkos fegyver megjelenése
megtöri az állóháborút és meghozza végre az áttörést a nyugati fronton. Az első
tankokat ennek megfelelően nem a korszerű mozgó hadviselésre – kb. 3,2 km/ó
sebességgel tudtak haladni, aminél még a gyalogság is gyorsabban mozgott –,
hanem az ellenséges lövészárkok leküzdésére vetették be. A harckocsikat ugyanis
a szögesdrót-akadályokkal nem lehetett feltartóztatni, az ellenséges gyalogság
puska és géppuskatüzétől pedig megvédte páncélzatuk. Lassú előrehaladásuk miatt
azonban eléggé ki voltak téve a tüzérség tüzének, és ezen felül nagyon
megbízhatatlanok voltak: a szeptember 15-én bevetett 49 harckocsiból csak 32
érte el a brit első vonalat és ezek közül csak 21 érte el az ellenséges
vonalakat. Igen gyakori volt a harckocsik meghibásodása, illetve gyakran
elakadtak a harcmezőre jellemző gránáttölcsérekben vagy a mocsaras részeken.

A támadás eredményeként a britek az egész arcvonalon előrenyomultak, Flers
központjában 3,2 km mélyen benyomultak a német állásokba – ezt a sikeres
támadást a brit 41. hadosztály hajtotta végre. A hadosztály támadását számos
harckocsi támogatta, amelyek áttörték a falu körül kialakított
szögesdrót-akadályokat, áthatoltak a lövészárkokon és a falu főutcáján
előrenyomulva megsemmisítették az egyes házakban megbúvó német katonákat. A falu
felett átrepülő brit pilóta ezt a meglehetősen optimista jelentést adta le a
csata után: „Flers főutcáján egy harckocsi parádézik, míg a brit hadsereg
mögötte korzózik.”

Ez a csata volt az Új-zélandi Hadosztály első jelentősebb bevetése, amely
Flers-től nyugatra elfoglalta a német vonalak egy szakaszát. A kanadai 2.
hadosztály nehéz küzdelem után, két harckocsi támogatásával foglalta el
Courcelette települést. A brit arcvonalon végül, két hónapi folyamatos küzdelem
után, sikerült elfoglalni a Magas-erdőt, bár a támadáshoz kijelölt harckocsik
elakadtak a facsonkokban és a gránáttölcsérekben és csak egy harckocsi érte el a
német vonalakat. A német védők csak akkor vonultak vissza, amikor az erdő két
oldalán előrenyomuló brit egységek bekerítéssel fenyegették őket.

A szeptember 15-i támadás legkevésbé sikeres része Ginchytől keletre volt, ahol
egy négy oldalról megerősített német állás sikeresen tartóztatta fel a brit
előrenyomulást Morval irányában. Ezt az erődítményt csak szeptember 18-án
sikerült elfoglalni. Ekkor egy újabb támadást terveztek Thiepval, Gueudecourt,
Lesbœufs és Morval falvak elfoglalására. A gondosan megválasztott célkitűzések,
az összpontosított tüzérségi tűz és a gyenge német ellenállás miatt ez a támadás
már sikerrel járt.

Szeptember 26-án indította meg Gough tábornok tartalékos hadserege július óta az
első nagyobb támadását Thiepval elfoglalására. A brit 18. keleti hadosztály,
gondos kiképzés, felkészítés és a támadás előkészítése révén már az első nap
elfoglalta a németek által jól megerősített város nagy részét. A Mouquet-major
is elesett, a brit 11. északi hadosztály foglalta el, míg a kanadai csapatok 900
méterre közelítették még Courcelette-et. Az első támadás sikerei után október 1.
és november 11. között csak anyagcsata folyt, a jelentős veszteségek ellenére a
britek szinte semmit nem tudtak előrenyomulni.

Haig tábornok, a britek főparancsnoka továbbra is hitt abban, hogy a brit 4.
hadsereg frontján küszöbön áll az áttörés. Szeptember 29-én ismertette tervét,
amely szerint Edmund Allenby tábornok 3. hadserege Gommecourt körül indít
támadást, amelyet a 4. hadsereg támadása kísér Cambrai körzetében. A támadás
célkitűzése a Le Transloy és Le Sars között, az Albert–Bapaume út mentén
kiépített német negyedik vonal elfoglalása volt.

Az október 1-jén kezdődő Le Transloy-i csata során azonban a britek
előrenyomulása hamarosan elakadt, mivel az időjárás kedvezőtlenre fordult, az
őszi esők feláztatták a földet és a gyalogság nem tudott mozogni a mocsaras
csatatéren. Le Sars települést október 7-én elfoglalták, de máshol szinte
semmilyen eredményt nem értek el a jelentős veszteségek ellenére. Az utolsó
jelentős harccselekményre november 5-én került sor, amikor a 4. hadsereg
sikertelen kísérletet tett a Warlencourt-domb elfoglalására. Ezt követően a 4.
hadsereg egységei nem vettek részt a somme-i csata küzdelmeiben.

A somme-i csata utolsó felvonására november 13. és 18. között került sor, az
Ancre mentén, Thiepvaltól északra. Haig ekkor már nem reménykedett az
áttörésben, de mivel november 15-ére újabb szövetséges konferencia megrendezését
tervezték, sikerekről akart beszámolni a brit hadvezetésnek küldött
jelentésében. A támadás szinte teljes egészében a július 1-jei nagy támadást
idézte: aknákat robbantottak a Hawthorn-gerinci redout alatt, a brit 31.
hadosztály, amely július 1-jén Serre települést támadta, most is ugyanezt a
feladatot kapta, ugyanolyan katasztrofális eredményekkel. Serre-től délre a
britek, a korábbi csatározások során nyert tapasztalataikat felhasználva, a
legtöbb célkitűzést elérték. A brit 51. felföldi hadosztály elfoglalta
Beaumont-Hamelt, míg a jobbszárnyon a brit 63. haditengerészeti hadosztály
Beaucourt-sur-l'Ancre-t foglalta el. Az Ancre-től délre a brit II. hadtest
szintén ért el sikereket.

Haig már ezzel is elégedett volt, de Gough tábornok újabb támadást sürgetett,
amire november 18-án került sor. A britek a német „München” és „Frankfurt”
vonalakat támadták, hogy elfoglalják Grandcourt települést. A sikertelen támadás
során a felföldi könnyű gyalogsági ezred 16. zászlóaljának 90 katonája a
Frankfurt vonalban rekedt, ahol egészen november 21-ig védekeztek, mielőtt a 45
túlélő megadta magát. Ezt volt a somme-i csata utolsó harccselekménye.

Az utókor értékelése alapján egyik fél sem tekinthető a somme-i csata
győztesének. A britek és a franciák súlyos veszteségek árán is csak kb. 5,5 km
mélységben tudtak behatolni a német vonalak mögé, ami jócskán elmaradt az
eredetileg várt döntő áttöréstől. A britek legnagyobb előrenyomulása kb. 3 km
volt, eközben összesen 420 000 fő veszteséget szenvedtek halottakban és
sebesültekben – minden egyes centiméter előrenyomulás 2 fő veszteséget
jelentett. Azonban az 1960-as években brit és nemzetközösségi történészek
kezdték a somme-i csatáról kialakult közvéleményt megkérdőjelezni, mivel
véleményük szerint a csata több stratégiai eredményt hozott a briteknek, mint a
németeknek, és ezért győzelemnek is tekinthető. Gary Sheffield brit történész
véleménye szerint: „A somme-i csata önmagában nem hozott győzelmet, de nélküle
nem az antant szövetség erői fejezik be győztesen a háborút 1918-ban.”

A csata előtt a német hadvezetés Nagy-Britanniát elsősorban tengeri hatalomnak
tartotta és nem tartotta képesnek arra, hogy a szárazföldi csatákba érdemben
beavatkozzon. Németország fő ellenségei ekkor Franciaország és Oroszország
voltak. A szövetségesek között is hasonló vélemény uralkodott, elsősorban ez
volt az oka, hogy a nyugati front hadműveleteit jórészt a francia hadvezetés
határozta meg. A somme-i csata után azonban ez megváltozott. A német hadvezetés,
elismerve a britek felől érkező fenyegetést, 1917. január 31-én a korlátlan
tengeralattjáró-háború mellett döntött, amellyel ki akarta éheztetni a briteket
és meg akarta akadályozni, hogy megfelelően el tudják látni csapataikat a
harctéren. Azonban ez a döntés végül az Amerikai Egyesült Államok hadba
lépéséhez vezetett.

1916 elején a brit hadsereg jórészt tapasztalatlan újoncokból és önkéntesekből
állt, a somme-i csata volt a Kitchener hadügyminiszter felhívására toborzott
hadsereg tűzkeresztsége. Bár a somme-i csata brit halottai és sebesültjei
jórészt tapasztalatlan újoncok voltak, de áldozatuk mégsem volt hiábavaló:
minden egyes veszteség, amelyet a német hadsereg elszenvedett, tovább
csökkentette a német hadsereg harcértékét. A nyugati fronti német csapatok
főparancsnoka, Rupprecht bajor koronaherceg maga is ezt monda: „Ami megmaradt a
békebeli, első osztályú kiképzésen felkészített német gyalogságból, azt
elvesztegettük a csatatéren.” Bár a csata után előléptették, Rupprecht herceg
mégis magára haragította a német hadvezetést, mert azt javasolta, hogy
mihamarabb kössenek békét a szövetségesekkel – ekkor már látta, hogy Németország
nem tudja úgy pótolni az itt elszenvedett veszteségeket, ahogyan azt a britek és
a franciák megengedhették maguknak.

Egyes vélemények szerint a csata során a német hadsereg olyan súlyos
veszteségeket szenvedett, amelyből sosem tért magához. Ennek ellenére a csata
tetőpontján a németek néhány hadosztályt kivontak a frontról, hogy a romániai
offenzívához csoportosítsák át azokat. 1917-ben pedig továbbra is eredményesen
védekezett a britek és a franciák támadásai ellen, amelyeket Arras, Champagne (a
Nivelle-offenzíva) és Passchendaele körzetében indítottak.

1917. február 24-én a német hadsereg visszavonult az előre kiépített
Hindenburg-vonalba, maguk mögött felégetve mindent. A visszavonulással ugyan
feladták azokat a területeket, amelyeket jelentős áldozatok árán védelmeztek az
előző évben, de cserébe a német vonalak jóval egyenesebbek és könnyebben
védhetők lettek. Ugyanez nem állt a britek és a franciák lehetőségére, akik
politikai okokból sehol sem tudtak stratégiai visszavonulást végrehajtani (mint
pl. Ypres-nél vagy Verdunnél.)

Egy másik tiszt, von Hentig százados, úgy írta le a somme-i csatát, mint „a
német hadsereg sáros temetője”.

A brit történész, Sir James Edmonds állítása szerint a német veszteségek elérték
a 680 000 főt, de később az adat hitelességét kétségbe vonták. A brit War Office
(hadügyminisztérium) jelentése később azt tartalmazta, hogy a német veszteségek
nem érték el a 180 000 főt a csata során. Amikor Henry Rawlinson tábornok
életrajzán dolgozott, Sir Frederick Maurice vezérőrnagy kutatásokat végzett a
német Reichsarchiv feljegyzései között, ahol a csata veszteségeire vonatkozóan
164 055 fő halott és eltűnt szerepel.

A csata során az átlagos brit hadosztály, amely kb. 10 000 főből állt, november
19-ig 8026 főt, azaz a hadosztály 80%-át elvesztette. Az egyes nemzetek
hadosztályai tekintetében a veszteségadatok jelentősen eltértek: átlagosan 6329
fő a négy kanadai hadosztályban, 7408 fő az új-zélandi hadosztályokban, 8133 fő
a 43 brit hadosztályban és 8960 fő a három ausztrál hadosztályban. A britek a
csata minden egyes napján átlagosan 2943 főt vesztettek halottakban és
sebesültekben, ennél többet csak 1917-ben a második arrasi csata során (4076
fő/nap), valamint 1918-ban az utolsó német offenzíva alatt (3685 fő/nap)
veszítettek.

A brit légierő, a Royal Flying Corps 782 repülőgépet és 576 pilótát veszített a
csata alatt.



https://hu.wikipedia.org/wiki/K%C3%A1rolyi_Mih%C3%A1ly_(minisztereln%C3%B6k)

Károlyi Mihály gróf, teljes nevén: nagykárolyi Károlyi Mihály Ádám György Miklós
(Budapest, 1875. március 4. – Vence, Franciaország, 1955. március 19.)
politikus, miniszterelnök, az első magyar köztársasági elnök, emigráns
baloldali, a második világháború után rövid ideig nagykövet. Gróf Károlyi Gyula
miniszterelnök unokatestvére konzervatív arisztokratából vált radikális
demokratává és ellenzéki politikusként a Monarchiában fennálló rendszer
kérlelhetetlen kritikusává, majd az őszirózsás forradalom és az első magyar
polgári demokrácia vezetőjévé, emigrációba vonulva pedig a kisantant, majd a
sztálinista Szovjetunió munkatársává. A második világháború után több évtizedes
emigrációból hazatérve rövid ideig párizsi követ volt, de 1949-ben Rajk László
letartóztatásának hatására ismét emigrációba vonult. Bírálói „vörös grófként”
szokták emlegetni. A Horthy-korszak idején Franciaországban, majd 1949-től
haláláig szintén francia emigrációban élt.

Családja a magyar arisztokrácia legfelsőbb körébe tartozó ősi magyar főnemesi
gróf Károlyi család, tiszántúli nagybirtokokkal. Szülei unokatestvérek: apja
gróf nagykárolyi Károlyi Gyula, édesanyja gróf nagykárolyi Károlyi Georgina,
testvére Pappenheim Siegfriedné Károlyi Erzsébet. Felesége gróf csikszentkirályi
és krasznahorkai Andrássy Katinka, akivel 1914. november 6-án kötött polgári
házasságot Budapesten, egyházi esküvőjük a Mátyás-templomban volt 1914. november
7-én.

Károlyi Mihály 1875. március 4-én született a pesti, belvárosi arisztokrata
palotanegyedben található Károlyi-palotában. Az unokatestvérek házasságából
származó Károlyi komoly fejlődési rendellenességgel, nyúlszájjal és
farkastorokkal (nyitott szájpadlással) született, betegsége mélyen meghatározta
egész gyermekkorát és személyiségfejlődését. Anyja TBC-ben korán elhunyt, apja
hamar újranősült. A normál beszédképzésre képtelen, gyenge testalkatú fiút apja
alkalmatlannak tartotta komolyabb karrierre. Nevelését nagy odaadással özvegy
anyai nagyanyja vállalta sógorával (későbbi férjével). A magányos, visszahúzódó
kis Mihály nővérével együtt nagyanyjáék fóti kastélyában nevelkedett,
kortársaktól elkülönülve, túlóvó gondoskodással. 14 évesen nagyanyja „harcias
közbenjárására” Bécsben különleges műtétet végeztek rajta, a szájpadlás
helyreállításával. A műtét sorsfordítónak bizonyult: Elkezdhetett beszélni
tanulni. „Lélekölő beszédgyakorlatok következtek, amelyek során megedzették
akaratomat, és rászoktattak arra, hogy sikerrel küzdjek a csüggedés ellen.”
Megkésve bekapcsolódott a tanulmányokba és társas érintkezésekbe, ám
tanulmányai, vizsgái keservesen mentek. Továbbtanulni sem nagyon vágyott.
1893-ban ennek ellenére elkezdte a jogi egyetemet. Ekkorra egy viszonylag
felületes arisztokrata műveltséget mondhatott magáénak, tudása, tájékozottsága
azonban elmaradt kortársaitól. Az egyetemi előadásokon nem volt érdeklődő,
vizsgáit házitanító segítségével sikerült letennie. Gondolkodását, jellemét
inkább az iskolán kívüli hatások alakították: a Károlyi családon belüli
hagyományos Habsburg-gyűlölet, nevelőapja, Károlyi Sándor 48-as hagyományokon
nyugvó világnézete, parasztokat gazdaszövetkezetekbe szervező elképzelése,
illetve apjának kiegyezéspárti politikai álláspontja. Olvasmányélményei - így a
francia Nagyenciklopédia és Verne regények - alapján alakult ki benne idealista
rajongás a világ igazságának ügyéért, majd nevelőapjával együtt értelmezték Marx
Tőkéjét, huszonévesen lassan érő, kortársaitól eltérően gondolkodó személyiséggé
fejlődött. Megszerezte jogi diplomáját, és 24 évesen, felnőttkorúvá válva
féktelen évek következtek. Pótolni szerette volna, amit tizenévesen
elmulasztott, feltűnő vehemenciával vetette bele magát a nagyúri szórakozásba,
éjszakai életbe; féktelenül költekezett, kártyázott, vadászatokon, francia
fürdővárosokban mulatott. A kártyacsatáiról, mágnások közt is párját ritkító
kártyaveszteségeiről és „dandy” életviteléről ismert fiatal mágnás 30 éves kora
körül kezd komolyodni, és a politika, közélet felé fordulni. Sajátos
személyiségfejlődéséből és családi helyzetéből következően a „vasakarat,
becsvágy és a vagyon biztonsága hajtotta” további pályáján.

Nagybátyja, Károlyi Sándor hatására kapcsolódott be a szövetkezeti mozgalom
szervezésébe. Konzervatív agráriusként 1901-ben a Szabadelvű Párt tagja lett, de
az 1901-es választásokon a zilahi kerületben alulmaradt.

A Szabadelvű Pártból csakhamar kilépett és pártonkívüliként indult az 1905-ös
választásokon, ahol mandátumot szerzett a pétervásári kerületben. Megválasztása
után nem sokkal lépett be a Függetlenségi és Negyvennyolcas Pártba. Az 1906-os
választásokon nem nyert mandátumot, ebben a ciklusban (azaz 1910-ig) felsőházi
képviselő, 1909–1912 között az Országos Magyar Gazdasági Egyesület elnöke volt,
1910-ben pártonkívüli függetlenségi programmal választották képviselővé a
kápolnai kerületben. 1912-ben a Justh-féle Függetlenségi Párthoz csatlakozott,
aminek 1912-1913 között elnöke is volt. Amikor a különböző függetlenségi
frakciók újraegyesültek, ő is belépett az Egyesült Negyvennyolcas és
Függetlenségi Pártba.

A konzervativizmussal való szembefordulásának fontos állomása volt, amikor 1912
júniusában a véderőtörvény megszavaztatása után Tisza István parlamenti házelnök
rendőri erőszakkal vetett véget az ellenzék tiltakozásának. Az ülésteremből
eltávolított ellenzékiek ekkor fogtak össze a parlamenten kívüli demokratikus és
szocialista ellenzékkel, hogy közös népgyűléseket rendezzenek. Károlyi az elsők
egyikén – 1912. június 16-án Miskolcon – a polgári radikális demokrata Jászi
Oszkár és a szociáldemokrata Landler Jenő mellett lépett fel szónokként.

1914-ben, a trónörökös meggyilkolásakor Amerikában volt előadókörúton Kunfi
Zsigmonddal együtt. Hazafelé jövet, a világháború kitörése miatt, mint
ellenséges ország állampolgárát, Franciaországban szeptember 12-én
letartóztatták és internálták. Szeptember 15-én kiengedték és az akkor még
semleges Olaszországon át hazatért.

1916-ban Károlyi kilépett az Egyesült Függetlenségi Pártból és annak
balszárnyából megalapította a Függetlenségi és 48-as (Károlyi) Pártot, vagy
röviden Károlyi-pártot. Polgári demokratikus reformokat – földosztást és
általános választójogot – és nemzetiségi egyenjogúságot követelt. Ellenezte az
Osztrák–Magyar Monarchia és Németország szövetségét: ehelyett a dunai népek
barátsága és az antantbarát külpolitika híveként érvelt a háborúval szemben.

Mindazonáltal Károlyi csak nagyon lassan, fokozatosan, és rövid időre vált
ellenzéki vezéralakká, leginkább csak a háború utolsó éveiben. (Justh Gyula 1913
óta tartó visszavonulása és Kossuth Ferenc 1914-es halála óta hiányzott egy
integráló személyiség.) Bár számos méltatójának visszaemlékezései úgy állítják
be a korszakot mint Tisza és Károlyi heroikus küzdelmét, és már 1915-ben
követelte az országgyűlésben Magyarország háborúból való kilépését; 1916-ig
messze nem tartozott a politika élvonalába, „automobil-baleseteiről és
kártyacsatáiról jóval többet hallott a közvélemény, mint parlamenti
felszólalásairól.” A kormányzó erők igazi alternatívájának csak az után kezdett
látszani, miután a háború okozta demoralizáció szelét sikeresen vitorlájába
fogva, félredobta az addig hirdetett „politikai fegyverszünetet”. Békepártisága
a háború utolsó évében igen népszerűvé tette.

Az első világháború végén, a Monarchia és a dualista államrendszer összeomlása
közepette körülötte mint a demokratikus és békepárti ellenzék vezetője körül
alakult ki az a politikai szövetség, amely 1918. október 23-án az Astoria
Szállóban Magyar Nemzeti Tanács néven ellenkormányt hirdetett. A testület
alapító tagjai a Károlyi-féle Függetlenségi Párt, a Jászi Oszkár elnökölte
Országos Polgári Radikális Párt és a Garami Ernő és Kunfi Zsigmond által
vezetett Magyarországi Szociáldemokrata Párt voltak, elnökévé Károlyi Mihályt
választották. A Nemzeti Tanács október 25-én tizenkét pontos, Jászi által
megfogalmazott kiáltványt tett közzé, amely a háború azonnali befejezését, az
ország függetlenségének megteremtését, a demokratikus reformokat és a
nemzetiségekkel való megbékélést követelte az ország területi egységének sérelme
nélkül.

1918. október 31-én, az őszirózsás forradalom idején a tömegek benne látták azt
a politikust, aki elősegítheti az ország megújhodását. Miután az utcai
gyújtóbeszédektől - amelyekben Károlyiék minden baj okozójaként a régi rendszer
vezetőit és a „felesleges” háborút nevezték meg[forrás?] - feltüzelt, a Nemzeti
Tanácsra felesküdött katonai egységek elfoglalták Budapest középületeit. Ezen a
napon, amint a Pesti Hírlap 1918. november elsejei tudósítása is megemlékezik
róla, délután 5 óra körül egy fanatikus csoport herminamezei villájába berontva
meggyilkolta Tisza István volt miniszterelnököt. A gyanú Károlyira illetve
környezetére terelődött, ugyanis a feltételezett merénylők az Astoriából,
Károlyi politikai központjától indultak Tisza villájához, és kapcsolatban álltak
a Károlyi-féle nemzeti tanáccsal: a Tisza-per több vádlottja Károlyi szűkebb
munkatársi köréhez tartozott (személyi titkára Kéri Pál, Fényes László), illetve
a Károlyi-kormányban fontos vezető beosztást kapott (Friedrich István, Csernyák
Imre, Pogány József). Ellenfelei szerint Károlyi személyes gyűlöletet is táplált
Tisza gróf iránt. Károlyi azonnal elítélte a merényletet, majd 2 nappal később a
ravatalra koszorút küldött. „Legnagyobb politikai ellenfelemnek, az emberi
kiengesztelődés jeléül.” felirattal. A Tisza-perben született ítélet indoklása
ugyanakkor kimondta Károlyi és köre ártatlanságát a merényletben, és a jelenkori
történetírás sem talált felelősségét megerősítő bizonyítékot.

Az uralkodó nevében József főherceg Károlyit nevezte ki miniszterelnökké.
Károlyi november elején felmentést kért és kapott az uralkodónak tett eskü alól,
kormánya pedig „népkormányként” a Nemzeti Tanácsra esküdött fel. IV. Károly
király novemberi lemondását követően az ideiglenes törvényhozói hatalmat
gyakorló, addigra több száz fősre duzzadt Magyar Nemzeti Tanács november 16-án
kikiáltotta a köztársaságot („népköztársaságot”, ami az akkori szóhasználat
szerint parlamentáris demokráciát jelentett), majd 1919. január 11-én Károlyit
ideiglenes köztársasági elnökké választotta és felhatalmazta a „néptörvények”
elfogadásának jogával. A miniszterelnökséget Berinkey Dénes vette át.

A Károlyi-, illetve Berinkey-kormányok által beterjesztett, és a Nemzeti Tanács
által elfogadott több mint negyven néptörvény és csaknem négyszáz rendelet közül
az új választójogi törvény alapján minden bármelyik hazai nyelven írni-olvasni
tudó 21 éven felüli férfi és 24 éven felüli nő szavazati jogot kapott. Az új
törvény alapján tartandó általános választásokat 1919 áprilisára tűzték ki.

Törvénybe iktatták a sajtó-, az egyesülési és gyülekezési szabadságot. A háború
következtében az összeomlás szélére sodródott gazdaság, a tömegessé vált nyomor
és infláció körülményei között vezették be a szociális reformokat: a
munkanélküli-segélyt, az adóhátralék elengedését, a 14 éven aluli gyermekek
foglalkoztatásának betiltását, emelték a béreket, a leszerelt katonáknak
jelképes végkielégítést adtak, tervezték a nyolc órás munkanap bevezetését és a
társadalombiztosítás kiterjesztését. 1919. február 15-én a nagybirtokosok, a
katolikus egyház és a szociáldemokraták különböző javaslatait ütköztető heves
viták után fogadták el a kisgazdapárti Nagyatádi Szabó István által előkészített
földtörvényt, amely az 500 holdnál nagyobb magán- és a 200 holdnál nagyobb
egyházi birtokok kártalanítás ellenében való kisajátítását, és egy-egy család
eltartására alkalmas kis- és középbirtokokra való felosztását mondta ki. A
parcellázást azonban csak Károlyi maga kezdte meg kápolnai birtokán 1919.
február 23-án.

A demokratikus berendezkedés mellett a Károlyi-rendszer kormányai törekedtek a
belső rend megszilárdítására is, de kevés sikerrel. 1919 februárjában a kormány
rendőri erővel lépett fel két, nemrégiben megalakult szélsőséges szervezettel
szemben: feloszlatta a diktatórikus jobboldali kormányzatot és a történelmi
határok fegyveres védelmét követelő, Gömbös Gyula vezette Magyar Országos Véderő
Egyletet (MOVE); az 1919. február 20-i munkanélküli-tüntetés után – amely a
Népszava budapesti szerkesztősége előtt fegyveres összetűzéshez vezetett – a
Kommunisták Magyarországi Pártjának harminckét vezetőjét, köztük Kun Bélát
vizsgálati fogságba záratta.

A Monarchia háborús vereségének és összeomlásának következményeivel Károlyi új,
polgári demokratikus kormánya az antantbarátság és a nemzetiségek
egyenjogúsításának régóta hirdetett politikája alapján igyekezett szembenézni.
Olyan széles körű autonómiát akart biztosítani a nemzetiségeknek, ahol például
nemcsak saját nyelvükön folyik az elemi iskolai, hanem a középiskolai oktatás
is. Ebben azok a nemzetiségek is részesülhettek, amelyek nem összefüggő
területen helyezkedtek el, mint pl. a németek. Az egységes tömböt alkotó
kisebbség területén kantonhoz hasonló szerveződések (entitások) megalakítását
tervezték. Ilyen volt a szlovákok számára a Slovenská krajina, a ruszinoknak a
Ruszka krajina, a szlovéneknek a Szlovenszka krajina, valamint Róth Ottó
próbálta a Bánáti Köztársaságot kialakítani délen, az etnikailag rendkívül
vegyes Bánságban.

A Magyarországtól elszakadni kívánó nemzetiségek azonban a Jászi Oszkár
nemzetiségügyi miniszter által felajánlott föderalizációt – a „Keleti Svájc”
koncepcióját – visszautasították, a győztes antanthatalmak szövetségeseiként
pedig a szerb, a román, illetve a – belgrádi konvenció által nem is említett –
cseh-szlovák haderő, azaz a „kisantant”, a belgrádi katonai konvenciót felrúgva
elfoglalta a Délvidéket, Erdélyt, illetve a Felvidéket.

A közös hadseregben, melynek tisztikara nagyrészt Károlyi-ellenes volt,
eredetileg is csak a magyarországi kiegészítésű ezredek negyedében volt 75%-nál
magasabb a magyar katonák aránya, azonban ez a haderő az 1918-as honvédelmi
miniszter, Szurmay Sándor tábornok szerint teljességgel elég lett volna a
történelmi Magyarország határainak megvédésére. A hadügyminisztérium november
8-án leszerelési rendeletet adott ki, egyben új magyar hadsereg felállításáról
is szólt. Linder Béla a Károlyi-kormány első hadügyminisztereként még a közös
hadsereg leszerelését siettetve hangoztatta elhíresült kijelentését: „Nem kell
hadsereg többé! Soha többé katonát nem akarok látni!” A hadseregszervezésben
járatos, háborús frontparancsnoki tapasztalatokkal rendelkező Szurmay Sándor
tábornokot, korábbi honvédelmi minisztert Károlyi utasítására letartóztatták, és
internálták. Károlyi – az antant óhajának engedelmeskedve – hasonlóan járt el a
Budapesten át hazatérőben lévő August von Mackensen német tábornaggyal is, a
Balkán-hadsereg parancsnokával, aki Erdély felszabadításában játszott szerepe
miatt a magyar lakosság körében nagy népszerűségnek örvendett. Mackensent a
magyar kormány letartóztatta és kiszolgáltatta az angoloknak. A hadsereg
leszerelését szorgalmazó Linder Béla hadügyminiszter, majd az ő harmadik utóda,
Böhm Vilmos, valamint Stromfeld Aurél hadügyi államtitkár meg is kezdték a
hadsereg újjászervezését, elrendelték a toborzásokat is, de ez lassan és
akadozva haladt. A magyar egységeknek december végén francia megfigyelők szerint
katonai szempontból „semmilyen értékük” nem volt.

A politikai gyakorlattal nem rendelkező, a tárgyalásokban naivan hívő Károlyi –
pacifista és wilsonista politikája jegyében – attól tartott, hogy a katonai
ellenállás rontaná Magyarország esélyeit a háborút lezáró békekonferencián: a
konvenció megsértése miatt ismételten tiltakozott, de az antant jóindulatában és
az etnikai határok Woodrow Wilson amerikai elnök által meghirdetett elvében
bízva, illetve használható és lojális hadsereg hiányában a határok fegyveres
védelmére nem adott utasítást. Ezt a politikát Kolozsvár 1918. december 24-i
román megszállása után kezdte felülbírálni, s az új hadsereg felállításának
koncepciójáról szóló minisztertanácsi vitában februárban már azt mondta: „Ha a
jog és az igazság alapján nem tudjuk, fegyverrel a kezünkben készen akarunk
állni arra, hogy létfeltételeinket visszaszerezzük.” 1919. március 2-án
Szatmáron a székely alakulatoknak pedig kijelentette: „Mi végszükség esetében
még fegyverrel is felszabadítjuk ezt az országot. […] Ha olyan békét akarnak
velünk aláíratni, amely Magyarország feldarabolását jelenti, akkor […] én ezt a
békét nem fogom aláírni.”

Ekkor menteni kellett volna, ami még menthető, vélekedett az 1. világháború
katonai szakírója, Julier Ferenc:

„Magyar szempontból bizonyára az lett volna a helyes, ha október 20.-a után
minden magyar csapat a lehető leggyorsabban hazavonul, hogy megvédje az
országot. De még a dinasztia érdeke is ezt parancsolta. Magyarország volt a
monarchia harci akaratának és kitartásának legelső támasza, Magyarország volt a
monarchia politikailag erősebb fele. A monarchia már a világháború alatt sem
állhatott volna meg Magyarország nélkül. A világháború alkonyán pedig már csak
Magyarország képviselt erőegységet. Ezért minden katonai erőfeszítésnek
Magyarország védelmére kellett volna irányulnia. A nagy haderő azonban szinte
megbabonázott állapotban várt az olasz fronton és ahelyett, hogy a
megvédelmezendő területekbe visszasietett volna, ami közvetlenül október 20-a
után, bár igen nagy anyagveszteséggel, de még tűrhető rendben - és bizonyára
hasonlítatlanul jobb fegyelemben, mint 10 nappal később az ellenség nyomása
alatt - megkezdhető lett volna, megérthető okok nélkül elfogadta az utolsó
csatát, amelynek elvesztése alig lehetett kétséges. Csatavesztés a fegyverszünet
és béketárgyalás előtt csak hátrányos lehetett.

November elsején jutottak hadvezetőségünk tudomására az október végén kért
fegyverszünet megalázó feltételei. Az antant nem kívánt kevesebbet, mint a
teljes leszerelést, a tüzérségi anyag felének átadását stb., és az átvonulási
jogot a monarchia területén az antant-csapatok számára. Mindezt a hadvezetőség
kénytelen volt november 3-án elfogadni, már csak azért is, mert a monarchia
darabokra való oszlása ekkor már megtörtént és mert a magyar forradalmi kormány
szomorú emlékezetű hadügyminisztere a magyar csapatok fegyverletételét
követelte.

Az olaszok azonban a fegyverszünetet az elfogadás után csak 36 órával léptették
életbe, aminek az lett az eredménye, hogy gyanútlan csapataink és
hadtápalakulásaink jelentékeny része - több százezer fő - foglyul esett.

A balkáni arcvonalon már a magyar forradalmi kormány kötött fegyverszünetet
Franchet d’Espèrey seregével, egész feleslegesen, minthogy az olaszokkal kötött
megállapodás minden arcvonalra kiterjedt. Franchet d'Esperay aztán
Horvát-Szlavonországnak teljes átadását, a Bácskának, a Bánátnak és Erdély déli
felének kiürítését, valamint Mackensen havasalföldi seregének internálását
követelte, ha ez magyar földön való átvonulása folyamán november 20.-ig az
országot el nem hagyja.

A világháború után az ország még elegendő nyersanyaggal rendelkezett ahhoz, hogy
tekintélyes védősereget tarthasson. Csak arra utalok, hogy a Károlyi-kormányzat
több havi rombolása és területfeladása (tehát hadianyagvesztesége is) után a
bolseviki uralom 1919 márciusa után, rövid idő alatt még 6 hadosztályra és 3
dandárra tagozott 110 000 főnyi haderőt tudott összeállítani, felszerelni, új
ruhába öltöztetni és erős tüzérséggel felfegyverezni. Voltak repülőalakulatai és
30 és feles mozsarai.

Ha ezt a szervezési munkát nemzeti alapon álló kormányzat 1918 novemberében
végzi el, akkor Magyarország mindhárom ellenfelével szemben elegendő és jó
haderőt tud állítani. Semmi esetre sem szorul mai szűk határai közé. Vajon mikor
tér vissza az 1918 végén elmulasztott kedvező alkalom?”

Gyakorlatilag az ellenállás hiánya rontotta az esélyeinket a béketárgyaláson.
Mivel a Székely Hadosztályon kívül senki sem harcolt a megszálló csapatok ellen,
az antant és későbbi kisantant erők akadálytalanul szállták meg az országot, jó
tárgyalási pozíciókat szerezve a környező országoknak. Komolyabb ellentámadásra
csak a Tanácsköztársaság alatt került sor (északi hadjárat).

1919. március 20-án Fernand Vix francia alezredes átadta a kormánynak a
Párizsban ülésező békekonferencia döntését, a Vix-jegyzéket, ami – az
oroszországi forradalom elleni intervenciót előkészítendő – engedélyezte, hogy a
román csapatok a Szatmárnémeti-Nagykároly-Nagyvárad-Arad vonalig nyomuljanak
előre, ettől nyugatra pedig az Alföldbe mélyen benyúló, Debrecent, Békéscsabát,
Gyulát, Hódmezővásárhelyt és Szegedet is magába foglaló semleges zónát hozott
volna létre. Károlyi úgy vélte, ez végleges rendezési terv, amit nem fogadhat el
a kormány, ezért március 21-én a kabinet visszautasította a jegyzéket és
lemondott.

Károlyi államfőnek megmaradva nemzeti ellenállást készült hirdetni, és a
lemondott kormány helyére tiszta szociáldemokrata kabinetet kinevezni. 1919.
március 2-i szatmárnémeti beszédei szerint, végül revideálta pacifista és
antantbarát felfogását (aminek káros, egyoldalú voltára például Apponyi Albert
gróf is figyelmeztette), és terveket szőtt az ország fegyveres védelmére, de
ezeket már nem valósíthatta meg. A szociáldemokraták többsége ugyanis 21-én
délután megállapodott a gyűjtőfogházban őrzött kommunistákkal a két párt
egyesítéséről és a hatalom átvételéről. Másnap Károlyi aláírásával jelent meg a
Tanácsköztársaság hatalomátvételéről szóló proklamáció, amit később maga Károlyi
és Berinkey miniszterelnök is hamisítványnak minősített.

1919. július 4-én Károlyi emigrált, Ausztriában, Csehszlovákiában és
Jugoszláviában élt. Az emigrációban határozott szélsőbaloldalra tolódása volt
érzékelhető (e folyamatnak azonban már 1919-től kezdve mutatkoztak a jelei),
valamint az, hogy - igaz, használhatatlannak bizonyuló és teljesen komolyan soha
nem vett - eszközévé válik részben a kisantant politikájának, részben pedig a
kommunista Szovjetuniónak.

Szinte kezdettől fogva, több októberista társával együtt - és emigráns
szociáldemokratákkal tevékenykedve - élénk propagandatevékenységbe kezdett a
formálódó Horthy-rendszer ellen. Főként az ellenséges kisantant létrehozóival,
Masarykkal és Benešsel, valamint az ausztriai szociáldemokrata kancellárral,
Karl Rennerrel igyekezett tárgyalni, a Nemzeti Hadsereg leszerelését és Horthy
eltávolítását szerették volna elérni, akár az idegen csapatok segítségével is. A
hatás csekély volt: Brenner és Beneš memorandumot küldtek a szövetségeseknek, de
azok akkor már eldöntötték, hogy Horthy maradhat. 1920 januárjában amerikai
körútra ment Jászival a közvéleményt felrázandó. De - amint ezt a prágai
amerikai követ közölte Benešékkel - nem volt szívesen látott vendég; különös
tekintettel arra, hogy egyre erősebben érezhető volt szimpátiája a kommunista
ideológia iránt. Még Jászival sem tudott megállapodni a terjesztendő memorandum
szövegéről (például Károlyi ki akart hagyni a szövegből a vörösterrort tárgyaló
bármilyen részletet), Hock János, a Magyar Nemzeti Tanács egykori elnöke pedig
egyáltalán a memorandum létét sem kívánta, éleslátással megjegyezvén, hogy
„egyetlen magyar embernek sem szabad ma a kormány helyzetét kifelé
megnehezíteni”. A szocdemek is egyre növekvő gyanakvással nézték a gróf
bolsevizmus iránti szimpátiáját, aki magát immáron szocialistának, sőt
marxistának tekintette.

Károlyinak egyelőre mégis sikerült egy ideig ügye szolgálatába állítania a
korábban mérsékelten jobboldali Bécsi Magyar Újságot; amely június 5-én, a
trianoni békeszerződés aláírása után egy nappal közleményben üdvözölte az amúgy
is nehéz helyzetben lévő Magyarországot a „fehérterror” miatt sújtó gazdasági
blokádot, a későbbi cikkek hangneme pedig még keményebb lett: „Horthyn nem
fognak a szavak, tettekkel kell őt porba sújtani. A brutalitásban az a
rettenetes, hogy nem lehet brutalitás nélkül leküzdeni. Horthy cselekedeteivel
az emberiség ellenségének mutatja magát ... tehát az emberiségnek vele szemben
le kell mondania az emberiesség hagyományáról.”

1920 áprilisában Beneš azzal bízta meg a grófot, hogy használja fel egyre jobb
kapcsolatait a kommunistákkal annak elérésére Moszkvánál, hogy a lengyel–szovjet
háborúban épp győzelemre álló Vörös Hadsereg tartsa tiszteletben Kárpátalja és
Szlovákia függetlenségét, amit a gróf valóban megpróbált elérni. Azonban a Vörös
Hadsereget Pilsudski marsall vezetésével augusztusban váratlanul sikerült
megverni (varsói csata), így a gróf szolgálata feleslegessé vált (egyébként a
franciák Horthyéktól is beavatkozás iránt puhatolóztak; még területi revíziót is
ajánlottak a katonai segítség fejében). Beneš pedig udvariasan közölte
Károlyival, hogy többé nem tart igényt a szolgálataira.

A gróf emigráns környezetétől is egyre inkább elszigetelődött. Nem akarta
például az októberi emigránsok csőd szélén álló lapját, a Bécsi Magyar Újságot
az erre összegyűjtött pénzből megmenteni, mert ezzel becsapta volna az egykor a
független demokratikus programra adakozó magyarokat, hiszen ő immár a
„szocialista” Magyarországért akart küzdeni. Lepergett róla Jászi Oszkár minden
figyelmeztetése is, hogy „az orosz vallás befolyása alatt” odadobja valódi
történelmi szerepét, „ a jobbágyság végleges felszabadítását”.[forrás?]

Távollétében a Horthy-rendszer 1923-ban hazaárulás és hűtlenség vádjával
elítélte és vagyonát elkobozta. Ugyanebben az évben jelent meg "Egy egész világ
ellen" című memoárkötete, amelyet Lorsy Ernő rendezett sajtó alá. 1924-től
Londonban és Párizsban élt, az emigráció radikális szocialista, azaz
„károlyista” szárnyának vezéregyénisége volt.

Bírálta a Horthy-rendszert, szót emelt és demonstratív gesztusokkal is
tiltakozott a zsidótörvények majd a zsidóüldözés ellen. Hatvany Lajossal, aki
tagja volt a Nemzeti Tanácsnak és akit a Horthy-rendszert bíráló írásai miatt
1927-ben bíróság elé állítottak, tíz évre megszakította kapcsolatát, amiért
Hatvany „végtelenül gyengén viselkedett az ellene lefolytatott pör alkalmával,
midőn megtagadott minden közösséget a baloldallal és a bírák megnyerése
érdekében hazafias könnyeit törölgette” – írta. Amikor 1938-ban Hatvanynak
másodízben is emigrálnia kellett, kibékült vele, hogy ezzel is demonstráljon a
zsidóüldözések ellen. Magyarországi és emigrációban élő hívei hosszú időn át
reménykedtek a polgári demokrácia visszatérésében az ő vezetése alatt;
illegálisan hazacsempészett írásainak terjesztéséért, sőt olvasásáért is
számosan vállalták a letartóztatás kockázatát.

Károlyi számára az emigráció alatt központi kérdéssé vált a dunai népek
megbékélése, aminek megvalósíthatóságában bízva keresett kapcsolatokat a
kommunistákkal, és bízott a Szovjetunióval létrehozható náciellenes
összefogásban. Ezért is vállalta a Világbizottság a Német Fasizmus Áldozatainak
Megsegítésére nevű szervezet vezetését (felesége pedig megszerezte a Barna Könyv
párizsi kiadásához szükséges dokumentumokat), tehát nem csupán megértést
mutatott a szovjet rendszer felé, hanem a sztálini propaganda aktív eszköze
lett. Hívei ekkorra már megfogyatkoztak: a második világháború kitörését
megelőző hónapokban magyar emigráns kormány vagy bizottság létrehozását
fontolgatta, amely a békekötéskor jobban képviselhetné majd Magyarországot, a
háború alatt magyar szervezeteket hozott létre, földreformot tervezett, s a BBC
magyar adásában felhívást tett közzé Horthy Miklós kormányzó „feudális és
fasiszta” rendszerének lerombolására, valamint - a nyugat felé forduló magyarok
tárgyalási pozícióit aláásva - tovább méltatta a sztálinista Szovjetunió
szerepét a Duna menti Európa „felszabadításában”. Mindez viszonylag
visszhangtalan maradt az emigránsszervezetek körében, ahol Károlyi nem volt
népszerű. Fejtő Ferenc szerint, többek között a többi emigránssal való személyes
és politikai ellentétei miatt, nem volt hajlandó sem a
Molotov–Ribbentrop-paktumot elítélő nyilatkozat aláírására, de a beneši
magyarellenes politika elleni tiltakozásban sem vett részt.

1945 áprilisában egyike volt annak a nyolc, Ideiglenes Nemzetgyűlés által
választott személynek, akiket meghívtak a parlamentbe képviselőnek. Károlyi az
1945-ös választásokon nem indult, ismét a Nemzetgyűlés hívta be képviselőnek.
1946-ban a kisgazda többségű új nemzetgyűlés törvénybe iktatta érdemeit és
semmisnek mondta ki az ellene hozott ítéleteket.

Károlyi ennek ellenére nehezen szánta rá magát a hazatérésre: nem látta, milyen
szerepet tölthetne be, bár a szovjet megszállás dacára is bízott a különutas
magyar szocializmus megvalósíthatóságában. Neve a szociáldemokratáknál felmerült
köztársaságielnök-jelöltként is, ám miután a választásokon a kisgazdapárt
57%-kal nyert, annak elnökét, Tildy Zoltánt választotta meg a nemzetgyűlés
államfővé. Károlyi ezt követően, huszonhét évi emigráció után 1946. május 9-én
érkezett haza, azzal az elhatározással, hogy pártokon felül álló politikus
marad. Ez azzal járt, hogy nem juthatott jelentősebb szerephez, mert a pártok
politikai alkut kötöttek a fontos hatalmi pozíciók paritásos elosztásáról. Egy
év után, 1947 augusztusában Rákosi Mátyással, a kommunista párt vezetőjével,
majd más politikai pártok képviselőivel folytatott tárgyalásai után végül a
párizsi magyar követség vezetését kaphatta meg (rendkívüli követi és
meghatalmazott miniszteri rangban). Emellett akkreditálva volt Belgiumban és
Luxemburgban is.

Követi jelentéseiben főleg a francia és az angol belpolitikai eseményekről,
emellett a nyugati emigráns szervezetek életéről tájékoztatta a
külügyminisztériumot, többnyire reálisan, néha tévedésekkel. Jelentéseiben nem
bírálta, de más követekkel ellentétben nem is dicsérte a szovjet diplomáciát.
Nyilvánosan nem emelt szót ellene, de a külföldi reakciókra hivatkozva óvott
például a Pfeiffer-párt törvényellenes felszámolásától (a képviselők
mandátumfosztásától), továbbá Mindszenty József hercegprímás meghurcolásától. A
főpap 1948. karácsonyi letartóztatása és kirakatpere idején Károlyi sikertelenül
próbált közvetíteni „a per igazságos lefolytatásáért és az enyhe ítéletért” (a
bíboros bűnösségéről azonban meg volt győződve), illetve azért, hogy Mindszenty
a Vatikánba távozhasson. A per után hivatali felettesét, a külügyminiszter Rajk
Lászlót figyelmeztette, hogy Magyarország a nyugati világban szalonképtelenné
válik. A per koncepciós volta mégsem volt elegendő ahhoz, hogy lemondjon.

A politikai rendőrség ráállított emberei és a követség egyes munkatársai is
rendszeresen küldtek jelentéseket róla, a kommunista rezsim melletti kitartása
pedig több régi barátját és küzdőtársát – köztük Jászi Oszkárt – indította a
vele való végleges szakításra. „[…] tagadom a demokrácia és az emberi szabadság
megvalósításának a lehetőségét a bolsevista célkitűzés és a bolsevista morál
alapján. Ellenkezőleg, ezek által csak mindjobban eltávolodunk tőle” – írta neki
Jászi.

Rajk László 1949. május 31-i letartóztatásáról értesülve táviratban felajánlotta
a politikai vezetésnek, hogy hazamegy tanúskodni Rajk mellett. Rákosiék erre egy
kommünikét adtak ki a francia kommunista párt lapjában, a L'Humanité-ben, hogy
Károlyi „magas kora miatt nem tudott ellenállni az ellenség befolyásának, és
átállt az imperializmus oldalára”. Károlyi végül 1949. június 2-án, adta be a
lemondását, amit el is fogadtak, majd amikor a Rajk ellen felhozott vádak
nyilvánosságra kerültek, Párizsban nyilvánosan leplezte le ezek hazug mivoltát.
Utolsó éveiben ismét emigrációban, a dél-franciaországi Vence-ban élt. Ekkor
írta meg Hit, illúziók nélkül címmel emlékiratait.

A fentiekre építve a hetvenes évek második felétől a Károlyi-legendárium
kiegészült „a diktatúrával szembeforduló agg demokrata politikus” mítoszával, a
valóságban ugyanakkor az egykori gróf sohasem fordult el teljesen Rákositól, és
még kései memoárjaiban is alapvetően pozitív hangnemben ír róla. A sztálinizmust
gyakorta kritizálta, de haláláig nem tudta felszámolni a kommunizmussal
kapcsolatos illúzióit.

Hamvait felesége, Andrássy Katinka kezdeményezésére 1962-ben szállították haza,
és temették újra a Kerepesi temetőben.

Egész alakos szobrát (Varga Imre műve) 1975-ben, születésének századik
évfordulóján állították fel az Országház közelében. A rendszerváltozás után a
szobrot ismeretlenek többször vörös festékkel öntötték le, máskor hurkot
kötöttek a nyakába, táblát akasztottak rá „Én vagyok felelős Trianonért”
felirattal. A szobrot 2012. március 29-én hajnalban, a Kossuth tér átrendezése
keretében elbontották és egy kőbányai öntöde telephelyére szállították, majd
szeptember 5-én Siófokon, alkotójának lakhelyén állították fel ismét.

Súlyos fejlődési rendellenessége meghatározó volt Károlyi személyiségének
fejlődésében. Műtétje utáni küzdelme a beszédtanulásért, a teljes értékű élet
eléréséért akaraterejét megedzették. Felnőttként „vasakarat, becsvágy és a
vagyon biztonsága hajtotta”[5] pályáján. Gyermekként gyenge fizikumát
felnőttként testedzésekkel igyekezett megerősíteni.

Jászi Oszkár, a barát és küzdőtárs így jellemezte: „A ma­gyar államférfiak
túlnyomó többségével játszva fölvehette a ver­senyt. Károlyi nemcsak a régi
diplomácia minden külső sliffje fö­lött rendelkezik, nemcsak elegáns megjelenés
és fényes causeur, de a világnyelvek és irodalmak alapos ismerője, sokat tanult,
s mindig jól volt tájékozva napjaink története fő problémáiról. [...] Van benne
valami a Dosztojevszkij Idiótájából, aki tudvalevőleg azért neveztetik így,
mivel elveket és jellemeket a gyemek naivitásával komolyan vesz. Demokrácia,
szocializmus, pacifizmus őneki nem politikai jelszavak voltak, hanem erkölcsi
realitások, úgyszólván óriási személyiségek, akikkel ő csaknem misztikus
kapcsolaban volt. (Ez valóban végzetesen veszélyes helyzet oly politikus
számára, akinek voltaképp sosem volt dolga az élet igazi realitásaival, aki az
embereket és a dolgokat mindig arisztokrata otthona exterritorialitásából
szemlélte!)”

Számos kortársa ugyanakkor Károlyi jellemét negatívan ítélte meg. „Züllött szívű
és züllött elméjű mágnásivadék” (Griger Miklós, pap-képviselő); „az önhittség
nála tudatlansággal párosult” (Herczeg Ferenc); „befolyásolható, szélsőséges,
kapkodó, tehetségtelen, ambiciózus, önismerethiánnyal küszködő, tehát nem
ismerte saját képességeit, és végzetesen fanatikus volt” (gr. Batthyányi
Tivadar); Kozma Miklós csapattiszt szerint jellemzői: „naivitás, ostobaság,
könnyelműség, lelkiismeretlenség.”

Sigmund Freud szerint „Sohasem voltam az ancien régime feltétlen híve, de
kérdéses számomra, hogy a politikai bölcsesség jelének tekinthető-e, hogy a sok
gróf közül a legokosabbikat [Tisza Istvánt] meggyilkolják, a legbutábbikat
[Károlyi Mihályt] pedig megteszik miniszterelnöknek."

Számos kortársa, politikai ellenfele, illetve történész és más elemző szerint
Károlyi nem volt alkalmas felelős politikusi posztra, különösen nem azokban a
vészterhes időkben, amikor hatalomra került. Ifj. Bertényi Iván történész
szerint „Károlyi egészen 1916-17-ig egy nagyon sok esetben nevetségesnek és
tehetségtelennek tartott mellékszereplő, akit csak a helyzet tragikusan
válságosra fordulása emelt elképzelhető alternatívává.”; a Tisza István
ellenzékének kérlelhetetlen és jelentős vezéreként őt beállító hagyomány
Bertényi (aki Romsics Gergely kutatásaira alapoz) szerint főként az októbristák
által táplált mítosz.

Pelle János újságíró szerint Károlyi hatalomra jutva határozatlan és
koncepciótlan politikusnak bizonyult, és kezdeti népszerűségét gyorsan
elvesztette. Horthy Miklós és Julier Ferenc szerint a Köztársaság meghatározó
politikusaként képtelennek bizonyult Magyarország területi integritásának
megőrzésére, vagy legalább egy, az első világháborút lezáró jobb békeszerződés
elérésére., Több történész szerint politikai tevékenysége dilettantizmusra vall,
Raffay Ernő szerint a trianoni békeszerződés feltételeit negatívan befolyásoló
belgrádi egyezményben játszott szerepe szintén efelé mutat.

Horthy értékelése szerint "Károlyi Mihály szerencsétlen jelenség, aki a saját
társadalmi osztályával meghasonlott és szembefordult. Elkeseredett ifjúságát
gátlástalan élvezetek évei követték. Ezek során életmódja kirívó ellentétben
állott azokkal a radikális társadalmi követelésekkel, melyeket beszédeiben
hangoztatott. Át nem gondolt reformokat követelt, s ezeknek Tisza ellenállt. Ez
arra késztette a mérhetetlenül nagyravágyó Károlyit, hogy olyan körökben
keressen követőket és támogatást, melyek dühös elvakultsággal törekedtek a rend
és mindannak a lerombolására, ami a múlt nemes hagyományain épült és még
fennállott; a háború befejezését pedig mindenáron erőszakolták. Károlyi így vált
öreg uralkodónk halála után Magyarországon a gyorsan szaporodó defetisták
vezérévé, és mint miniszterelnök készült tervei megvalósítására."

A Horthy-korszakban Károlyi politikai hibái miatt sokak szemében népszerűtlenné
vált, és a közvéleményben is negatív kép alakult ki róla. Az ekkor született
írások, elemzések, memoárok Károlyit gyenge kezű, naiv, végletesen és végzetesen
antantbarát politikusként értékelték, sőt egyes írásokban hazaárulónak nevezték.

Mind a Horthy-korban, mind azóta számosan állítják: a Károlyira szórt vádak és
rágalmak bűnbakká teszik őt mások vétkeiért és elkerülhetetlen fejleményekért.
Az író Krúdy Gyula 1919-ben írt A kápolnai földosztás című munkájában
„Magyarország legnagyobb emberének" nevezte. Majd 1925-ben, miután Károlyit
„hazaárulóként" elítélték, Károlyi különös pályafutása című írásában -
érzékeltetve ugyan Károlyi külpolitikai tévedését - ismét állást foglalt a gróf
földosztó politikája mellett, felidézve beszédét: „- Ez eddig az enyém volt.
Mától fogva maguknak adom! - Ennél jobb szónoklat sem hangzott még el a kápolnai
mezőn." (Politikai ellenfelei szerint a földosztást több milliós jelzáloggal
terhelt földbirtokán hajtotta végre.)

Bibó István, a 20. századi magyar politikai gondolkodás egyik legnagyobb alakja
pedig nevezetes Eltorzult magyar alkat, zsákutcás magyar történelem című művében
(1948) kifejti, hogy az a nézet, mely szerint „Magyarország feldarabolásáért a
két forradalom felelős”, „nyugodtan fittyet hányhatott a tényeknek; annak, hogy
éppen a trianoni bűnbakként odaállított Károlyi Mihály volt az, aki„ a
békeszerződést „nem volt hajlandó aláírni”, „ezzel szemben Horthyékat az antant
azért és azzal a feltétellel juttatta uralomra, hogy a trianoni békeszerződést
elfogadják és aláírják."

A Kádár-rendszer 1965-1989 közötti időszakának történetírása majd a
rendszerváltást követően meghatározó megközelítés pozitívnak láttatta Károlyi
életművét. Ide sorolható az első Károlyi-monográfia szerzője, Hajdu Tibor. Ormos
Mária, Romsics Ignác, Pritz Pál vagy Zeidler Miklós nem tekinti Károlyit
hazaárulónak, inkább „determinista nézőpontból” a külpolitikai behatároltsággal
és a szűk belpolitikai mozgástérrel magyarázzák Károlyi lépéseit.

A 2000-es évektől kezdve néhány történész, mint Gulyás László vagy Szidiropulosz
Archimédesz felveti Károlyi Mihály személyes felelősségének kérdését, politikusi
erényeinek hiányát vagy hazaárulását. Zachar József a Károlyi Mihály-kormány
tevékenységét puccsistának tartja.



https://hu.wikipedia.org/wiki/Amedeo_Modigliani

Amedeo Modigliani (Livorno, 1884. július 12. – Párizs, 1920. január 24.) olasz
szobrász és festő. A 20. századi avantgárd jellegzetes képviselője, a párizsi
iskola (École de Paris) tagja.

Szefárd zsidó származású volt. Apja, Flaminio pénzváltót üzemeltetett, anyja,
Eugenia, iskolát vezetett. Amedeo volt negyedik, legkisebb gyermekük. 1898-ban
kezdte művészeti tanulmányait Guglielmo Michelinél. Firenzébe utazott 1902-ben,
és beiratkozott Fattorihoz a Szabad Akt Iskolába. 1903-ban már Velencében élt,
ahol tanulmányozta a reneszánsz művészetet és találkozott Umberto Boccionival és
Ardengo Sofficivel, a futurizmus vezéralakjaival.

1906-ban Párizsban, a Montmartre-on bérelt lakást és az ifjú párizsi művészek
bohém életét élte. Betagozódott a párizsi iskolába, azon ott élő külföldi
művészek egyik fő alakjává vált, akik ismertségre a francia fővárosban akartak
szert tenni, de soha nem váltak igazi franciákká, mint Pablo Picasso, Juan Gris,
Julius Mordecai Pincas, Marc Chagall, Moïse Kisling, vagy Chaim Soutine. A
korszak és a művészet nagy kérdéseit gyakran Bateau-Lavoirban tárgyalták meg a
Párizsban élő külföldi és a párizsi művészek, köztük Modigliani.

Modigliani Párizsból időközönként hazalátogatott Livornóba, a szülei házába. Az
1910-es években a portréfestészet mellett a szobrászat is foglalkoztatta,
Constantin Brâncuși lett a mestere. Szobrait a görög kariatidák, az óceániai és
az afrikai primitív művészet hosszúkás ábrázolási technikája ihlette. Főleg női
fejeket formázott, néhány szobrának plaszticitását festéssel hangsúlyozta.
Kisplasztikái ma is mindenkit elbűvölnek spiritualitásuk miatt. A igazság, a
tisztaság keresése jellemzi portréfestészetét is.

1917-ben az Académie Colarossin rajzolgatott, amikor találkozott a 19 éves
Jeanne Hébuterne-nel. Összeköltöztek. Viharos családi életet éltek, de
Modigliani Jeanne-ról készült szobrai és portréi igazi gyengédségről
tanúskodnak.

1918-ban Léopold Zborowski Dél-Franciaországba költöztette az általa képviselt
művészeket, köztük Modiglianit is. A nizzai mediterrán hangulat nem nyerte el
Amedeo tetszését, így továbbra is műteremben festette arcképeit. 1918
februárjában Jeanne állapotos lett. Különváltak, de kislányuk megszületésekor
ismét összeköltöztek.

1919 májusában visszatért Párizsba, Jeanne második gyermekükkel várandósan délen
maradt. Ettől az évtől kezdve festményei egyre jobb áron keltek el. Az év
júniusában családjával beköltözött a rue de la Grande Chaumière-en lévő egyik
lakásba, Gauguin egykori lakása fölé. Egészségi állapota rohamosan romlott,
Szilveszter után veseproblémái jelentkeztek és szörnyű fájdalmak kínozták.
Tuberkulotikus agyhártyagyulladásban halt meg 1920. január 24-én hajnalban, az
Hôpital de la Charitében. Halálakor Hébuterne a nyolcadik hónapban volt második
gyermekükkel. Másnap levetette magát az ötödik emeletről és ezzel végzett
magával és meg nem született közös gyermekükkel. Temetésén részt vett az egész
Montmartre. Párizsban, a Père Lachaise temetőben helyezték örök nyugalomra. Még
a 20. század második felében is sokáig egy kőkeretes kis sírhely, amelyen nyáron
friss virágok nyíltak, jelezte a nagy festő nyughelyét, időközben sírja is
megszépült, ahogy az idő előrehaladtával közelebb került művészete a
közönségéhez, Itália, Franciaország, Kelet-Európa népeihez. Lányukat Modigliani
nővére vette magához.

Életéről, munkásságáról tanulmányok, regények, filmek születtek, legendák ún.
hiteles források nyomán. Mindössze arról van szó, hogy 1907-től 1920-ig, nem
egészen 13 esztendő alatt létrehozott egy valóságos modern festői életművet.

Az igazság, a szépség, a tisztaság keresése vezette az ő szenvedélyes
művészetét, az óceániai, az afrikai, a görög, a római kultúra és az itáliai
reneszánsz voltak az ő fő ihlető forrásai, az itáliai quattrocento időszakából
Sandro Botticelli festészete gyakorolt rá mély benyomást. Életében nem érte el a
siker és az elismerés, bár az első világháború szenvedéseit átélt Európa kezdett
éhezni azokra az értékekre, amelyeket Modigliani művészete reprezentál, az
érdeklődés tovább fokozódott a második világháború után és napjainkban.

Egyetemes emberi értékeket, s nem partikuláris értékeket közvetít a hagyományos,
a primitív és a modern művészetek (impresszionizmus, posztimpresszionizmus,
kubizmus, expresszionizmus) ismeretének birtokában. Lineáris vonalakkal, finom
kontúrokkal, tiszta színekkel érte el témái összefoglalását és
szuggesztivitását. Modigliani festészete hazai festőink közül talán Barcsay
Jenőre hatott leginkább. 2016. június 29. és 2016. október 02. között
életművének első nagyszabású kiállítására kerül sor Magyarországon, a Magyar
Nemzeti Galériában.



https://hu.wikipedia.org/wiki/%E2%80%A6%C3%A9s_megint_d%C3%BChbe_j%C3%B6v%C3%BCnk

Az És megint dühbe jövünk (eredeti cím olaszul: Pari e dispari, am. „Páros és
páratlan”) 1978-ban bemutatott egész estés olasz vígjáték, főszerepben Bud
Spencer látható mint Charlie Firpo, és Terence Hill mint Johnny Firpo. A magyar
cím némileg megtévesztő, a film nem a Különben dühbe jövünk történetének
folytatása, csupán ugyanaz a két színész alakítja a főszereplőket, valamint
ebben a filmben is „dühbe jönnek”. A filmet 1981. október 1-jén mutatták be a
magyar mozikban, igen nagy sikerrel. A filmet számtalan alkalommal adták
különféle tévécsatornákon, DVD változatban is megjelent. A forgatókönyvet Mario
Amendola és Bruno Corbucci írta, a filmet Sergio Corbucci rendezte, a zenéjét
Guido és Maurizio de Angelis szerezte, a producere Vittorio Galiano volt. A
Derby Cinematografica készítette, az amerikai Columbia Pictures forgalmazta.
Olaszországban 1978. október 28-án, Magyarországon 1981. október 1-jén mutatták
be a mozikban, szinkronos változattal 1986. július 13-án az MTV 1-es csatornán
vetítették le a televízióban.

Egy „Parapoulis, a Görög” nevű hírhedt hamiskártyás és emberei tartják a
markukban Miamiban a kaszinókat és a fogadóirodákat. Ha kell csalással,
rongálással, fenyegetéssel, vagy lefizetéssel változtatják meg a sportesemények
eredményeit, minek következtében a Flotta sportolói sorozatosan vereséget
szenvednek a Hadseregtől. O'Connor admirális megelégeli a dolgot és hadat üzen
az alvilágnak. A kiváló sportember Johnny Firpo hadnagyot bízza meg az akció
lebonyolításával. Ehhez azonban szükség van Johnny gyerekkora óta nem látott
féltestvérére, Charlie-ra, aki régebben a Görög alkalmazottjaként
szerencsejátékosként kereste a kenyerét. Charlie időközben megelégelte a
hamiskártyázást, beverte a Görög orrát, távozott és megfogadta, soha semmilyen
szerencsejátékban többé nem vesz részt. Azóta kamionsofőrként dolgozik. Johnny
feladata, valamiképpen megismerkedni Charlie-val, majd rávenni a Görög elleni
akcióra. A jószívű, de morcos és emberkerülő Charlie megismerése azonban nehéz
feladat.

Mikor Charlie Miamiba menet szokása szerint betér az országút menti Green Frog
(Zöld Béka) kocsmába, hogy elfogyassza tripla hamburgerből, habostortából és
három sörből álló ebédjét, észre sem veszi a sarokban automatán játszó
fiatalembert. Az ebédjét azonban félbe kell hagynia, mert megérkeznek a Görög
emberei, hogy egy pénznyerőgépet állítsanak fel a kocsmában. A tulajdonos,
Charlie régi ismerőse azonban tiltakozik, hiszen van már egy játékautomata a
kocsmában. A tiltakozás nyomán szétverik a flippert amivel Johnny játszik, a
tulaj fejét belenyomják Charlie tortájába, ami igen rossz ötletnek bizonyul.
Johnny és Charlie ketten szétverik a bandát, akik fejvesztve menekülnek. Johnny
nem árulja el ki valójában, megpróbál barátságba kerülni Charlie-val, aki
azonban nem szívleli a társaságot. Végül Johnny elég trükkös módon eléri, hogy
Charlie elvigye stopposként a kamionnal. Estére egy országúti csehónál állnak
meg. Charlie aludni tér a kamionban, Johnny bemegy, megismerkedik egy csinos
lánnyal, aki hátraviszi egy baráti pókerezéshez Nynfussal és Bugsyval, a Görög
két emberével. Johnny először nyer tíz dollárt, végül (minden bizonnyal
szándékosan) veszít több mint tízezret. Tartozása fejében felajánlja Charlie
kamionját, közli a bandával, egy hobó alszik a fülkében, dobjátok ki nyugodtan.
Charlie azonban nem szereti, ha álmából nem eléggé tapintatosan ébresztik,
egymaga szétveri Nynfus embereit. Míg ők verekednek, Johnny ellopja a kamiont.

Másnap felhívja az egyik kocsmában szomorkodó Charlie-t, találkozzanak a
roncsderbyn, ahol némi bonyodalmak után elárulja valódi kilétét. Charlie
beszervezése végett azt hazudja, eladta a kamiont, kell a pénz a Papi
szemműtétjére, mert közös apjukat a Görög úgy megverette Charlie miatt, hogy
megvakult. A kamion ára sem elég a szemműtétre, mert a Papi ragaszkodik a kék
szemhez, ami tovább drágítja a műtétet. A Papi persze egyáltalán nem vak, sőt,
maga is benne van apróbb stiklikben, fogadásokban. Charlie persze ezt nem tudja,
beleegyezik, hogy gyorsan összeszednek százezer dollárt sportfogadásokkal és
pókerrel a Papi szemműtétjére.

Egy váratlan és szerencsétlen fordulat azonban Johnny segítségére lesz. Charlie
egy kocsmában felfedezi a vaknak hitt Papit, amint éppen biliárdtrükköket mutat
be a vendégeknek. Kész a lebukás, e felháborodott Charlie dühében az egész
kocsmaberendezést szétveri, majd elindul motorcsónakkal vontatott ejtőernyővel a
hajóra, no nem segíteni, hanem Johnnynak pár pofont kiosztani. Johnny körül már
szorul a hurok, amikor a mennyezeten át megérkezik Charlie. Néhány pofon után
azonban kapcsol, nem egymással kell hadakozniuk, hanem a Göröggel. Egy humoros
tömegverekedés után a banda egy kupacban hever az asztalon. A sikeres akcióért
Johnny a haditengerészettől kitüntetést kap, Charlie jutalma egy minden extrával
felszerelt szuperkamion. A Görögtől nyert pénzt fej vagy írás alapon akarják
elosztani. Charlie kikötése, ha sem fej, sem írás nem lesz az eredmény, a pénz a
Charlie által nagyon kedvelt Susan nővér árvaházáé lesz. A feldobott pénzt
(Charlie jelére) egy sirály elkapja és elviszi, így a pénz az árváké lesz.



https://hu.wikipedia.org/wiki/Szlov%C3%A1kia

Szlovákia, hivatalosan Szlovák Köztársaság (szlovákul Slovensko, hivatalosan
Slovenská republika) kelet-közép-európai állam a Kárpát-medence északi részén.
Nyugatról Csehország és Ausztria, délről Magyarország, keletről Ukrajna,
északról pedig Lengyelország határolja. Fővárosa és egyben legnagyobb városa
Pozsony (szlovákul Bratislava, korábban Prešporok, németül Pressburg). 2004.
május 1-je óta az Európai Unió tagja, 2009. január 1-jén csatlakozott az
eurózónához.

Szlovákia felszíne túlnyomó részt hegyvidéki jellegű, a Kárpátok foglalja el
majdnem teljesen az ország északi felét. Az ország legmagasabb vidéke a Tátra
hegység csoportja, mely nyugat-keleti irányban, a következő részekből áll:
Liptói-havasok vagy Nyugati-Tátra, az igazi magashegység a kristályos felépítésű
Magas-Tátra, mely a világ legkisebb területű alpesi hegysége. Legmagasabb
pontja: a Gerlachfalvi-csúcs (2655 m), valamint a Bélai-havasok. Az
Alacsony-Tátra földtani szempontból nem része a Tátra hegységnek.

Három nagy síkság van az országban: az Erdőháti-alföld a Kis-Kárpátoktól
nyugatra fekszik, a Dunamenti-alföld a Kisalföld Dunától északra eső folytatása,
a Kelet-Szlovákiai-alföld pedig a Bodrogköz északi folytatása.

Az ország legnagyobb része a Duna vízgyűjtő területe. Legfontosabb folyói maga a
Duna, aztán a Vág és a Garam, a Nyitra, az Ipoly, a Hernád és a Bodrog. A
Szepesség vizeit a Poprád-folyó gyűjti össze, a Dunajecbe vezeti, amely a
Visztula mellékfolyója. Így e terület vizei végső soron a Balti-tengerbe jutnak.

A legtöbb természetes tó a Magas-Tátrában található (175 db). Ezek egy része a
jégkorszak végén a gleccserek elolvadásával keletkezett tengerszem. Ilyenek
például: a Csorba-tó, Nagy-Hincó-tó, Poprádi-tó, Zöld-tó.

Mérsékelten szárazföldi éghajlatát erőteljes hőingadozások jellemzik, a hideg
telet hűvös nyár követi (kivétel az alföld), a csapadék mennyisége bőséges, a
Tátrában a 2000 mm-t is meghaladja.

A hegyvidéki területeken előforduló barna medve becslések szerinti egyedszáma
500-800. A csekély számban előforduló, azonban súlyos sérüléseket okozó
medvetámadások óvatosságra intik a hegyvidéken túrázókat. A Tátrában ritkán
előfordul a hiúz is. Szirti sasok a Pieninekben fordulnak elő. A Szlovák
paradicsomban szaporodik a zerge, a siketfajd, a nyírfajd és a Tátrában őshonos
mormota. A sziklás területek lakója a szirti uhu.

A lejjebb lévő dombvidékek és a síkságokon fordulnak elő a gímszarvas és az őz.
A jegenyefenyők övezetében élnek a süvöltők. A Zsitva folyó mellett elterülő
Kistapolcsány fölött él az európai bölény a nekik szánt rezervátumban.

A Duna menti alföldön (főleg Csallóközben és a Vág mentén) előfordulnak a
túzokok, de egyedszáma kicsi és védett. Déli területeinek lomblevelű erdeiben
előforduló európai dámvad egyedszáma 5000 körüli.

Egy 2000-ben végzett felmérés szerint az ország 1768 vadászterületén
megközelítőleg 194 000 nyúl, 105 000 fácán, 75 000 őz, 33 000 szarvas, 24 000
vaddisznó és 7000 muflon él.

A Kárpát-medencében őshonos, a középkorban elsősorban a hegyvidéki területeken
még gyakori előfordulású farkas a 18. század végére szinte teljesen kipusztult a
Felvidéken. Számottevő mennyiségben csak a 20. század kezdetén jelent meg újra
és növekvő egyedszáma a 21. század kezdetén már 1000 körül volt.

9 nemzeti parkot és 14 természetvédelmi területet szerveztek. Lásd még:
Szlovákiai nemzeti parkok listája

Az 1918-ban megszületett csehszlovák állam határait az első világháborút lezáró
Párizs környéki békeszerződésekben rögzítették. Az új állam több tartományból
állt, melyek közül kettő, Szlovákia (Slovensko) és Kárpátaljai Oroszország
(Podkarpatská Rus) az egykori Magyarország területéből szakadt ki, ennek
megfelelően déli határuk Magyarországnak a trianoni békeszerződésben
meghatározott északi határvonala lett. A két tartomány Lengyelország felé eső,
északi határa viszont nagyjából Magyarország korábbi északi határával esett
egybe, attól csak az egykori Árva és Szepes megyék területén tért el kissé, ezek
egy részét Lengyelországnak juttatva. Szlovákia nyugati határa Ausztria felé,
illetve északnyugati határa a Csehszlovákiához tartozó Morvaország és (cseh)
Szilézia felé teljesen megegyezett az egykori magyar határral. Szlovákia keleti
határát Podkarpatská Rus felé az Alföld peremvidékén a nyelvi-etnikai határvonal
körül, a hegyvidéken azonban attól keletebbre húzták meg, így Ung vármegye
területét felosztották, Zemplén viszont egészen Szlovákiához került.

A béketárgyaláson a nagykövetek tanácsa által megállapított csehszlovák–lengyel
határral mindkét ország elégedetlen volt, ezért 1923-24-ben a két állam közötti
tárgyalások alapján néhány falu átcsatolásával módosították azt. 1924-ben
Somoskőújfalu visszakerült Magyarországhoz.

1938 októberében Csehszlovákia nemzetközi döntőbírósági döntések alapján
jelentős területeket vesztett Németországgal, Magyarországgal és
Lengyelországgal szemben. Szlovákia (és Kárpátukrajna) területéből a déli
magyarlakta sávot lényegében az etnikai határnak megfelelően Magyarországhoz
csatolták (elsőként Ipolyság került vissza), a Duna jobb partján Pozsonnyal
szemben fekvő Pozsonyligetfalu, illetve a Pozsony melletti Duna-balparti Dévény
Németországhoz került, Lengyelország pedig visszakapta azt a területet, amit
1923-24-ben adott át, azonban az akkor ezért kapott csereterületet megtartotta.
Az első bécsi döntéssel Magyarországhoz került területen előbb katonai
közigazgatást vezettek be, a lakosság elégedetlenségének ellenére.

1939 márciusában került sor Csehszlovákia teljes felszámolására és az első
szlovák állam megalakulására. Ez azonban önálló államnak nem mondható, mert
katonai, gazdasági és politikai értelemben egyaránt Németországtól függő
bábállam volt. Ekkor Kárpátukrajnát Magyarország szállta meg, helyreállítva az
ezeréves közigazgatási rendszert, majd a magyar csapatok keletről behatoltak
Szlovákia ruszinok lakta északkeleti területére is, és egy sávot a magyar uralom
alatt Kárpátalja néven visszaszervezett területhez csatoltak.

A második világháború végén, 1945-ben a moszkvai szerződésben Kárpátalját
átadták a Szovjetuniónak, azon belül az Ukrán SZSZK-nak. A csehszlovák-szovjet
határ az északi, hegyvidéki szakaszán megegyezett a Csehszlovákián belüli
szlovák-kárpátukrán határral, Ungvártól délre, az alföldi részen azonban
lényegében egy egyenes vonalat húztak a térképen a Tiszáig. Ennek következtében
egy kis terület Kárpátukrajnától Szlovákiához került (5), egy valamivel nagyobb
rész viszont Szlovákiától Ukrajnához (4).

A második világháborút lezáró párizsi békeszerződés alapján Kárpátaljától
eltekintve helyreállt Csehszlovákia 1938 előtti területe, de a pozsonyi hídfő
három községét (Dunacsún, Horvátjárfalu, Oroszvár, 1) csatolták Magyarországtól
Szlovákiához. Szlovákia északi határa az 1923–24-es csehszlovák-lengyel
egyezménnyel megállapított vonalra került ismét (2, 3).

Szlovákia alkotmánya értelmében szuverén és demokratikus jogállam, amely
egyetlen ideológián vagy valláson sem alapul. Államformáját tekintve
parlamentáris köztársaság. Politikai rendszere az alkotmány értelmében működik.
Az alkotmányt 1992. szeptember 1-jén ratifikálták (szeptember 1-je az alkotmány
napja), életbe 1992. október 1-jén (néhány rész pedig 1993. január 1-jén)
lépett. Felépítését tekintve preambulumból és kilenc fejezetbe sorolt 156
cikkelyből áll. Módosításához vagy kibővítéséhez a parlamentben háromötödös
többség szükséges, ez eddig nyolcszor történt meg.

Az alkotmányban foglaltak alapján az ország egyetlen alkotmányozó és törvényhozó
szerve Nemzeti Tanács. Százötven tagját a szlovák állampolgárok négy évre
választják arányos, közvetlen, titkos szavazáson. Jogköréből adódóan
alkotmányozhat, alkotmányt módosíthat, törvényeket hozhat, felügyeli azok
betartatását, szavaz az éves költségvetésről, nemzetközi szerződéseket fogadhat
el, ellenőrzi a kormány munkáját, háborút indíthat és békét köthet. A Nemzeti
Tanács bizalmatlansági indítványt fogadhat el a kormánnyal szemben, amely
esetben a kormány megbízatását a köztársasági elnök visszavonja. Az utolsó
parlamenti választásokat 2016. március 5-én tartották. A parlamenti képviselők
büntetőjogi mentelmi jogát 2012 szeptemberében megszüntették.

A végrehajtó hatalom legfőbb szerve a kormány, melynek tagjai a miniszterelnök,
helyettese és a miniszterek. A miniszterelnököt az elnök nevezi ki. A kormányfő
javaslatára az elnök nevezi ki és hívja vissza a kormány többi tagját is. Az
egész kormány tetteiért a Nemzeti Tanácsnak felel. Ha a Tanács megvonja bizalmát
a kormánytól, az elnöknek kötelessége visszavonni a kormány megbízatását. Az
alkotmányban foglaltak értelmében a kormány feladata a törvények végrehajtása,
új törvények és a költségvetés javaslása, emellett dönt az országot érintő bel-
és külpolitikai kérdésekben. A Szlovák Köztársaság jelenlegi kormánya élén
Robert Fico miniszterelnök áll (lásd: harmadik Fico-kormány).

Az igazságszolgáltatás élén a Legfelsőbb Bíróság áll, amely a fővárosban székel.
Alatta vannak a kerületi bíróságok (8), ezek alatt pedig az első fokú, járási
bíróságok. Az alkotmány tiszteletben tartására az Alkotmánybíróság[1] ügyel,
amelynek székhelye Kassán található. Az Alkotmánybíróság tagjait a parlament
választja (26 jelöltet), akik közül a köztársasági elnök választja ki a 13
alkotmánybírót és nevezi ki közülük a bíróság elnökét és alelnökét. 2003
novembere óta része a szlovákiai igazságszolgáltatásnak a Speciális Bíróság,
amelynek székhelye Bazinban van. Ez a bíróság a különösen nagy érték ellen
elkövetett és nagy veszélyességű bűncselekmények ügyében dönt és
területenkívüliséget élvez, ami azt jelenti, hogy döntései egyben az első- és
másodfokú bíróságok döntéseivel egyenértékűek – fellebbezés esetén a Legfelsőbb
Bíróság döntése az irányadó.

Szlovákia az 1996-os közigazgatási reform óta 8 kerületre (kraj), azon belül
összesen 79 járásra (okres) oszlik. Az ország területén 2002-ben 2891 község
volt, melyek közül 138 város.

Szlovákiában ma közel félmillió magyar él (mintegy 458 467, a teljes lakosság
8,5%-a), döntő többségük a szlovák-magyar határ menti sávban, legnagyobb számban
a Csallóközben.

A szlovákiai cigányság pontos számára csak becslések léteznek, mivel a cigányok
egy része a népszámlálások során magát szlovákként, vagy magyarként határozza
meg. Sokak anyanyelve is már ezen két nyelv egyike. Szlovákiában a legutóbbi
2011-es népszámlálás alapján 105738 cigány él, ami 2%-ot tesz ki, ennél azonban
a számukat minden elemző többre becsüli.

A gazdaság fő jellemzője a tartósan magas gazdasági növekedés. 2006-ban a bruttó
hazai termék 8,9%-os növekedése az OECD tagállamai közül a legmagasabb volt. A
2007-es évi növekedés elérte az átlagos 10,4%-ot, a leggyorsabban a negyedik
negyedévben, 14,3%-kal bővült.

A munkanélküliség 1999-ben tetőzött 19,2%-on, 2008-ban a Szlovák Statisztikai
Hivatal adatai alapján a 7,8%-os szinten állt. A gazdasági fejlődés mellett a
munkások kivándorlása is hozzájárult a csökkenéshez. Az Eurostat adatai alapján,
amely a Szlovák Statisztikai Hivataltól különböző számítási módszereket használ,
a munkanélküliség Szlovákiában Spanyolország után 9,9%-kal a második legmagasabb
volt az Európai Unióban.

Az infláció a 2000-es 12,0%-ról a 2002-es parlamenti választások idejére 3,3%-ra
csökkent, de az adónövelés és árszabályozás után, 2003–2004-ben csekély
mértékben növekedett és 2005-ben 3,7%-os értéket ért el.

A Mikuláš Dzurinda vezette kabinet reformjai alakították ki a gazdasági
növekedést erősítő vállalkozóbarát környezetet, egyszerűsítették az adózást és
külföldi stratégiai beruházóknak kedvezményeket nyújtottak. Fokozatosan
visszaszorult a fekete- és a szürkegazdaság, a bevezetett egy kulcsos, 19%-os
adókulccsal így több éven át növekedhetett az állam bevétele.

Bár ezek megalapozásához az államháztartási hiány radikális csökkenésére volt
szükség, mely komoly megszorításokat jelentett. A szociális segélyek összegét a
felére csökkentették, melyet követően 2004-ben roma „éhséglázadás” tört ki.

Az Európai Bizottság jóváhagyta, hogy Szlovákia 2009. január 1-jén bevezesse az
eurót, mely meg is történt.

A GDP-arányos államháztartási hiány 2010-ben kedvezőtlenül magas értéken 7,84
százalékon tetőzött, 2011-ben 4,8 százalék volt.

Az átlagfizetés 2016-ban 905 €. A minimálbér összege 2016-ban 405 €, 2017 január
1-től 435 €. A létminimum összege ugyanebben az évben 355,01 €. Az új Fico-féle
“szociális csomag” értelmében egy bizonyos minimálnyugdíjat is meghatároztak,
aminek összege 269,50 € és 340,80 € között van.

Az élelmiszerfogyasztás szempontjából az eurózóna legszegényebb országának
számít. Az Európai Központi Bank 2013-as elemzése szerint az eurózóna 6400 €
átlagától lemaradva Szlovákiában az egy háztartásra eső átlagos
élelmiszerfogyasztás 3800 €. Figyelembe véve az alacsony béreket, ezért a
háztartások bevételeik meghatározó részét élelmiszerek vásárlására fordítják.

Az ország déli régióiban termelt szőlő termőterülete csökkenő tendenciát mutat,
egy évtized alatt megközelítőleg 25 000 hektárról 2008-ra 12 000 hektárra
csökkent.

Kiemelkedő a vegyipar (kőolajfinomítás, petrolkémiai üzemek, műtrágyagyártás),
az építőanyagipar (cementgyártás). Jelentősebb még a könnyűipar és a faipar.

Az EU tagországaiban működő NARIC nevű központok adnak erről felvilágosítást.
Forrás: http://www.hbmk.hu/eu25/szlovak/oktatas.html

A szlovák irodalmat kevesen ismerik, fontos nevek a 18-19. századból: Juraj
Fándly, Ľudovít Štúr, Pavol Országh Hviezdoslav, Pavol Dobšinský, Ján Hollý,
Karol Kuzmány, Janko Kráľ, Andrej Sládkovič, Samo Chalupka és Ján Botto. 20. és
a 21. század: Janko Jesenský, Milan Rúfus, Vincent Šikula, Božena
Slančíková-Timrava, Alfonz Bednár, Ladislav Mňačko, Margita Figuli, Milo Urban,
Dominik Tatarka, Hana Zelinová, Ladislav Ballek, Martin Chudoba, Zora Jesenská,
Vincent Šikula és Milka Zimková. Néhany név a szlovákia magyar irodalomból:
Grendel Lajos, Ozsvald Árpád, Mécs László, Cselényi László, Tőzsér Árpád, Duba
Gyula és a kassai Márai Sándor.

A szlovák filmgyártást amerikai szlovákok indították el Csehszlovákia
kikiáltását követően, s az ő segítségükkel készült el az első szlovák film, a
Jánošík. Az első Szlovák Köztársaság idején az állam ideológiai okokból
támogatta a híradózást, ami elősegítette egy szakmailag felkészült alkotói gárda
kialakulását.

A háború utáni első filmet még a cseh Martin Frič rendezi, de már színészként és
társrendezőként megjelenik mellette Paľo Bielik, aki 1948-ban elkészíti a
szlovák nemzeti felkelésről az első szlovák hangosfilmet, „Farkasverem” (Vlčie
diery) címmel. Ezt követően egyre több játékfilm készül, többnyire háborús
témában. A korszak egyik legjelentősebb filmje a Ján Kadár és a cseh Elmar Klos
által rendezett Oscar-díjas „Üzlet a korzón” (Obchod na korze).

A hatvanas évek elején Peter Solan, Martin Hollý és Štefan Uher visz új
lendületet a szlovák filmbe. A legjelentősebb mű ebből az időből Uher 1962-es
filmje, a „Nap a hálóban” (Slnko v sieti), amit sokan a cseh újhullám első
jelentős filmjének tartanak. Ezt a generációt újabb hármas követi: Juraj
Jakubisko, Elo Havetta és Dušan Hanák. Az ő munkásságukban csúcsosodik ki a
szlovák filmművészet, ám a normalizáció (a prágai tavasz utáni kommunista
rendteremtés) nem enged a művészetnek. Az ideológiailag a rendszernek nem tetsző
filmeket dobozba zárják, több rendező tiltólistára kerül, míg az állam kevésbé
tehetséges rendezőket támogat.

A rendszerváltást követően megszűnt az addig szlovák filmeket gyártó Koliba
filmgyár, és ez megpecsételte a szlovák film sorsát. Befektetők híján neves
szakemberek mentek át Prágába dolgozni (a legjelentősebb Jakubisko), így a
szlovák filmgyártásnak mindent elölről kellett kezdenie. Napjainkban szinte
Martin Šulik az egyetlen jelentős rendező Szlovákiában.

Az 1970-es évek magas színvonalú szlovák jazz-rock és progresszív rock zenekarai
voltak a Fermáta és a Collegium Musicum. További együttesek: Elán, Gladiátor,
Horkýže Slíže, Iné Kafe, No name, Peha, IMT Smile, Team, Vidiek, Zóna A.

Szlovákiai magyar etno-rockzene: Ghymes. Napjaink nemzetközileg is elismert dark
psytrance előadója Cosmo.

A slivovica (szilvapálinka) Szlovákia nemzeti itala. A szlovák sörök közül a
szakértők a következő márkákat emelik ki: Šteiger, Kelt, Šariš, Corgoň, Zlatý
Bažant (Arany fácán) és Topvar.[forrás?]

Szlovákia legnépszerűbb sportja a jégkorong, továbbá a tenisz és a labdarúgás. A
szlovák jégkorong-válogatott legnagyobb sikere a 2002-es svédországi
(világbajnoki) aranyérem, a 2000-es oroszországi ezüstérem és a 2003-as
bronzérem, illetve a 2010-es olimpiai 4. hely valamint a 2012-es világbajnoki
ezüstérem. Legeredményesebb játékosa Miroslav Šatan a címeres mezben 69 gólt
szerzett 117 mérkőzésen. A legjobb szlovák jégkorongozók az NHL-ben szerepelnek.
Legeredményesebbek: Miroslav Šatan, Peter Bondra, Žigmund Pálffy, Ľubomír
Višňovský, Ján Lašák, Peter Budaj, Zdeno Chára, Marián Hossa, Marián Gáborík,
Pavol Demitra, Richard Zednik.

A független Szlovákia 1994 óta vesz részt a nyári és téli olimpiákon. A legtöbb
érmet szlalom kajak-kenuban szerezték. A 2010-es vancouveri olimpián az
eredetileg orosz Anastasiya Kuzmina biatlonos szerzett aranyérmet, a
jégkorong-válogatott épp csak lecsúszott a dobogóról. Kuzmina 2014-ben megvédte
olimpiai bajnoki címét.

Szlovákia legjelentősebb futballcsapatai: ŠK Slovan Bratislava, MFK Košice
(korábban VSS Košice, illetve 1. FC Košice), MŠK Žilina, Inter Bratislava,
Spartak Trnava, Artmedia Petržalka, Tatran Prešov, DAC 1904 Dunaszerdahely.

A szlovák labdarúgó-válogatott kijutott a 2010-es dél-afrikai foci vb-re, a
független Szlovákia először vehetett részt a vb-n és sikerült kijutniuk a
2016-os Franciaországi eb-re is. A legjobb játékosok rendszerint külföldi
ligákban játszanak.



https://hu.wikipedia.org/wiki/Banglades

A Bengáli-öböl partvidékén fekvő ország nevének jelentése "bengáli ország".
Területének túlnyomó részét a Gangesz a Brahmaputra és a Meghna folyók hatalmas
deltája alkotja.

A Bengál-öböl partvidékén fekvő ország területének túlnyomó részét a termékeny
Bengáli-alföld foglalja el, amely a Gangesz, a Brahmaputra és a Meghna folyók
hatalmas deltája. Az ország területének kb. fele víz alá kerülne, ha a
tengerszint 1 métert emelkedne. Banglades területének 9/10-e csak pár méterrel
emelkedik a tengerszint fölé. Az alföldet északról a Khászi-hegység
lealacsonyodó pereme szegélyezi.

Legmagasabb pontja a Keokradong az ország délkeleti végében, ami egyes adatok
szerint 986 méter más adatok alapján 1230 méter tszf. magasságú.

Legfőbb folyók: Gangesz (helyi neve Padma), Brahmaputra (fő ágának helyi neve
Dzsamuna) és a Meghna. Mindezeknek számos mellékága van. Az ország határát 58
helyen keresztezi folyó.

Számos folyóág a torkolattól számítva 80-100 km távolságig tengerjáró hajókkal
is hajózható.

Éghajlata trópusi monszun. Az enyhe, tavaszias tél decembertől februárig tart. A
legforróbb hónapok – a monszun beállta előtt – április és május. Az esős
monszun-évszak májustól októberig tart, ekkor esik a legtöbb eső az országban.

Majd' minden évben történik valamilyen természeti katasztrófa: árvíz, trópusi
vihar, tornádó, cunami. A gyakori árvizek következtében számos település
elpusztul és évente százezrek válnak földönfutóvá. Májusban, júniusban és
októberben gyakoriak a Bengáli-öböl felől érkező, pusztító erejű ciklonok is.

1970-ben egy hurrikán és egy szökőár együtt mintegy 300 000 embert ölt meg.
1991-ben egy hasonló másik 140 000 főt. A kormány ezt követően időjárásjelző
rendszert létesített, hogy a lakosság időben elmenekülhessen. 1997. májusában
500 000 embert telepítettek ki lakóhelyéről egy hatalmas ciklon miatt. Az 1998.
szeptemberi árvíz idején az ország 2/3-a került víz alá és 30 millió embert vált
hajléktalanná.

A délnyugati partvidék legnagyobb része mocsaras dzsungel, angol átírással
Sundarbans (Szanderbensz). Itt található a föld legkiterjedtebb mangrove-erdője,
gazdag élővilággal. Itt él a bengáli tigris. 1997-ben a régiót
veszélyeztetettnek nyilvánították.

A nagyobb bengáli régió civilizációinak emlékei négyezer évre mennek vissza, a
régióban dravida, tibeti-burmai és ausztro-ázsiai népek laktak. A 'bangla' vagy
'bengal' név pontos eredete nem ismert, de a Bang nevezetű dravida nyelvű népre
vezetik vissza, amelyik i. e. 1000 körül lakott a térségben. Az indoárják
érkezése után, az i. e. 7. században megalakult a Gangaridai királyság, amely
utóbb Bihárral együtt a Magadha, majd a Maurja Birodalomhoz tartozott. Bengália
később a 3-6. században a Gupta Birodalomhoz tartozott. Ennek összeomlása után
egy Shashanka nevű bengáli alapított egy rövid életű királyságot. Az anarchia
időszaka után a buddhista Pála-dinasztia uralkodott a régióban négyszáz éven át,
őket követte a hindu Sena-dinasztia rövid uralma. Az iszlám térítés a 12.
században kezdődött meg szufita misszionáriusok által, aztán a muszlim hódítás
következtében elterjedt az egész régióban. Bakhtiar Khilji, egy török hadvezér,
legyőzte a hindu Sena-dinasztiába tartozó Lakshman Sent, és meghódította
Bengália nagy részét. A következő néhány évszázadban a régiót szultáni
dinasztiák és feudális urak uralták. A 16. században a Mogul Birodalom
ellenőrizte Bengáliát, és Dakka a mogul közigazgatás fontos tartományi központja
lett.

Az európai kereskedők a 16. század végén érkeztek a tartományba, és befolyásuk
annyira megnőtt, hogy végül a Brit Kelet-indiai Társaság a Plassey mellett
megvívott csata után 1757-ben ellenőrzése alá vonta. Az 1857-es véres
szipojfelkelés után a korona hatáskörébe került az igazgatás, brit alkirályt
neveztek ki. A gyarmati uralom idején az indiai szubkontinensen többször volt
éhínség, közte az 1943-as nagy bengáli éhínség, aminek hárommillió ember esett
áldozatul. 1905 és 1911 között elvetett javaslat született Bengália tartomány
kettéosztására, Dakka lett volna a keleti rész fővárosa. Amikor Indiát 1947-ben
felosztották, Bengáliát vallási alapon választották ketté, nyugati része
Indiához került, a keleti része Pakisztánnal egyesült, és az úgynevezett
Kelet-Bengália (később átnevezték Kelet-Pakisztánra) fővárosa Dakka lett.

1950-ben földreformot hajtottak végre Kelet-Bengáliában, és felszámolták a
feudális zamindari-rendszert. A keleti rész gazdasági és demográfiai súlya
ellenére a pakisztáni kormány és hadsereg vezetésében a nyugati rész felső
osztálya volt szinte kizárólagosan képviselve. A bengáli nyelvmozgalom 1952-ben
volt az első jele Pakisztán két része közötti szakadásnak. A következő
évtizedben folytatódott a bengáliak elégedetlensége a központi kormánnyal, mert
az közömbös volt Bengália gazdasági és kulturális ügyei iránt. Végül az Awami
Liga adott hangot a bengáli nyelvű lakosság politikai szavának. A terület
autonómiája mellett agitált az 1960-as években, aztán elnökét, Mudzsibur Rahman
sejket 1966-ban bebörtönözték; ez 1969-ben példátlan népfelkeléshez vezetett,
ennek hatására szabadon engedték Mudzsibur Rahmant.

1970-ben súlyos ciklon okozott károkat Kelet-Pakisztánban, a központi kormány
csekély segítséget nyújtott. A bengáli lakosság dühe tovább nőtt, amikor a
Mudzsibur Rahman sejk vezette Awami Liga megszerezte a többséget az 1970-es
választásokon, de megakadályozták, hogy hivatalba lépjen. A Mudzsiburral
folytatott megtévesztő kompromisszumos tárgyalások után Jahja Khan bebörtönözte
Mudzsibur Rahmant 1971. március 25-én éjszaka, és megindította a katonai
támadást Kelet-Pakisztán ellen. Jahja hadviselése rendkívül véres volt, és a
háború következtében nagyon sok volt a civil halott. Fő célpont az értelmiségiek
és a hinduk voltak, tízmillió ember menekült a szomszédos Indiába. A
tömeggyilkosságok áldozatainak számát a különböző becslések háromszázezer és
hárommillió közé teszik.

Az Awami Liga legtöbb vezetője elmenekült, és emigráns kormányt alakított
Indiában, Kalkuttában. A bangladeshi felszabadító háború kilenc hónapig tartott.
A Mukti Bahini gerillákat és a reguláris bengáli erőket 1971. december 4-től az
indiai fegyveres erők támogatták. A J. S. Arora altábornagy parancsnoksága alatt
álló indiai hadsereg döntő győzelmet aratott Pakisztán felett 1971. december
16-án, kilencvenezer hadifoglyot ejtett.

A függetlenség után Banglades parlamentáris demokrácia lett, Mudzsibur lett a
miniszterelnök. Az 1973-as parlamenti választásokon az Awami Liga abszolút
többséget szerzett. Az 1973-ban és 1974-ben országszerte pusztító éhínség nyomán
1975 elején Mudzsibur egypárti szocialista uralmat kezdeményezett az újonnan
alapított BAKSAL párttal. 1975. augusztus 15-én Mudzsibur Rahmant és egész
családját meggyilkolták középszintű katonatisztek.

A következő három hónapban véres puccsok és ellenpuccsok követték egymást, míg
végül Ziaur Rahman tábornok került hatalomra, aki helyreállította a többpárti
rendszert, és megalapította a Bangladesi Nemzeti Pártot (BNP). Ziaur uralma
azzal ért véget, hogy 1981-ben katonák meggyilkolták. Banglades következő
jelentős ura Hosszain Mohammed Ersad tábornok volt, aki vértelen puccsal került
hatalomra 1982-ben, és 1990-ig maradt hatalmon, amikor a nyugati hitelezők
lemondásra szorították, hiszen véget ért a kommunista veszély, és tovább nem
volt szükség antikommunista diktatúrára. Azóta tért vissza Banglades a
parlamentáris demokráciához. Ziaur Rahman felesége, Khaleda Zia lett a
Bangladesi Nemzeti Párt vezetője, és az 1991-es választásokat megnyerve
Banglades első női miniszterelnöke. A következő, 1996-os választásokon az Awami
Liga nyert, amelynek vezetője Sheikh Hasina volt, Mudzsibur túlélő leányainak
egyike. De 2001-ben A Bangladesi Nemzeti Párt visszaszerezte a hatalmat.
Egyedülálló dolog, hogy két női politikus vezeti a nemzeti politikát.

2007 januárjában, széles körű zavargások után ügyvezető kormányt neveztek ki a
következő általános választások végrehajtására. Az országot kiterjedt korrupció,
rendetlenség és politikai erőszak jellemezte addig. Az ügyvezető kormány
prioritásának a korrupció gyökeres felszámolását tekinti a kormányzat minden
szintjén. Ezért sok fontos politikust és hivatalnokot, továbbá sok kevésbé
fontos hivatalnokot és párttagot tartóztattak le korrupciós vádakkal. Az ügyvivő
kormány 2008. december 29-én tisztességes és szabad választást tartott. A Hasina
vezette Awami Liga elsöprő győzelmet aratott.

Az ország népessége a legutóbbi népszámlálás szerint közel 160 millió, becslés
szerint 2016 tavaszán meghaladta a 170 millió főt, ezzel a Föld nyolcadik
legnépesebb országa, ami méreténél fogva óriási népsűrűséget jelent (több mint
1300 fő/km²).

A népesség kb. 34%-a él városokban (2015-ben). A születéskor várható élettartam
a férfiaknál 69 év, a nőknél 73 év. A népességnövekedés továbbra is gyors,
1,6%-os (2015-ös adat). A lakosság közel 40%-a írástudatlan, mintegy 80%-a él 2
dolláros napi jövedelem alatt.

Az országban a hivatalos nyelv a bengáli (vagy másképp a bánglá). Beszélt nyelv
még az angol.

A népesség 87-89 %-a muszlim, 10-12 %-a hindu, az elenyésző maradék buddhista,
keresztény, egyéb.

Agrárország. A Föld egyik legszegényebb állama. Az ország egész területét
kisebb-nagyobb folyók hálózzák be, a termékeny iszap és a nedves trópusi
éghajlat kétszeri, illetve háromszori betakarítást is lehetővé tesz. A nagyfokú
túlnépesedés és az évről évre visszatérő árvizek és egyéb természeti csapások
kiszámíthatatlanná teszik a termés beérését, ezért szinte kilátástalanná teszik
az ország számára a szegénység felszámolását. Teljes falvak tűnhetnek el
egyetlen éjszakán, ha a Brahmaputra kilép a medréből.

2010-ben a lakosság 47%-a a mezőgazdaságból, 13%-a az iparból, 40%-a pedig a
szolgáltatásokból él. A munkaerő nagy része munkanélküli.

Iparágai közül fejlettségével leginkább a textilipar emelkedik ki (juta- és
pamutfeldolgozás). Nő a vegyipar (műtrágyagyártás), a cementgyártás és az
élelmiszeripar jelentősége. Jelentősebb még a papír- és bőripar.

A vasúthálózat hossza 2706 km, a közúthálózaté 207 486 km. A kikötők száma 4, a
repülőtereké 15. A fő árukikötők Chittagong és Mongla.

Hagyományos ruha férfiaknál a lungi (bokáig érő szoknyához hasonlító ruha) és a
kurta, nőknél a szári. A fehér ruha a férfiaknál a foglalkozást
szimbolizálhatja, hogy nem fizikai munkából élnek, ugyanígy az arany ékszerek a
magasabb társadalmi szinten álló nőket jelzik. A motor szintén státuszszimbólum,
autót viszont nagyon kevés ember engedhet meg magának.

A fiatalok házassága leginkább elrendezett házasság, ami a szülők és leginkább a
családfők megegyezése alapján történik. Sokszor újsághirdetés, ügynökség,
rokonság útján keresnek párt a gyermekeknek. A műveltebb rétegeknél a hozomány
gyakorlata (nagy összegű pénz vagy hasonló értékű ajándékok a vőlegény
családjának) már nem jellemző. A muszlimoknak megengedett a többnejűség is, de a
gyakorlatban ez igen ritka. Örökségnél minden gyermek részesedik a vagyonból, de
a fiúk kétszer annyit kapnak, mint a lányok.

Személyes kapcsolatoknál - muzulmánoknál - a leggyakoribb köszönés: Asszalam
Alejkum (jelentése: "béke legyen veled"), amelyhez a válasz: Alejkum Asszalam
("és veled").

Ezt követően középiskolákban folytatják a gyerekek a tanulást. Utolsó tanév
végén a tanulóknak vizsgát kell tenniük bengáli nyelvből, angol nyelvből,
matematikából és két szabadon választott tantárgyból. Ezekre a tantárgyakra
külön-külön százalékot kapnak. Majd a rész-százalékokat összevonják és egyetlen
százalék-eredmény jön ki, amire minősítést kapnak. Ezt követően választhatnak,
hogy szakmát tanulnak vagy egyetemre mennek. Minél magasabb egy család gazdasági
helyzete, annál valószínűbb, hogy a fiatalok be tudják fejezni a képzéseket. A
lányok leginkább hamarabb befejezik az iskolát, mint a fiúk.

Banglades ételei változatosak. Ételeik jellemzően fűszeresek, csípősek,
színesek. Sok ételük megtalálható az indiai konyhában is, illetve az indiai
konyha is náluk.

Mivel a lakosság többsége muszlim, így kiemelt szerepet kap, hogy az étel
"halal" legyen.

Az ételek gyakran tartalmaznak tojást, burgonyát, paradicsomot, padlizsánt, és a
legkülönfélébb fűszerekkel vannak ízesítve. A legnépszerűbb étel a rizs és a
porota (paratha, lapos kenyérféle), melynek számos fajtája létezik. Húsféléknél
a tandori csirke, a bárány és a halfélék népszerűek. A tandori egy hagyományos
dél-ázsiai főzési módszer.

A krikett, a labdarúgás és a kabaddi a legnépszerűbb sportok közé tartoznak.
További népszerű sportágak a gyeplabda, tollaslabda, kézilabda, kosárlabda,
röplabda, tenisz, sakk, sporthorgászat.



https://hu.wikipedia.org/wiki/Rekurzi%C3%B3

A rekurzió a matematikában, valamint a számítógép-tudományban egy olyan művelet,
mely végrehajtáskor a saját maga által definiált műveletet, vagy műveletsort
hajtja végre, ezáltal önmagát ismétli; a rekurzió ezáltal egy adott absztrakt
objektum sokszorozása önhasonló módon.

A rekurzió matematikai használatban gyakran előkerül függvényeknél, halmazoknál,
és kifejezetten a végtelenül önhasonló fraktálok esetében.

Függvények rekurziójára kiváló példa a Fibonacci-sorozat, ahol a függvény
részben önmaga egy változatát hívja meg: F(n) = F(n − 1) + F(n − 2). A
Fibonacci-számok rekurzív definíciójánál azonban fontos kikötni két, a
rekurzióból nem következő kitételt, miszerint F(0) = 0, valamint F(1) = 1.

A rekurziót leggyakrabban a visszalépéses keresés (angolul backtracking) jellegű
algoritmusokban szokták használni. A rekurzív algoritmusok ciklussá formálása
„automatikusan” elvégezhető verem bevezetésével. Ezen kívül minden magas szintű
programozási nyelvben megírt rekurzió - pontosabban minden függvényhívás - végül
hívási verem (angolul call stack) segítségével valósul meg.

Az egyik legszemléletesebb példa a rekurzióra a faktoriális számító függvény,
melynek C nyelvű implementációja az alábbi:

A függvény tehát egy egész értékkel tér vissza, ami a bemeneti szintén egész
számtól függ, mégpedig úgy, hogy a függvény számítás közben meghívja saját
magát, de eggyel kisebb bemeneti paraméterrel, mígnem n el nem éri az 1-et, és a
számítás végetér. Természetesen ugyanez az eredmény elérhető egy iteráció
segítségével is:

Ahogyan ciklusok esetében előfordulhat véletlenül végtelen ciklus, úgy rekurziók
esetében is lehetséges a végtelen rekurzió. Az előbbinek a tünete lehet a
„befagyott program” az utóbbinak pedig az „elszállás”. Ilyenkor általában elfogy
a hívási verem (call stack) számára fenntartott memória és veremtúlcsordulási
hibával (stack overflow error) megszakad a program.

A rekurzió végtelenített ismétlődő jelentése megjelenik a nyelvi - főképp
szakmai - humorban is. Van olyan, hogy egy szakmai könyv indexében a rekurzió
magyarázatára azt találjuk, hogy a választ „lásd: rekurziónál”. A Google
keresőbe is beépítettek apró vicces változatot a témára. Ha beírjuk a keresőbe,
hogy „rekurzió”, akkor a találatok felett megjelenik a „Keresési javaslat:
rekurzió” (ál)alternatív javaslat, amire kattintva ugyanazt az oldal betöltési
eredmény kapjuk vissza.



https://hu.wikipedia.org/wiki/M%C3%A1lta

Málta (hivatalos nevén Máltai Köztársaság; máltaiul: Repubblika ta' Malta)
szigetország, törpeállam Dél-Európában. A Földközi-tenger középső részén,
stratégiai pozícióban elhelyezkedő szigetek fölötti uralomért az évszázadok
során sok nagyhatalom harcolt. Málta az Európai Unió (EU) tagállama. A világ
kilencedik, és Európa ötödik legkisebb nemzetközileg elismert független országa.
A törpeállam ezek mellett az Európai Unió legkisebb tagállama.

Málta a Földközi-tengerben található kis szigetcsoport, Szicíliától 81
kilométerre délre. Területe 316 km². Csak a három legnagyobb szigete, Malta,
Ghawdex (Gozo) és Kemmuna (Comino) lakott. Kisebb szigetei Kemmunet (Cominotto),
Filfla, Il-Gżejjer ta' San Pawl (Szent Pál-sziget), Manoel Island
(Manoel-sziget) és az Il-Ġebla tal-Ġeneral (Generális-szikla, Fungus Rock).
Legmagasabb pontja a Malta-szigeti Ta' Dmejrek, magassága 253 méter.

A szigetek réteges felépítésűek, üledékes kőzetei 40-15 millió évvel ezelőtt
rakódtak le a Tethys-óceánban. Az alapot és a felszínt kemény mészkő alkotja,
amely puhább kőzetek rétegeit fogja közre. A sorrend a felszíntől lefelé:
korallmészkő, zöld homokkő, kék agyag, globigerinás mészkő és végül ismét
korallmészkő.

A szigeteken a fő építőanyag a globigerinás mészkő, amit külszíni fejtéssel
művelnek. Nagy előnye, hogy a levegővel érintkezve megkeményedik, így ellenáll
az időjárásnak. Ritkábban korallmészkőből is építkeznek, különösen a
tengerparton, mivel ez jobban bírja a vizet. Ez a Jeruzsálemi Szent János
Ispotályos Lovagrend erődítéseinek fő építőköve. A zöld homokkő és a kék agyag
csak vékony rétegben települ egyes területeken. A kék agyag - bár csak a dombok
lábánál fordul elő - nemcsak talajképző üledékként fontos, de azért is, mert
vízzáró, így a felszínre vezeti a kőzetekbe szivárgott esővizet. A réteges
szerkezetet sok helyen törések szakítják meg.

Malta szigetének északnyugati részét rengeteg párhuzamosan futó törés szabdalja,
irányuk jellemzően délnyugat-északkeleti. Közülük a legnagyobb a Great Fault
(Nagy Törésvonal), amely Fomm ir-Riħtől Baħar iċ-Ċagħaqig tart. Az erózió
hatására törésvonalakban termékeny talaj gyűlt össze. A törések mentén kialakult
sok kis öböl és a terep egyenetlenségei miatt ezek a részek sokáig
védhetetlennek számítottak – a máltaiak általában a Nagy Törésvonalon igyekeztek
védekezni az északról támadók ellen. E mentén az északi - amúgy termékeny -
részeket feladva több védelmi rendszert is építettek; legnagyobb a britek
építette Victoria Lines. A Nagy Törésvonaltól délre a táj kevésbé szabdalt. A
Rabat-Dingli-plató korallmészkő tömbje általában kevés termőföldet tart meg, ám
kiszögelléseire előszeretettel építkeztek a máltaiak. A sziget többi része
északkelet felé enyhén lejtő síkság, amit ritkásan wiedek (vízfolyások)
tagolnak. A sziget történelmileg legfontosabb alakzatai a mély öblök: északról
dél felé haladva a Marsamxett, Il-Port Il-Kbir (Great Harbour, Nagy Kikötő) és a
Marsaxlokki-öböl védett kikötőhelyet jelentett a szigetek lakóinak.

Għawdexen kevesebb a jó kikötő, mint Maltán, ám talaja termékenyebb, mivel
nagyobb területet borít a kék agyag.

Kemmuna és Kemmunet szigete a két legnagyobb sziget közötti csatornából
emelkedik ki. Mivel döntően korallmészkőből állnak, gyakorlatilag terméketlenek.
Kemmuna egyetlen jelentősége a csatorna védelmében betöltött szerepe volt.

A szigeteken legalább ezer éve nincs állandó vízfolyás, de vannak időszakos
patakmedrek (wied). A lehulló csapadék egy része természetes módon megreked a
kőzetekben, ám a nagyobb mértékű tárolásra is készültek tervek. A kutakból egész
évben lehet ivóvizet nyerni.

Az éghajlat mediterrán, enyhe, esős telekkel és forró, száraz nyarakkal. Az év
nagy részében kék ég és ragyogó napsütés jellemzi. A nyár forróságát szerencsére
enyhítik a szinte folyamatosan fújó északnyugati szelek. Ezt időnként a Szahara
felől érkező forró és rendkívül párás légáramlat szakítja meg, amely nehézzé
teszi az emberi szervezet lehűlését. Ezt a szelet Máltán xlokknak nevezik.
Szerencsére meglehetősen ritkán fordul elő szélsőséges mértékben.

A nyár általában szeptember végén ér véget, amikor az Atlanti-óceán felől érkező
légáramlatok elérik a szigeteket. A hirtelen viharos időjárás után a hőmérséklet
lassan csökken, és még a Szent Márton nyara (október vége, november eleje) is
napos és meleg lehet. Ez a mezőgazdasági művelés fő időszaka.

A máltai telet az európai hideg, a szaharai forró, és az atlanti-óceáni hűvös
légtömegek váltakozása határozza meg. Hidegebb időszakokban hó is hullhat, ám a
fagy ismeretlen a szigeteken.

További jelentősebb szelei a majjistral (misztrál, az Atlanti-óceán felől),
tramuntana (északról) és a grigal (északkeletről).

Az évi csapadék mennyisége: 560 mm. Ennek jelentős része a heves téli záporok
során hull. Az átlagos mennyiség azonban Máltán nem mérvadó adat, mert évről
évre drasztikus változások lehetnek a csapadék mennyiségében (1015 mm-től a
szinte teljes szárazságot jelentő 255 mm-ig).

Málta az európai madárvonulás egyik fő útvonalára esik. Madarak milliói szállnak
le a szigeten a vonulási időszakban. A nemzetközi természetvédelmi szervezetek
erőfeszítései és a helyi hatóságok erősen korlátozott fellépése ellenére évente
több millió madár esik áldozatul a lakosság körében elterjedt illegális
vadászatnak. Lőfegyverek mellett többek között hálókkal és lépvesszőkkel - a
fagyöngy terméséből főzött ragacsos anyaggal bekent és a bokrok ágaira erősített
pálcikákkal - ejtik zsákmányul a madarakat.

A szigetek első lakói Szicília felől érkeztek. Kőkori földművesek és állattartók
voltak, akik magokat és állataikat is magukkal hozták. Az első emberi nyomok a
gozói il-Mixta barlangban találhatók, és kb. Kr. e. 5200-re datálhatók. Ez a
kultúra legfejlettebb időszakában hatalmas megalitikus templomokat emelt a
szigeteken (Kr. e. 3600–3500 után mintegy egy évezreden át). Ezek közül több ma
is látható (Ġgantija, Tarxien, Mnajdra, Ħaġar Qim). Legtöbbjük idősebb, mint a
Stonehenge, vagy az egyiptomi piramisok. Kr. e. 2500 körül nyomtalanul eltűntek,
helyüket egy teljesen más jellegű, ám szintén ismeretlen eredetű népcsoport
foglalta el.

Kr. e. 700 körül a föníciaiak szállták meg a szigeteket, akik a főszigetet
Malet-nak, „biztonságos kikötő”-nek nevezték el. Kr. e. 550 körül a szigetek
Karthágó fennhatósága alá kerültek, akitől a második pun háborúban (Kr. e. 218)
a római Tiberius Sempronius Longus foglalta el. Melita és Gaudos önálló római
települések lettek Sicilia provincián belül, előbbi a mai Mdina, a másik a gozói
Citadella helyén, amelyek saját pénzt is vertek. Később municipiumi rangra
emelkedtek (117 és 138 között). Róma uralmára csak néhány villa alaprajza és
tárgyi emlékek utalnak.

60-ban Szent Pál apostol hajótörést szenvedett Melitán, ezt követően mintegy
három hónapot töltött a szigeten. Róla nevezték el a sziget északnyugati részén
lévő öblöt, hajótörésének állítólagos színhelyét. Az ezt követő századokból
számos őskeresztény katakomba maradt fenn.

Róma uralmát 455-ben a vandálok döntötték meg, akiktől 493-ban az osztrogótok,
majd 535-ben a Keletrómai Birodalom szerezte meg Melitát, ezzel megerősödött a
kereszténység. 870 körül egy arab sereg űzte el őket, akik a római település
helyét megerősítve létrehozták Medina városát. Ebből az időből származik a mai
máltai kultúra legrégebbi rétege, a máltai nyelv alapjai, személy- és helynevek.
Ekkor lett a sziget neve Malta.

Az 1090-es szicíliai normann megszállás a kereszténység végleges térhódítását
jelentette. Az arab lakosságnak nem esett bántódása, hamar áttértek a keresztény
hitre, s így a máltai arabokból részben olasz és normann keveredéssel
létrejöhetett egy új nemzet és nyelv, a máltai. 1127-től normann közigazgatás
volt a szigeteken, 1154-től a szigetek egyháza a palermoi püspökséghez
tartozott. Ezekben a századokban alakult ki a máltai nemesség, amely – nem
hivatalosan – ma is létezik: 32 nemesi címet ma is használnak, ezek közül a
legrégebbi: Diar el Bniet bárója (1350-től). 1224-ben nagyrészt kitelepítették a
megmaradt arabokat Szicíliából és Máltáról. 1397-től a tartomány részleges
önkormányzatot kapott, az Università-t.

V. Károly német-római császár 1530. október 26-án a szigeteket a Jeruzsálemi
Szent János Lovagrendnek adományozta, akiket a terjeszkedő Oszmán Birodalom
1522-ben elűzött Rodoszról. Ezzel megkezdődött a szigetek megerősítése, és a
török támadások is. 1551-ben a Szinán pasa vezette törököknek nem sikerült
elfoglalniuk a Nagy Kikötő erődjeit, ám Gozo teljes lakosságát elhurcolták, és
Tripoli erődjét is elfoglalták a lovagrendtől. 1565-ben a harcos szerzetesrend,
akik ma „Szuverén Máltai Lovagrend” néven ismertek, visszaverte a legnagyobb,
több hónapos török támadást (Málta nagy ostroma). Ezután végleg megtelepedtek
Máltán, és hozzáfogtak a további erődítéshez, és az új főváros, Valletta
építéséhez. 1732-ben megnyílt a szigetek első színháza. A század második felében
több felsőfokú iskola jött létre, ezek egy része ma a Máltai Egyetem színeiben
működik tovább.

1798-ban Bonaparte Napóleon tábornok seregei megszállták Máltát, és elűzték a
lovagokat. Még ebben az évben felkelés tört ki a fosztogató franciák ellen,
először Gozón, majd Maltán is. Ezután két évig az Alexander Ball brit
katonatiszt, rangja szerint szicíliai kormányzó és brit miniszteri biztos
vezette Nemzetgyűlés irányította az államot, a franciák Valletta erődjébe
szorultak. 1802-ben az amiens-i békében még a lovagrendnek ítélték szigeteket,
ám a britek nem tágítottak, és 1814-ben a párizsi szerződés értelmében Málta
hivatalosan is brit koronabirtok lett.

1831-ben a máltai egyházmegye elszakadt Palermótól. 1835-ben a britek új
alkotmányt vezettek be, amelynek értelmében a héttagú kormányzótanács három
tagját helyben választhatták. Ez 1849-ben 17-re és 8-ra módosult. A krími háború
(1853–1856) alatt Málta egészségügyi háttérközpontként működött. 1864-ben Gozo
is önálló püspökséggé vált. 1880-tól megkezdődött a máltai oktatásban az
„anglicizálás”, amely különböző pártok kialakulásához vezetett: a britpárti
reformerek utódaiból lett később a Munkáspárt, az olaszpárti antireformerek
utóda a kereszténydemokrata Nemzeti Párt. 1883-ban megindult a vasútforgalom
Valletta és Notabile (Mdina) között. 1905-től néhány városban megindult a
villamosforgalom is.

Az első világháború idején Málta ismét egészségügyi központtá vált. 1919-ben egy
felkelés katonai beavatkozásba és négy helyi lakos lelövésébe torkollt, ennek
eredményeként azonban 1921-ben Málta nagyobb autonómiát kapott, megtartották az
első választásokat. 1933-ban az angolt és a máltait tették hivatalos nyelvvé,
kizárva ezzel az olaszt, amely 800 éven keresztül a közigazgatás, kereskedelem,
oktatás és kultúra nyelve volt Máltán, ez olyan ellenállást váltott ki a máltai
vezetőkben, hogy a britek felfüggesztették az alkotmányt.

Málta kikötői fontos szerepet játszottak az egész második világháború során. A
sziget a világ legjobban megerősített helyei közé tartozott, a kb. fél
budapestnyi területű szigeten négy repülőtér (Ħal Luqa, Ta' Qali, Ħal Far és
Kalafrana) volt, a számtalan erődítményen kívül. Fontos tengerészeti szerepe
miatt a tengelyhatalmak folyamatosan bombázták a szigeteket; a máltaiak
bátorságukért megkapták a György-keresztet, amely azóta is az ország zászlaján
látható. 1943-ban innen indultak a szövetségesek Olaszország elfoglalására.
1945. január-februárban Vallettában találkoztak a szövetségesek vezetői,
Franklin D. Roosevelt amerikai elnök és Winston Churchill brit miniszterelnök.

1947-ben a britek visszaállították Málta kormányzatát. 1955-ben érvénytelen
népszavazáson a választók 75%-a arra szavazott, hogy Málta csatlakozzon
Nagy-Britanniához. Miután a britek kivonták a gazdaság gerincét alkotó
haditengerészetet, Málta komoly válságba került, ez megakasztotta a Málta
jövőjéről folytatott tárgyalásokat is.

1964. szeptember 21-én az ország függetlenné vált Nagy-Britanniától. Az ekkor
született alkotmány még megtartotta II. Erzsébet brit királynőt mint Málta
államfőjét, akit a szigeten egy főkormányzó (governor general) képviselt.
1970-től az állam az Európai Közösség társult tagja lett. 1974. december 13-án
Málta köztársasággá vált, utolsó főkormányzója, Sir Anthony Mamo lett első
elnöke.

Málta 1964 óta a Nemzetközösség illetve az ENSZ, és 2004. május 1. óta az
Európai Unió tagja is. Fizetési eszközként, 2008. január 1-jén, a máltai lírát
az euró váltotta fel.

Málta 1964. szeptember 21-e óta független. 1974. december 13-a óta parlamentáris
köztársaság. Az ország feje az államelnök, reprezentatív feladatkörrel
rendelkezik.

Az elnök, akit az egykamarás parlament, a Képviselőház (Kamra
tar-Rappreżentanti) választ, a parlamenti többséget szerzett párt vezetőjét
jelöli ki miniszterelnöknek.

Szintén az elnök jelöli ki, a miniszterelnök javaslata alapján, a
kormányhivatalokat vezető minisztereket. A kabinet tagjait szintén a
Képviselőház tagjai közül választják, amely 65-69 tagú, tagjait az arányos
képviselet alapján választják. Választásokat 5 évente tartanak.

1993-ban Máltán megszüntették a tíz körzetet, ezek helyett 67 helyi tanács jött
létre. 2000-ben Mtarfa önállósodott, így ma 68 helyi tanács működik. Ezek
alkotják az egyetlen önkormányzati szintet, köztes szint a helyi tanácsok és a
kormány között nincs. 2010 márciusától 16 településrész ún. mini-tanácsot
(részönkormányzatot) kapott. Ezek célja az anyatelepüléstől távolabb eső részek
lakosságának jobb képviselete. A mini-tanácsok a települések forrásainak egy
részével önállóan rendelkezhetnek.

A 16, mini-tanáccsal rendelkező településrész a következő (zárójelben az
anyatelepülés neve): Fleur-de-Lys (Birkirkara), Santa Luċija (Kerċem),
Guardamanġa (Pietà), Paceville (San Ġiljan), Kappara (San Ġwann), Madliena
(Swieqi), Marsalforn (Żebbuġ), Bubaqra (Żurrieq), Xlendi (Munxar), Baħar
iċ-Ċagħaq (Naxxar), Swatar (Msida), Burmarrad (San Pawl il-Baħar), Baħrija és
Tal-Virtù (Rabat), Ħal Farruġ (Luqa), St. Peters (Żabbar).

A népesség a föníciaiak, arabok, britek és olaszok leszármazottaiból áll. A
szigeten élő külföldiek nagy része brit. A muszlim közösség létszáma 2250 fő, ők
észak-afrikaiak, akik máltaiakkal házasodtak össze.

A lakosság 89%-a városlakó. Málta nem rangsorolja a településeket, az egyetlen
felosztás a 68 helyi tanács és az azon belül lévő 16 mini-tanács. Egy tanácshoz
tartozhat egy, de akár több település is. Legnépesebb helyi tanácsai:
Birkirkara, Mosta, Qormi.

Málta fő kincsei a mészkő, a jó földrajzi elhelyezkedés, és a termelékeny
munkaerő. Az ország csak mintegy 20%-át termeli meg élelmiszerszükségletének,
ivóvízkészletei szűkösek, és nincsenek saját energiahordozói. A gazdaság a
külkereskedelemtől (a sziget hajózási csomópont), az ipartól (elektronikai és
textilipar), és a turizmustól függ.

Málta privatizálta az állami vállalatokat, és felszabadította piacait az Európai
Unióhoz történt csatlakozása előtt. Málta és Tunézia tárgyalásokat folytat az
országok közti kontinentális talapzat gazdasági, főleg olajkitermelési célú
kihasználásáról.

Máltán bal oldali közlekedés van. A megengedett maximális sebesség külterületen
80 km/h, míg lakott területen 50 km/h. A főbb útvonalak elfogadható minőségűek,
de főleg a nyugati és északi részeken sok a murvás és földút. Autópálya nincs,
néhány részen (pl. Attard–Mosta környékén) vannak 2×2 sávos szakaszok.

A tömegközlekedés hagyományosan a régi buszokat jelentette, amelyek koruk
ellenére többnyire jó műszaki állapotban vannak. A buszok Máltán sárga, Gozón
szürke színűek. A jegy nem drága (0,59–1,59 euró), és a hálózat elég sűrű ahhoz,
hogy a lakott helyek között autó nélkül is lehessen közlekedni. Az EU-szabványok
bevezetése miatt 2010-től átalakul a járműpark, az állam – amely új üzemeltető
kezébe adja a buszközlekedést – hosszas tárgyalások után megegyezett a
járműtulajdonosokkal a szabványnak nem megfelelő járművek kivonásáról és az új
munkalehetőségről.

A brit uralom idején (1883–1931) a szigeten vasút is üzemelt, Valletta és
Notabile (Mdina és Rabat közelében) között. 1900-ban egy Mdina alatti alagúton
keresztül meghosszabbították Mtarfáig. Egykori útvonala: Valletta – Floriana –
Ħamrun – Msida – Santa Venera – Birkirkara – Balzan – San Anton – Attard – San
Salvatore – Notabile – Museum. Emlékét ma múzeum őrzi.

Málta légitársasága az Air Malta, 1973. március 21. óta működik. 1992 óta
cargo-részlege is van. Jelenleg 98%-ban állami tulajdonban van, 12 géppel
közlekedik 50, többségében európai városba. Az Association of European Airlines
2006-os felmérése szerint az Air Malta veszíti el a legkevesebb csomagot.

Egyetlen nemzetközi repülőtere a luqai Malta International Airport Vallettától
délre. Helyközi hidroplánjáratok járnak Valletta és a gozoi Mġarr, illetve
helikopterek Luqa és a gozói repülőtér között.

Legnagyobb kikötője a Valletta és a Három Város közti Nagy Kikötő (Il-Port
Il-Kbir, Grand Harbour). Birżebbuġa mellett található a szabadkikötő. Gozo
legjelentősebb kikötője Mġarr.

Bár a máltai nyelv első írásos emléke is irodalmi mű, az il-Cantilena, a máltai
nyelvű szépirodalom csak a 19. századtól kezdett elterjedni, és a 20. században
vált általánossá. Málta nemzeti költője Karmenu Psaila, legnevesebb kortárs
szerzői Oreste Calleja, Oliver Friġġieri, Trevor Zahra.

Málta hagyományos mesterségei, ételei és szokásai ma már főként Gozón találhatók
meg. Szinte az egész országban létezik még azonban a templom búcsújának
nagyszabású megünneplése (festa), amely egyes helységekben körmenettel egészül
ki. A hagyományos mesterségek művelésének és bemutatásának helyszíne a két
Crafts' Village (Ta' Qaliban és Ta' Dbieġiben), ahol a látogatók munka közben
figyelhetik meg a mestereket, majd vásárolhatnak is a kész termékekből. A
hagyományos halászat leginkább Marsaxlokkban maradt fenn, itt a halpiacon a
friss fogásból lehet halat vásárolni.

Málta eddig kétszer nyerte meg a Junior Eurovíziós Dalfesztivált: 2013-ban és
2015-ben. A 2014-es versenynek a marsai hajógyár adott otthont, továbbá a
2016-os Junior Eurovíziós Dalfesztiválnak Valletta fog otthont adni.

Az ország legnagyobb napilapja a The Times of Malta (vasárnapi kiadása a Sunday
Times). További lapok: The Malta Independent, Malta Today (hetilap), The People
(bulvár), The Malta Star (online-újság).

Máltán egy országos rádió, a Radju Malta és több országos televízió, pl. a TVM,
vagy a Super1 van. Ezek száma a digitális sugárzásra való átállással (2010.
december 31.) változni fog.

A máltai labdarúgó-válogatott az európai zónához tartozik. A máltai bajnokság
jelenlegi címvédője (2010) a Birkirkara F.C. csapata. Legtöbbször a Sliema
Wanderers nyert bajnoki címet (26 alkalommal).

A máltai élvonal (BOV Premier League) csapatai 2009-10-ben: Birkirkara FC •
Dingli Swallows • Floriana • Ħamrun Spartans • Hibernians FC • Msida
Saint-Joseph • Qormi • Sliema Wanderers FC • Tarxien Rainbows • Valletta FC



https://hu.wikipedia.org/wiki/2006-os_labdar%C3%BAg%C3%B3-vil%C3%A1gbajnoks%C3%A1g

A 2006-os labdarúgó-világbajnokság a futball történetének 18. világbajnoksága
volt. Németországban rendezték június 9. és július 9. között. A tornára 198
válogatott nevezett, közülük 32-en jutottak be a záró szakaszba. A
világbajnokságot Olaszország válogatottja nyerte úgy, hogy a döntőben
tizenegyesekkel győzték le a francia nemzeti válogatottat. Olaszország ezzel
negyedik világbajnoki címét szerezte meg. A házigazda német gárda bronzérmet
szerzett, miután a harmadik helyért játszott mérkőzésen felülmúlta Portugáliát.

A házigazda kiválasztására a Zürichben, 2000. július 7-én megtartott szavazáson
került sor. A szavazáson négy pályázó közül lehetett választani, miután Brazília
három nappal korábban visszavonta jelentkezését. A négy megmaradt nemzet
Németország, Dél-Afrika, Anglia és Marokkó volt. Három szavazási fordulóra
került sor, és minden forduló után kiesett a legkevesebb szavazatot kapott
nemzet. Az első forduló után Marokkó esett ki, miután a 23 szavazatból mindössze
kettőt szerzett meg. A következő kieső Anglia volt, szintén két szavazattal.
Végül Németország nyerte az utolsó fordulót, miután 12-11-es szavazati aránnyal
legyőzte Dél-Afrikát.

Németország sikerét és örömét azonban elrontotta egy megvesztegetési botrány,
amely végül újraszavazáshoz vezetett. Este, a szavazás előtt egy német
gúnymagazin leveleket küldött a FIFA-képviselőknek, és felajánlotta, hogy
ajándékokat kapnak, amennyiben Németországra szavaznak.

Charles Dempseyt, Óceánia küldöttjét utasították, hogy Dél-Afrikára szavazzon,
de ő „elviselhetetlen nyomásra” hivatkozva tartózkodott. Dempsey szavazatával
12-12-es döntetlen alakult volna ki, ami azt jelentette volna, hogy a
köztudottan Dél-Afrikát támogató Joseph Blatternek (a FIFA elnöke) is le kellett
volna adnia szavazatát, amellyel kétségtelenül Dél-Afrika nyerte volna el a
rendezés jogát.

A selejtezőkön összesen 198 válogatott indult el. A házigazda Németország
automatikusan kvalifikálta magát, míg a további 31 helyet a kontinentális
szövetségek között osztották szét. Ez volt az első világbajnokság, ahol a
világbajnoki cím védője nem jutott be automatikusan a záró szakaszra. Az
UEFA-tagszövetségeknek (Európa) 13, a CAF-tagoknak (Afrika) 5, a CONMEBOL
(Dél-Amerika) illetve az AFC (Ázsia) szövetségeinek 4–4, míg a CONCACAF-tagoknak
(Észak-, Közép-Amerika és Karibi-térség) 3 hely volt fenntartva. A fennmaradó
két hely sorsáról rájátszás döntött az AFC és a CONCACAF, illetve a CONMEBOL és
az OFC (Óceánia) között.

A selejtezők után nyolc olyan válogatott jutott be a VB döntőjébe, amely először
vehetett részt a záró szakaszban: Angola, Elefántcsontpart, Csehország, Ghána,
Togo, Trinidad és Tobago, Ukrajna illetve Szerbia és Montenegró.

Csehország és Ukrajna független nemzetként először vettek részt, de régebben már
rendre feltűntek a csehszlovák illetve a szovjet csapatok részeként; Szerbia és
Montenegró 1998-ban, valamint 1930 és 1990 között még Jugoszlávia részeként
játszott. A világbajnokság időpontjára azonban az államszövetség felbomlott, így
a jogutód szerb labdarúgó-válogatott az újonnan megalakult, független Montenegró
játékosait nélkülözvén vett részt magán a döntőn.

A világbajnokság hivatalos kabalái Goleo és Pille voltak. Goleo egy oroszlánt
ábrázol, aki német válogatott mezt visel 06-os számmal, ami a 2006-os évre utal,
társa pedig egy beszélő focilabda. A Goleo a „goal” (gól) és a „leo” (oroszlán)
szavak összetételéből ered. Németországban a „Pille” a focilabda hétköznapi
neve.

A labdarúgó-világbajnokságon először működtek közre állandó játékvezetői
hármasok. A nemzetközi labdarúgó-szövetség (FIFA) ettől a döntéstől azt remélte,
hogy kevesebb lesz a tévedés és a kommunikációs probléma a játékvezetők és
asszisztenseik között. A bíróknak és asszisztenseiknek több elméleti és fizikai
tesztet kellett teljesíteniük és csak a legjobb eredményt elérők lehettek ott a
tornán. Szintén újítás a korábbi tornákhoz képest, hogy minden játékvezetőnek
három asszisztenst kellett megneveznie és csak az a játékvezető kap feladatot a
világbajnokságon, akinek legalább két segítője is megfelelt a FIFA által
támasztott követelményének. Az új rendszer legnagyobb vesztese a legjobb spanyol
játékvezető, Manuel Mejuto González és a német Herbert Fandel - aki Markus Merk
mögött második a német játékvezetők rangsorában -, mindketten azért maradtak le
a tornáról, mert csak egy segítőjük felelt meg a felmérések során.

Minden csoportból az első két helyezett jut a kieséses szakaszba. A csoporton
belüli rangsorolás szempontjai az alábbiak:

Ebben a szakaszban, ha a rendes játékidő (90 perc) döntetlennel végződik, akkor
kétszer 15 perces hosszabbítás következik. (Vagyis nincs aranygól-, illetve
ezüstgól.) Ha a hosszabbítás végén is döntetlen az állás, akkor büntetőpárbaj
következik. Ennek során mindkét csapat 5 büntetőt rúg, és aki többet értékesít,
az jut tovább. Ha a 10 büntető után is döntetlen az állás, akkor egy-egy játékos
rúg a két csapatból, egészen addig, amíg az egyik sikerrel jár, a másik pedig
nem.

Magyarországon első alkalommal egy kereskedelmi csatorna, az RTL Klub szerezte
meg a közvetítési jogokat. Valamennyi mérkőzés élőben került képernyőre, viszont
egy részüket a Sport Klub adta, ami nem minden háztartásban fogható. A
nyolcaddöntőig stúdióból zajlott a kommentálás, a riporterek Hajdú B. István,
Léderer Ákos, Hethéssy Zoltán és Világi Péter voltak, a szakkommentátorok Urbán
Flórián, Kovács Kálmán, Nagy László és Verebes József. A legjobb nyolc csapat
mérkőzéseire Léderer és Hajdú B. kiutaztak a helyszínre, a bronzmérkőzést és a
döntőt utóbbi kommentálta.



https://hu.wikipedia.org/wiki/Kisv%C3%A1ros_(telev%C3%ADzi%C3%B3s_sorozat)

A Kisváros magyar televíziós filmsorozat, amely 1993 és 2001 között futott a
Magyar Televízióban. A történet középpontjában a valóságban nem létező
határmenti kisváros, Végvár áll. Ebbe a városba érkezik Hunyadi főtörzs, hogy a
Határőrség akciószázadát kiképezze. A sorozat a rendőrség és a határőrség
határmenti bűncselekmények ügyében való nyomozások terén történő együttműködését
mutatja be drámai és vígjátéki elemekkel, miközben betekintést nyerünk a
szereplők magánéletébe is. Minden epizód egy-egy önálló történet, a kiemelt
főszereplőkké később Járai rendőr őrnagy (a 111. résztől már alezredes) és
beosztottja, Balogh Máté zászlós (a 72. résztől már hadnagy) válnak.

A sorozat jeleneteinek jelentős részét Szigetváron, valamint a bucsui és a
bozsoki határátkelőnél, a laktanyai jeleneteket Adyligeten, a sorozat első
felében lévő benzinkutas jeleneteket a 6-os főúton, Érd és Százhalombatta
határában lévő OMV kútnál forgatták. A Siesta Club Hotel Harkányban, a Vital
Szálló Almamellék-Szentmártonpusztán található.

A sorozatot az MTV-n kívül 2002-ben a Hálózat TV is vetítette, a teljes
sorozatot az m1 2007. június 8. és 2008. március 31. között ismételte, 2009.
június 1. és szeptember 18. között ismét leadta, de akkor csak a 21. résztől a
157. részig a 156/I-II. rész kihagyásával, 2011. szeptember 5. és szeptember 30.
között ismét leadta, de csak az 1. résztől a 25. részig, 2011. október 3-tól
2012. június 1-ig a Duna Televízió folytatta a sorozat ismétlését a 21. résztől
a 195. részig, majd 2012. június 11. és 2013. február 11. között a Duna World is
műsorra tűzte, szintén a 21. résztől a 195. részig. 2013. január 4. és március
8. között péntekenként a hajnali órákban az m2 is műsorra tűzte a sorozatot, de
csak a 21. résztől a 30. részig adta le. 2013. június 17. és 2014. január 27.
között ismét műsorra tűzte a Duna Televízió a 21. résztől a 195. részig. 2014.
augusztus 25. és 2015. április 2. között az m3 is műsorra tűzte a 21. résztől a
168. részig, 2016. január 27. és július 5. között ismét leadta, ezúttal a teljes
sorozatot.



https://hu.wikipedia.org/wiki/Trianoni_b%C3%A9keszerz%C5%91d%C3%A9s

A trianoni békeszerződés (magyar forrásokban gyakran békediktátum, illetve
kényszerszerződés, békeparancs) az első világháborút lezáró Párizs környéki
békeszerződések rendszerének részeként a háborúban vesztes Magyarország (mint az
Osztrák–Magyar Monarchia egyik utódállama) és a háborúban győztes antant
szövetség hatalmai (Nagy-Britannia, Franciaország, Olaszország, Japán, Belgium,
Kína, Kuba, Görögország, Nicaragua, Panama, Lengyelország, Portugália, Románia,
a Szerb-Horvát-Szlovén Állam, Sziám és Cseh-Szlovákország) között létrejött
békeszerződés, amely többek között az Osztrák–Magyar Monarchia felbomlása miatt
meghatározta Magyarország új határait.

A szerződésben a győztes felek kijelentik, hogy Magyarország felelős a háborúban
győztes államoknak okozott károkért (161. cikk), a VIII. rész további cikkeiben
és függelékeiben pedig részletesen szabályozzák az ennek következtében
teljesítendő jóvátétel feltételeit. A szerződésbe foglalt megállapítások
megegyeztek az Edvard Beneš cseh politikus által megfogalmazottakkal, aki így
vélekedett: „Az egész világ elborzadt ... és megértette, hogy a háborút nem
egyedül az egykori Osztrák–Magyar Monarchia végzetes politikája robbantotta ki,
hanem sokkal inkább Budapesten, mint Bécsben készítették elő.”

A trianoni békeszerződést a Magyar Királyság nevében az 1920 márciusában Horthy
Miklós által kinevezett Simonyi-Semadam-kormány képviseletében és
felhatalmazásával Benárd Ágost, a magyar kormány népjóléti és munkaügyi
minisztere, a küldöttség vezetője és Drasche-Lázár Alfréd rendkívüli követ és
államtitkár írta alá. A választás azért esett rájuk, mivel a rangos és közismert
politikusok egyike sem akarta magát kompromittálni a hazánkra nézve végzetes és
máig is meghatározó trianoni békeszerződés aláírásával.

Az első világháborúban győztes antanthatalmak elsődleges célja Németország és a
háborúban vele szövetséges országok alapvető meggyengítése volt, ezen felül
céljuk volt a jelentős háborús jóvátétel követelése, valamint a soknemzetiségű
nagyhatalmak egységének megtörése is, mint amilyen az Osztrák–Magyar Monarchia
vagy az Oszmán Birodalom volt. A döntéshozók a magyarokkal szembeni
Európa-szerte létező ellenséges hozzáállást sem tudták figyelmen kívül hagyni.

A történelmi okirat Magyarország (Magyar Királyság) új határainak megállapítása
mellett 35 000 főben korlátozta a magyar hadsereg létszámát, megtiltotta légierő
és nehézfegyverek tartását. Tartalmazta az akkor létrejött Népszövetség
alapokmányát is. 1920. június 4-én budapesti idő szerint 16.32-kor írták alá a
franciaországi Versailles-hoz tartozó Nagy-Trianon-kastély 52 méter hosszú és 7
méter széles folyosóján, a La galérie des Cotelles-ben.

A szerződést nem írta alá a szintén az antanthoz tartozó Amerikai Egyesült
Államok, amely akkor nem lett tagja a Népszövetségnek. Az USA és Magyarország
később Washingtonban kötött békét: ez a Népszövetségre vonatkozó cikkelyek
kivételével szó szerint megegyezik a trianonival. Az ily módon létrejött I.
világháború utáni kényszer-békerend azonban összeomlott.

A trianoni tragédiára emlékezve június 4-ét a magyar Országgyűlés 2010-ben a
nemzeti összetartozás napjává nyilvánította.

Az első világháború során az 1915-ös londoni egyezményben az antant Szerbiának
ígért területeket. 1916-ban titokban odaígérte Erdélyt és Kelet-Magyarországot a
Vásárosnamény-Debrecen–Csongrád-Tisza vonalig a Román Királyságnak, ha az hadat
üzen az Osztrák–Magyar Monarchiának. Miután Románia szinte azonnal vereséget
szenvedett, majd különbékét kötött a Monarchiával, és csak a világháború utolsó
napjaiban üzent újra hadat, az antant eleinte vonakodott elismerni a román
területi követelések jogosságát.

A Monarchia elnyomó nemzetiségi politikájával elégedetlen kisebbségi vezetők,
mint például Edvard Beneš cseh nacionalista politikus, a világháború kitörésének
pillanatától a nyugati országok vezetőinél lobbiztak a Monarchia feldarabolása
és nemzetállamok létrehozása érdekében. Az antant hatalmak először egy
többnemzetiségű, konföderatív monarchiát képzeltek el a háború után, de később
világossá vált, hogy Ausztria-Magyarországot nem tudják leválasztani
Németországról, és elfogadták Beneš álláspontját. 1918. április 8-10-én Rómában
üléseztek az Osztrák-Magyar Monarchia emigráns nemzetiségi politikusai, ahol a
kongresszus résztvevői kinyilvánították, hogy nem kívánnak többé a Monarchia
keretei között élni. Az 1918. május 29-i nyilatkozatában az Amerikai Egyesült
Államok elismerte a római kongresszus határozatait, s a nyilatkozat egyúttal
elvetette a korábban wilsoni pontoknak (Woodrow Wilson amerikai elnök meg
kívánta őrizni az Osztrák–Magyar Monarchia gazdasági és politikai egységét, át
akarta alakítni azt az Egyesült Államok mintájára az adott határokon belül,
demokratikus elveken alapuló önkormányzattal rendelkező nemzetek szövetségévé
szervezte volna) nevezett tervezetet.

A magyar uralkodó és politikai osztály még 1918 nyarán sem számolt komolyan a
vereség lehetőségével. Szeptember végén a Német Császárság vereséget szenvedett
a nyugati fronton, majd október végén a Monarchia hadserege is kivérzett
Itáliában. Az elégedetlenség forradalomba csapott át Magyarországon.
Horvát–Szlavónország elszakadt a Magyar Királyságtól. Károlyi Mihály kormánya
feloszlatta a hadsereget. Magyar honvédtisztek ezrei kerültek ki a haderőből és
a kormány döntésének megfelelően a tábornokok, illetve az ezredesek szinte
kivétel nélkül nyugállományba kerültek. Megszüntették ugyanakkor a vezérkari, a
tüzértörzskari és a hadmérnöktörzskari testületeket is. Egyedül a Székely
Hadosztály maradt meg mint számottevő katonai erő. Ezt kihasználva a háborút
kevesebb emberveszteséggel átvészelő Románia, Szerbia és az addig nem is létező
Csehszlovákia – melynek vezetői az Osztrák–Magyar Monarchia hadseregéből
dezertáló katonákból toboroztak légiókat – az antant politikai és anyagi
támogatásával bevonult az országnak saját nemzetiségei által is lakott
területeire anélkül, hogy ott komoly fegyveres ellenállásba ütközött volna. Erre
azért volt szüksége Romániának, Szerbiának és Csehszlovákiának már a
békeszerződés aláírása előtt, hogy a majdan létrejövő határoknak kész helyzetet
teremtve érvényt tudjanak szerezni. Nem volt ugyanis valószínű, hogy az antant
vezető hatalmai komoly hadsereget küldve ezt megtették volna helyettük.

A környező államok haderőinek bevonulását a belgrádi egyezmény tette lehetővé,
amelyet 1918. november 13-án, 23 óra 15 perckor írt alá Linder Béla, a magyar
kormány megbízottja. Ebben Magyarország hozzájárul a demarkációs vonalak és
demilitarizált övezetek antant-csapatok általi megszállásához. A román
hadmozdulatok már december 13-án megindultak (ekkor még antant haderőnek
beállítva magukat) A Moldva völgyeiben felvonult két román hadosztály 1919.
november 24-én négy oszlopban kezdte meg az előnyomulást a határon, mindössze
5-6000 fős haderővel szállták meg Erdélyt és vonultak folyamatosan nyugat felé.

Károlyi Mihály 1918. december 3-án kiáltványt intézett a magyar néphez Fernand
Vix vezérkari alezredesnek, a Budapesti Szövetséges Katonai Misszió vezetőjének
követelései után.

Philippe Berthelot december 23-án tájékoztatta Károlyi Mihályt: a román
hadseregnek megadta az engedélyt arra, hogy a november 13-i egyezmény által
előírt demarkációs vonalakat átlépje. A Román Királyság már december 13-án
proklamálta Erdély és a Regát egyesülését.

A magyar kormány december 20-án elvezényelte Kolozsvárról a Székely Hadosztályt,
így a románok Kolozsvárt ellenállás nélkül foglalták el (december 24). A magyar
hírszerzés december legvégén jelentette a kormánynak, hogy a román haderő alig
5-6000 főnyi, és azok nagy része is csak gyengén felszerelt, moráljában labilis.
A jelentés szerint néhány zászlóalj mozgósításával a román hadsereget ki
lehetett volna verni a Kárpát-medencéből. Ehelyett Károlyi 1919. január közepéig
folyamatos visszavonulásokat rendelt el.

A vezető győztes hatalmak demarkációs vonalak kijelölésével egyre nagyobb
területek átadását követelték. 1919. január 18-án már megkezdődött a
békekonferencia. Ekkor még csak a győztes államok részvételével, és ott főleg –
magyar vonatkozását tekintve – Románia, Szerbia és Csehszlovákia területi
igényei kerültek szóba.

Az 1919. március 20-án benyújtott Vix-jegyzék elutasítását követően – melynek
értelmében csaknem a Tiszáig engedte volna át a területét Magyarország
Romániának – lemondott a Berinkey-kormány, mivel tévesen arról értesültek, hogy
Károlyi Mihály köztársasági elnök „szocialista" kormány megalakítására irányuló
törekvését siker koronázta. Mindeközben estére megszületett a döntés a
szociáldemokrata és a kommunista pártok egyesüléséről, ezzel együtt a
proletárdiktatúra bevezetéséről. A kormányzást a Garbai Sándor vezette
Forradalmi Kormányzótanács vette át, ám valójában a külügyi népbiztosként
tevékenykedő Kun Béla gyakorolta a hatalmat. Ezzel egyidőben Aradon, majd a
francia megszállás alatt álló Szegeden ellenforradalmi kormány alakult gróf
Károlyi Gyula vezetésével, amelynek hadügyminisztere Horthy Miklós lett. A
teljes nemzetközi elszigeteltségben megalakult új magyarországi tanácskormány,
amelyet csak Szovjet-Oroszország ismert el, Vörös Hadsereget szervezett és
megkísérelte felvenni a harcot az ország területi integritását veszélyeztető
szomszédos országokkal. (Lásd: északi hadjárat (Magyarország) és 1919-es
magyar–román háború.)

Ugyanakkor politikai ellentétek miatt nem biztosított lőszer- és
élelmiszer-utánpótlást a Székely Hadosztály számára, amely végül a román
hadsereg előtt letette a fegyvert, így Románia megszállása alá került az egész
Tiszántúl. A magyar Vörös Hadsereg Stromfeld Aurél vezetésével sikeresen
visszafoglalta a Felvidék keleti részét, sőt még Zólyomot és Érsekújvárt is
Csehszlovákiától.

Clemenceau jegyzéket küldött a Kormányzótanácshoz, amelyben közölte Magyarország
északi és keleti határait, és követelte, hogy a Vörös Hadsereget északon vonják
vissza e határok mögé. Cserébe – így a jegyzék – a románok távoznak a
Tiszántúlról, és Magyarország meghívást kap a békekonferenciára. A
proletárdiktatúra vezetői – hosszas vita után – elfogadták a javaslatot.

Az antant követelésének eleget téve megkezdődött a Felvidékről való
visszavonulás. Stromfeld lemondott, helyére Julier Ferenc került. A román
csapatok azonban nem mozdultak a Tisza mellől. Ekkor a Magyarországi
Tanácsköztársaság a tiszai támadással fegyveresen akart érvényt szerezni a
jegyzéknek, amely azonban a csapatok gyenge harcértéke miatt pár nap alatt
összeomlott. Kun Béla és társai különvonaton távoztak az országból.

Ezt követően Peidl Gyula alakított szociáldemokratákból álló úgynevezett
szakszervezeti kormányt, de a román csapatok megszállták Budapestet, Győrt és
Veszprémet. Friedrich István néhány román katona segítségével feloszlatta a
magyar kormányt, majd József főherceget kormányzóvá kiáltotta ki, és önmagát
neveztette ki miniszterelnökké. Kormányát azonban az antant nem ismerte el.

Románia 1919. augusztus 11-én ultimátumot intézett József főherceghez. Az
ultimátum szerint Magyarországnak teljesíteni kell minden román követelést,
feladni minden hadianyagát és hadikészletét, támogatnia kell Romániát a Bánát
megszerzésében, sőt politikai uniót kell létrehozni, amelyben a korábbi
Osztrák–Magyar Monarchiahoz hasonlóan a román király lenne Magyarország
uralkodója is. Harry Hill Bandholtz, az aznap érkezett amerikai megbízott ezt a
tájékoztatást adta József főhercegnek: „Figyelembe véve azt a tényt, hogy mivel
nem a román teljhatalmú megbízott adta át (ti. az ultimátumot), nyugodtan
megüzenheti a küldőnek, hogy menjen egyenest a pokolba.”

Horthy Miklós 1919. augusztus 18-án lépett először a nemzetközi politika elé
azzal, hogy fegyveres erejével rendet tesz az országban. „A ma reggeli ülésen
Horthy, az osztrák–magyar haditengerészet volt tengernagya kijelentette, hogy
kész újraszervezni a magyar hadsereget és négy nappal az erre vonatkozó engedély
kiadását követően már tényleges haderő felett redelkezhet.” 1919. március 21-én
megszületett a Magyarországi Tanácsköztársaság, ami felgyorsította a jobboldali
szervezkedéseket. Április 12-én megalakult az Antibolsevista Comité, május 5-én
pedig Károlyi Gyula vezérletével felállt az első ellenforradalmi kormány Aradon.
Ezt még három szegedi követte.

Horthy Miklós kommunistaellenes tiszti különítményekből hadsereget toborzott,
majd csapataival az antant engedélyének birtokában a Dunántúlra vonult,
főhadiszállását pedig Siófokon rendezte be.

Sir George Russel Clerk brit diplomata végül vele állapodott meg arról, hogy a
román kivonulás után az általa vezetett Nemzeti Hadsereg vegye át az ellenőrzést
Budapesten. A Tanácsköztársaság bukását követően, 1919. augusztus 7-én
megalakult a Friedrich-kormány.

Még 1919 elején a béketanács semleges bizottságokat jelölt ki az etnikai határok
megállapítására. Ez a Felvidéken például így zajlott: a semlegesnek nevezett
delegáció két tagja cseh születésű amerikai állampolgár volt (Jan Karmezin és
Robert Kamev). Ők Kassán a Schalkház szállodában hamisított jegyzőkönyveket
vettek fel, amelyek később a tárgyalásokon döntő érvként szerepeltek az
elcsatolás mellett. Ugyanakkor a Teleki-féle térképeket nem vették figyelembe.

A magyar küldöttség 1920. január 7-én érkezett Párizsba, gróf Apponyi Albert
vezetésével, hét főmegbízottal (gróf Teleki Pál, gróf Bethlen István, Popovics
Sándor, Lers Vilmos, gróf Somssich László, Zoltán Béla, Ottlyk Iván), valamint
számos más, a magyar állam érdekeinek képviseletére felkért megbízottal,
tanácsadóval és szakértővel. A delegáció titkári teendőit Praznovszky Iván követ
látta el. Ekkor került elő gróf Teleki Pál híres, a Kárpát-medence etnikai
viszonyait ábrázoló térképe, amelyen piros színnel jelölte a magyarságot. Innen
az elnevezés: „a vörös térkép”. A delegációt azonnal a Neuilly-ben lévő Château
de Madrid nevű szállóba szállították, és ott házi őrizetben tartották, azaz
valójában nem vehettek részt a konferencián. Csak 1920. január 16-án – a
béketervezet végleges lezárása után – nyílt lehetőség arra, hogy a magyar
küldöttség is előadhassa az álláspontját. Ekkor tartotta meg gróf Apponyi Albert
a francia külügyminisztérium földszinti dísztermében, a békekonferencia Legfelső
Tanácsa előtt, híres „védőbeszédét”.

Az új határokat elvileg a Thomas Woodrow Wilson amerikai elnök által
megfogalmazott nemzeti elv alapján jelölték ki, amelynek alátámasztása érdekében
a különböző delegációk számos anyanyelvi, illetve nemzetiségi térképet
igyekeztek felvonultatni. Ettől azonban több esetben, stratégiai, gazdasági,
közlekedési stb. szempontokra hivatkozva eltértek, például az összes, az új
határral párhuzamos út és vasút a határ túloldalára került (főleg katonai
okokból). Például az Arad-Nagyvárad-Szatmárnémeti út és vasút, a Csallóköz (a
megmaradt, összekötő utak nélküli sugaras szerkezet máig a magyar közlekedés
egyik gondja). Így kerültek egybefüggő magyar lakosságú tömbök is a határ
túloldalára (például a Csallóköz, Székelyföld, az egykori Partium és Bácska
egyes részei), noha legtöbbször ki lehetett volna jelölni megfelelő határt. A
magyar tárgyalási stratégia alapvetően Magyarország területi integritásának
megőrzését szerette volna elérni. Érveik az ország történelmi, földrajzi és
gazdasági egységét igyekeztek alátámasztani. Emellett a magyar delegáció kérte a
népszavazás lehetőségét is, a szövetségesek által sokat hangoztatott
önrendelkezés és nemzetiségi elvre hivatkozva. Apponyi beszéde sokakban nagy
hatást keltett, mivel azonban a békeszerződést illetően a döntés már
megszületett, érveit nem vették figyelembe.

A konferencia legfelső szervei a magyar felvetéseket meghallgatták, azonban
végül érdemi változtatások nélkül hagyták jóvá az év eleji tervezetet. 1920.
március végén a magyar tárgyalódelegáció, gróf Apponyi Albert vezetésével végleg
elhagyta a békekonferencia helyszínét Versaillest és hazautazott Budapestre. A
békekonferencia során ílymódon megszerkesztett és a győztes hatalmak
parancsaként megfogalmazott békeszerződés az Északamerikai Egyesült Államok, a
Brit Birodalom, Franciaország, Olaszország és Japán, mint a szerződés
szövetséges és társult főhatalmai, Belgium, Kína, Kuba, Görögország, Nicaragua,
Panama, Lengyelország, Portugália, Románia, a Szerb-Horvát-Szlovén Állam, Sziám
és Cseh-Szlovákország, mint a főhatalmakkal együtt a szövetséges és társult
Hatalmak és Magyarország között jött létre.

Első része a Nemzetek Szövetségének alapokmányát tartalmazta, a második rész
Magyarország határait rögzítette, a harmadik Magyarországnak a szomszéd- és a
többi országgal szembeni kötelezettségeit, az ötödik a katonai megkötéseket, a
hatodik a hadifoglyokkal, a hetedik a háborús bűntettekkel, a nyolcadik és
kilencedik a jóvátétellel foglalkozott. Az elkészült végleges szöveget a
delegáció átvette, majd Apponyi és a magyar delegáció tagjai hazautaztak. A
küldöttség jelentést készített a tárgyalásokról, de Apponyi nem volt hajlandó a
szerződést aláírni, mert a népszavazásra tett előterjesztését nem fogadták el.
Apponyi bízott a Millerand-féle kísérőlevélben, az abban megfogalmazott
hivatalos francia ígéretben. Millerand azonban a szerződés aláírása után
kijelentette, hogy a nagyhatalmak nevében vállalt hivatalos kötelezettségek
érvénytelenek.

Az aláírás helyéről és időpontjáról szóló döntést a Nagykövetek Konferenciája
május 22-én hozta meg. Május 23-án jegyzéket küldtek a magyar félnek, amely arra
is kitért, hogy a békeszerződést a magyar kormány egy avagy több tagjának kell
aláírnia, akiknek legkésőbb június 2-án meg kell érkezniük az aláírás helyére
Versailles-ba. A szerződést végül a lényegében erre kinevezett Simonyi-Semadam
Sándor kormányának küldöttei, Drasche-Lázár Alfréd rendkívüli követ és Benárd
Ágost, keresztényszocialista népjóléti miniszter írták alá 1920. június 4-én. A
szerződést, „tekintettel a kényszerhelyzetre, mely Magyarországra nézve a
világháború szerencsétlen kimenetele folytán előállott”, az 1921. évi XXXIII.
törvénycikkel iktatták be a magyar jogrendszerbe.

1919. január 29-én a balassagyarmati polgárok Vizy Zsigmond százados katonáihoz
csatlakozva fegyvert fogtak, s kiverték a megszálló cseheket, akik az Ipoly
völgyében vezető vasútvonal megszerzésével, az alakuló Csehszlovákia határainak
még délebbre tolásával próbálkoztak. Balassagyarmat ezzel kiérdemelte a Civitas
Fortissima, azaz a „legbátrabb város" megtisztelő címet.

A békeszerződés katonai rendelkezése szerint Magyarországon meg kellett
szüntetni az általános hadkötelezettséget. Csak önkéntes haderő lehetett,
összesen 35000 fővel lehetett (1750 fő tiszt és 1313 altiszt, a többi
sorkatona). A szerződés megtiltotta vezérkar felállítását, hadsereg és hadtest
szintek megszervezését. A fegyverzet terén 40250 puskát, 525 géppuskát, 140
aknavetőt és 105 tüzérségi löveget engedélyeztek. A hadseregnek páncélozott
járművei és repülőgépei sem lehettek. A dunai flottilla összesen három felderítő
századdal rendelkezhetett. Nem engedélyezték repülőgépek és hadihajók gyártását.
Az adriai hadiflottát elkobozták az olaszok részére.

A békeszerződés katonai rendelkezéseinek végrehajtását a Magyarországra delegált
Szövetséges Katonai Ellenőrző Bizottság ellenőrizte. Az ország védelméhez
szükséges fegyveres erő magvát ezekben az években az úgynevezett „rejtett
alakulatok” biztosították: a belügyi illetve a pénzügyi tárcához tartozó
vámőrség, csendőrség, határőrség, folyamőrség és a rendőrtartalékok. 1927-ben a
Szövetséges Katonai Ellenőrző Bizottság beszüntette a tevékenységét, enyhültek a
békeszerződés szigorú megkötései is; ekkor indulhatott meg a magyar honvédség
felfejlesztése.

Az Osztrák–Magyar Monarchia katonai céllal az I. világháború kitörésétől 1918.
október 31-ig 8 322 000 főt mozgósított. A világháború után a Magyar Királyság
lakóinak száma 20 886 487-ről 7 615 117-re esett vissza. 1910-ben a Magyar
Királyságban élő magyar népesség az össznépesség kb. 48,1%-át –
Horvát-Szlavónország nélkül 54,6%-át – tette ki. Noha az elcsatolt területeken
élők többsége nem volt magyar nemzetiségű, a békeszerződés során az
országhatárok megvonása gyakran nem követte a nyelvi vagy nemzetiségi határokat.
Sok esetben egységes tömbben élő magyar lakosságú területeket is elcsatoltak.
Mintegy 3,3 millió magyar rekedt kívül az új magyar állam határain. A magyar
nemzetiségűek lélekszáma az elcsatolt területeken az 1910-es népszámlálás
alapján:

Ami a gazdaságot illeti, a korábbi Magyar Királyságból a termőföld 61,4%-a, a
faállomány 88%-a, a vasúthálózat 62,2%-a, a kiépített utak 64,5%-a, a nyersvas
83,1%-a, az ipartelepek 55,7%-a, a hitel- és bankintézetek 67%-a került a
szomszédos országok birtokába. Ugyanakkor az ország fejletlenebb, inkább
mezőgazdasági területeit csatolták el (kivéve Burgenlandot), ezért relatíve
iparosodottabbá vált. Romániának és Jugoszláviának részt kellett vállalnia
Magyarország anyagi tartozásainak rendezésében a fennhatóságuk alá került
területek miatt.

A további intézkedések közé tartozott, hogy nem épülhet Magyarországon vasút
egynél több sínpárral. Magyarország azokról az Európán kívüli területi
előjogokról is lemondott, amelyek a korábbi Osztrák–Magyar Monarchia területéhez
tartoztak.

Az elcsatolt területeken az új rezsimek megbízhatatlannak tartották a korábbi,
többnyire magyar nemzetiségű értelmiségi, hivatalnoki réteget, és sokukat
elbocsátották. Nagy részük az 1920-as években Magyarországra települt át, ahol
komoly nélkülözések után is csak részben találtak munkát. Mindez belpolitikai
feszültségeket keltett, felerősítette a magyarországi antiszemitizmust.[forrás?]
A Magyar Katolikus Egyháznak csak négy egyházmegyéje maradt meg érintetlenül
Magyarország területén: a veszprémi, a székesfehérvári , a váci és az egri
érsekség.

A szerződést diktáló nagyhatalmak közül az Amerikai Egyesült Államok sosem
ratifikálta azt. Nagy Britanniában és Franciaországban is erős ellenállás
kísérte a ratifikációt. A francia parlamentben a békeszerződés ratifikációját
előadó Guernier csak azzal ajánlotta a véglegesítést, hogy a Millerand-féle
kísérőlevél (amelyet a magyar kormány Fouchet-jegyzék néven kapott meg) lényeges
módosításokra és enyhítésekre ad módot. Margain képviselő erre leszögezte, hogy
a kísérőlevél önmagában bizonyítja a szerződés megalapozatlan voltát. Briand
francia miniszterelnök és külügyminiszter pedig ugyanitt elismerte: a magyar
határok meglehetősen önkényesen lettek megvonva. A határ bizonyos érdekeket
sért, és bizonyos kiigazításokra lesz szükség.

Az angol parlamentben 1920. március 25-én Captain Elliot, 30-án pedig a
felsőházban lord Newton, viscount Bryce, lord Montagu, lord Sydenham, lord
Weardale, marquess of Crewe szólaltak fel Magyarország érdekében. 1921 májusában
még mindig a ratifikációs viták voltak napirenden, amikor hatvan képviselő
petícióban követelte a szerződés ratifikálásának megtagadását. A ratifikáció
végül csak a Millerand-kísérőlevél létezése miatt került elfogadásra.

A magyar külpolitikát a második világháború végéig egyértelműen a határrevíziós
törekvéseknek rendelték alá, a vezető politikában a „mindent vissza” hívei
többségben voltak a kompromisszumra is hajlandókhoz (például a székely-magyar
korridort követelőkhöz) képest. Horthy azonban óvatosan közelítette a kérdést,
és az apró lépésekben, de mindenekelőtt Anglia segítségében bízott. Az ország
hangulatának felidézésére: „...Megnyomorították a németet, a bolgárt és törököt
is. De... azoknak levágták egy-egy ujját, a magyarnak pedig kezét, lábát.”

A fegyverkezési és egyéb korlátozásokat 1937-ben felmondta a magyar kormány,
lényegében visszhang nélkül. Az elveszített területek egy részét a második
világháború előtt és alatt a Bécsi döntésekkel (1938 és 1940), illetve német
szövetségben fegyveres akciókkal az ország visszaszerezte. Az I. bécsi döntéssel
a Felvidék és Kárpátalja déli többségében magyarlakta részét, Csehszlovákia
német elfoglalásakor Kárpátalját, a II. bécsi döntéssel Észak-Erdélyt,
Jugoszlávia német lerohanását követően pedig Muraközt, Muravidéket, Dél-Baranyát
és a Bácskát.

Az 1947-es Párizsi békeszerződés visszaállította az 1937-es határokat, de három
Pozsonnyal szemben lévő falu, Oroszvár, Horvátjárfalu és Dunacsún, az ún.
Pozsonyi hídfő átkerült Csehszlovákiához, hivatalosan azért, hogy Pozsony
további fejlődéséhez, növekedéséhez elég terület legyen a Duna déli oldalán. (Ez
tette később lehetővé a Bős–nagymarosi vízlépcsőnél a Duna egyoldalú szlovák
elterelését.) Azóta Magyarország területe – apróbb kölcsönös területi
kiigazításoktól eltekintve – nem változott.

A második világháborút lezáró szerződésekhez nem társultak kisebbségvédelmi
jegyzékek. Csehszlovákiában a magyar ajkú lakosságot a kollektív bűnösség elve
alapján kezelték. A délszláv háború idején a volt Jugoszlávia területéről a
korábban ott élt magyarok egy része is áttelepült az anyaországba.

Nagy Britanniában már a húszas évek elején kampány indult a revízió érdekében.
Ennek első számú szószólója Lord Rothermere volt. „Magyarország nagy barátja,
aki először irányította rá a világ figyelmét Trianon igazságtalanságára, és aki
lankadatlanul küzd a magyar revízióért.” Sajnos, Rothermere nem rendelkezett
elegendő befolyással a nagypolitikában, azonban kitartó kampánya az 1938-as első
bécsi döntés idején hozta meg a gyümölcsét, amikor az angol politika nem
tiltakozott a határrevízió ellen.

Théophile Delcassé, aki már 1898 óta volt francia külügyminiszter, diplomáciai
tapasztalatai vitathatatlanok, így kommentálta Trianont: „Egy nemzet sincs
megalázva azzal, hogy legyőzték, vagy ha aláírt késsel a torkán egy végzetes
békeszerződést. Becstelenné válik azonban, ha nem tiltakozik, ha tönkretételéhez
maga is hozzájárulását adja. Nem a vesztés a bukás, hanem a lemondás”.

Magyarországon ma hivatalosan nincs revizionizmus, irredentizmus, ezeket a
nézeteket jellemzően a nemzeti radikális politikai pártok képviselik. Több
magyarországi szervezet, mozgalom is alakult a trianoni szerződés
felülvizsgálatára.



https://hu.wikipedia.org/wiki/Bastian_Schweinsteiger

 Bastian Schweinsteiger (Kolbermoor, 1984. augusztus 1. –) korábbi német
válogatott labdarúgó, jelenleg a Manchester United középpályása. Testvére,
Tobias a német harmadosztályban szereplő VfB Lübeck játékosa. Felesége Ana
Ivanović korábbi világelső szerb teniszező.

Az 1984. augusztus 1-jén Kolbermoorban született holland származású középpályás
még nem volt 21 éves, amikor kétszeres német bajnoknak mondhatta magát. Az
Oberaudorf és a Rosenheim csapatának érintésével 1998-ban került Münchenbe, a
juniorok "B" csapatával, illetve egy évvel később az a juniorok "A" csapatával
(a fináléban a Bayern München a VfB Stuttgart korosztályos csapatát verte meg
4–0-ra, Schweinsteiger négy gólpasszával[forrás?]) német bajnok lett. 2003-ban
és 2005-ben már a felnőttekkel ünnepelhette a bajnoki címet.

A berobbanást Franz Beckenbauernek is köszönhette, az elnök ugyanis a
sportszakmailag az értékelhetetlent súroló, 2002 őszén bemutatott produkció
láttán fiatalítást sürgetett. Ottmar Hitzfeld vezetőedző megfogadta a tanácsot
és Schweinsteigernek mindössze két közös edzés után bizalmat szavazott a RC Lens
elleni - a már kiesett bajorok számára tét nélküli - Bajnokok Ligája-mérkőzésen.
Az ifjú középpályás gólpasszal hálálta meg a lehetőséget. Nem egészen négy
héttel később a VfB Stuttgart ellen bemutatkozott a Bundesligában is, tavaszra
már kihagyhatatlan tagja volt a Bayern kezdő tizenegyének.

2004 júniusában mutatkozott be a felnőtt válogatottban a Magyarország ellen
elvesztett barátságos mérkőzésen. Egy évvel később, június 8-án szerezte első
gólját a válogatottban, amely 2–2-es döntetlent ért el Oroszország ellen. A
2008-as Európa-bajnokságon a Horvátország elleni mérkőzésen piros lapot kapott,
emiatt nem léphetett pályára az utolsó csoportmérkőzésen. Tagja volt a 2010-es
világbajnokságon bronzérmet szerző német csapatnak. Az Argentína ellen 4–0-ra
megnyert negyeddöntőben kitűnő játékának és két gólpasszának köszönhetően a
mérkőzés emberének választották. 2016. július 29-én bejelentette, hogy
visszavonul a válogatottól.



https://hu.wikipedia.org/wiki/Els%C5%91_vil%C3%A1gh%C3%A1bor%C3%BA

Az első világháború (I. világháború, a második világháború előtt egyszerűen csak
világháború vagy „nagy háború”) 1914-től 1918-ig tartott. A háború alatt egyesek
a háború, amely véget vet minden háborúnak szófordulatot használták. Az összesen
több mint 15 millió ember halálát okozó, négy éven át tartó öldöklő küzdelem a
korabeli gyarmat- és érdekeltségrendszer újrafelosztásával végződött.

A háború közvetlen ürügye a szarajevói merénylet volt, de kitörésének valós
okairól ma is vitatkoznak még a történészek. A hadi események a Szerbia elleni
osztrák–magyar hadüzenettel kezdődtek meg („Mindent meggondoltam, mindent
megfontoltam” mondta: I. Ferenc József). Bár több hadviselő nemzet katonai
vezetése meg volt győződve arról, hogy gyors offenzívával legyőzheti ellenfeleit
és fél év alatt („Mire a falevelek lehullanak,…” II. Vilmos) véget érhetnek a
hadmozdulatok, a háború végül négyévnyi véres küzdelembe torkollott.

A világháborúban a központi és az antanthatalmak álltak egymással szemben.
Kezdetben javarészt a központi hatalmak győzedelmeskedtek a csatákban, de pár
hónappal a háború kirobbanása után kialakult az úgynevezett álló vagy
állásháború. A frontvonalak alig változtak; ez a megváltozott harcmodor többek
között az új fegyverzeti eszközöknek volt köszönhető. Ilyenek voltak például a
géppuska, a kézigránát, az aknavető és a gyorstüzelő ágyú. A világháború alatt
vetették be harci alkalmazásra először a repülőgépet, a harckocsit és a harci
gázt.

A háború alatt meggyengült Oroszországban forradalom döntötte meg a cári
hatalmat, a háború végére az Osztrák–Magyar Monarchia szétesett, valamint a
német területszerzés illúziója is szertefoszlott. A győztes hatalmak által
diktált, háborút lezáró békerendszeren alapuló új társadalmi, politikai és
hatalmi viszonyok igazságtalanságai később a második világháború kitöréséhez
vezettek.

Az 1914–1945 közötti időszakot egyesek a második harmincéves háború időszakának
nevezik. Már 1946-ban Charles de Gaulle úgy nyilatkozott: „A mi győzelmünkkel
végződött harmincéves háború drámája számos váratlan eseményt foglalt magában”.
Erről a teóriáról írt Sigmund Neumann könyvében, szerinte az első harmincéves
háborúhoz hasonlóan a 20. század eleji nagy háború is több kisebb konfliktus
eredménye.

A 19. század végén a tudományos és technikai vívmányok következtében gyorsuló
ütemű termelés együtt járt a gyarmatbirodalmak nagyarányú növekedésével: új
nyersanyaglelőhelyek és piacok megszerzése lebegett a gyarmatosító államok szeme
előtt (imperializmus).

A világháború előtt a Föld térképét az európai érdekeltségek színezték be.
Európa országai közül ekkor kevés olyan akadt, amelynek nem voltak
gyarmatosított területei: ilyen kivétel volt az Osztrák–Magyar Monarchia, a
Balkán fiatal államai, Norvégia, Svédország és Svájc. A legnagyobb gyarmati
érdekeltséggel az Egyesült Királyság és Franciaország rendelkezett, illetve a
gazdaságilag akkor még értéktelen, de nagy területű Grönland révén, Dánia.
Emellett Olaszország és Spanyolország is fontos észak-afrikai területeket
birtokolt, de a Német Birodalom afrikai valamint jelentéktelen óceániai
gyarmatai nem álltak arányban gazdasági erejével. Az egyesült Németország 20 év
alatt olyan komoly geopolitikai erővé nőtte ki magát, hogy a császár
flottaépítési programot hirdetett, amelyet Tirpitz admirális dolgozott ki. Ez a
program viszont veszélyeztette a Brit Birodalom érdekeit, így hamar
szembekerültek egymással. A britek 1914-ig 28, míg a németek 18 olyan csatahajót
bocsátottak vízre, amelyek 20 mérföld távolságból is el tudták egymást
pusztítani. Közben más érdekellentétek is kialakultak, hiszen az Orosz Birodalom
a Balkánon kívánta megvetni a lábát, míg Franciaország a korábban elvesztett
területeket akarta visszaszerezni Németországtól.

Ezek az okok arra késztették Európa országait, hogy új katonai szövetségi
rendszereket hozzanak létre, amelyek később a világháború eseményeit is
meghatározták: az antant és a központi hatalmak. Ezeknek a „blokkoknak" a léte
ugyanolyan esetleges volt, mint a megelőző tömörüléseké. Az egyik oldalon – a
közös nyelv és kultúra összehangoló erejéből adódóan is – a Német Birodalom és
az Osztrák–Magyar Monarchia – oroszellenes – kettős szövetsége (1879. október
7.) állt. Később (1882. május 20.) az előbbi két birodalom és Olaszország
megkötötte a hármas szövetséget, ami nem a kettős szövetség kibővítése, hanem
egy új, alapvetően franciaellenes tömörülés volt.

1892. augusztus 17-én orosz–francia katonai egyezmény született, amelyet
1894-ben ratifikálták, majd ezt egészítette ki az 1904. április 8-án megkötött
francia–angol egyezmény, az Entente cordiale, azaz „szívélyes egyetértés” (innen
az antant hatalmak kifejezés). A viszony teljesen kölcsönössé 1907
augusztusában, az angol–orosz szerződés megkötésekor vált, innentől lehet
számítani a hármas antant létrejöttét.

A két szövetségi tömb első komolyabb incidense az első marokkói válság volt,
amikor Franciaország ki szerette volna terjeszteni hatalmát Marokkóra is. Ezt
megtudva II. Vilmos német császár Tangerbe érkezett, hogy biztosítsa
támogatásáról a marokkói szultánt. Ekkor a franciák mozgósítást rendeltek el a
német határnál. A háborút a nagyhatalmak végül megakadályozták. A marokkói
válságot 1906-ban konferencia keretében rendezték, amikor elismerték Marokkó
függetlenségét. 1911-ben újabb marokkói válság alakult ki, amikor felkelés tört
ki az országban. Vilmos császár 1911. július 1-jén Agadir kikötőjébe küldte a
Panther nevű hadihajót, az úgynevezett „párducugrás” azonban sikertelen volt. A
britek rákényszerítették a németeket Marokkó, mint francia protektorátus
elismerésére, cserébe viszont a németek afrikai területeket szereztek meg.

Az európai hatalmakat a török uralom alól felszabadult Balkán újrafelosztása is
szembeállította. 1908-ban a Monarchia annektálta Bosznia-Hercegovinát, ami a
nagyszerb álmokat dédelgető Szerbia számára elfogadhatatlan volt. A két ország
éles ellentéténél fajsúlyosabb probléma volt Oroszország és a Monarchia
viszonya, mivel Szerbia Oroszország pártfogoltja volt. A Monarchia félt attól,
hogy a kis balkáni államok területi növekedése az orosz befolyás növekedését
hozza magával, ezért ellene volt ezen államok területszerzéseinek. Az első
Balkán-háborúban a kis államoknak sikerült új területeket elhódítani az Oszmán
Birodalomtól, amit részben a háború után a nagyhatalmak is megerősítettek 1913.
május 30-án, a londoni egyezményben. Azonban Albánia létrejötte és a
kielégítetlen expanziós igények miatt egy hónap múlva kitört a második
Balkán-háború, amelyben a balkáni államok egymással harcoltak. A háború másfél
hónap után, augusztus 10-én a bukaresti békével ért véget. A balkáni államok
ezúttal sem voltak elégedettek az új határvonalakkal, ezért a világháború során
ismét szembekerültek egymással.

A boszniai annexió után a szerb nacionalista szervezetek – a szerb kormány
támogatásával – merényletek elkövetését tervelték ki. Ilyen szervezet volt a
Fekete Kéz is, amely szervezet első terve Oskar Potiorek táborszernagy, Bosznia
kormányzójának meggyilkolása volt, de még a tervezés során elvetették ennek a
megvalósítását. 1914 tavaszán viszont megtudták, hogy a Monarchia trónörököse
érkezik Szarajevóba, így ő lett az elsődleges célpont.

1914. június 28-án Ferenc Ferdinánd trónörökös egy boszniai hadgyakorlat
megtekintésére utazott Szarajevóba. A hadgyakorlattal éppen az volt a Monarchia
célja, hogy demonstrálja erejét a forrongó Balkánon. A délelőtt folyamán
merényletet kíséreltek meg a trónörökös ellen, amit ugyan ő maga sértetlenül
túlélt, ám kíséretének egyik tagja – egy katonatiszt – megsebesült. Nem sokkal
később Ferenc Ferdinánd útra kelt, hogy meglátogassa a kórházban a
katonatisztet, ám útközben Gavrilo Princip, a Fekete Kéz nevű titkos szerb
szervezet tagja pisztollyal halálosan megsebesítette őt és feleségét. A
merénylet éjszakáján a Monarchia több városában is, különösen a horvát és a
boszniai területeken, szerbellenes tüntetéseket tartottak. Ezeket az eseményeket
Oskar Potiorek is szervezte és támogatta. Ferenc József II. Vilmos német
császárhoz fordult, levelében utalva arra, hogy Szerbiával az ellentétek soha
nem simulhatnak el. Helmuth Johannes Ludwig von Moltke német vezérkari főnök
kifejtette: az erőviszonyok most a legkedvezőbbek, 1914 után csak romlani
fognak, mert Oroszország vasúti hálózatot épít ki, és ezzel gyorsabb
felvonulásra is képessé válik az orosz haderő. A válasz tehát ez volt: most,
vagy soha!.

A trónörökös temetése után, július 5-én Vilmos császár biztatta Ferenc Józsefet
az ultimátum megküldésére, és garantálta a német támogatást egy esetleges
háborúban. Két nappal később az osztrák-magyar kormányülésen arról tanácskoztak,
hogy Szerbia megtámadásával az Orosz Birodalommal is szembekerülnek, de nem
engedhették meg maguknak, hogy gyengének tűnjenek a szláv népek szemében a
trónörökös meggyilkolását követően. 1914. július 22-én Leopold von Berchtold
külügyminiszter megküldte Wladimir Giesl von Gieslingen belgrádi osztrák–magyar
követnek a Szerbia elleni ultimátumot. A követ másnap átadta a dokumentumot a
szerb kormánynak, 48 órát adva a válaszra. Július 25-én elfogadtak minden
pontot, kivéve az 5. pontot, amely a szuverenitás megsértésének tartottak. A
Monarchia ekkor részleges mozgósítást rendelt el, majd július 28-án hadat üzent
Szerbiának. Ezzel kezdetét vette az első világháború.

Magyarország mint az Osztrák–Magyar Monarchia része, külügyeiben nem független
politikai hatalomként lépett háborúba. A szerb helyzetre és a Ferenc Ferdinánd
ellen elkövetett merénylet jelentőségének túlbecsülésére jellemző, hogy a
háborús helyzet már 1914 júliusában megérett a konfliktusra. Ekkor már
nyilvánvaló volt, hogy Bécs nem mond le a Szerbia elleni akcióról, amelyhez gróf
Tisza István csak annyit tudott hozzátenni, hogy július 14-én feltételül szabta:
a Monarchia jelentse ki előre, hogy a Szerbia ellen indítandó akcióval
jelentéktelen határkiigazításokon kívül szerb területek megszerzésére nem
törekszik.

Mindkét szövetségi rendszer vezető tábornokai és más magas beosztású
katonatisztjei is gyors háborút vizionáltak. Ennek hatására a politikusok is
rövid fegyveres konfliktusokat reméltek, köztük II. Vilmos német császár is, aki
1914 augusztusában így indította útnak katonáit: „Mire a falevelek lehullanak,
győztes katonáim itthon lesznek!”.

1914. július 28-án az Osztrák–Magyar Monarchia hadat üzent Szerbiának. Másnap a
dunai flottilla bombázni kezdte Belgrádot, közben a szerbek felrobbantották a
zimonyi vasúti hidat. Ezzel megnyílt a balkáni front. Az osztrák haditerv
szerint pár hét alatt lerohanták volna Szerbiát, majd erőiket átcsoportosították
volna az orosz határra. Oskar Potiorek tábornok 140 000 fővel augusztus 12-én
lendült támadásba a Jadar folyó környékén. A támadás során azonban gondok
adódtak a koordinációval, és kénytelenek voltak megállni. Erre a szerbek
augusztus 13-án ellentámadásba lendültek, és tíz nappal később a Monarchia
csapatai visszavonultak. Ez viszont a haditerv teljes összeomlását jelentette,
mivel a gyors győzelem helyett át kellett szállítani a hadsereg egy részét
Galíciába, ahol szintén komoly kudarcokat szenvedtek el. Az osztrák katonai
vezetés, hogy javítson a helyzeten, egy újabb szerbiai támadást szervezett.
1914. szeptember 8-án átkeltek a Drinán és a Száván a Monarchia csapatai, de
16-án ismét ellentámadást indítottak a szerbek, ezért az osztrák vezérkar
kénytelen volt a visszavonulást elrendelni. A galíciai hadszíntéren is súlyos
csapásokat mértek az oroszok a Monarchiára, de ez nem tántorította el a
hadvezetést attól, hogy ismét támadást indítsanak Szerbia ellen. A korábban
megszerzett Száva és Drina menti hídfőállásokról november 5-én megindították a
harmadik offenzívát. November 15-én elfoglalták Valjevót, november 29-én pedig a
fővárost, Belgrádot. A szerbek azonban most is ellentámadást indítottak, és
december 15-ig Potiorek kiüríttette az addig megszerzett területeket. Ez a
támadássorozat hatalmas morális és embervesztességgel járt együtt, 150 000 fő
meghalt vagy megsebesült, 75 000 fő eltűnt.

A brit Winston Churchill, az admiralitás első lordja 1914 végén úgy gondolta,
hogy a Dardanellák ostromával az orosz flotta képes kijutni a
Földközi-tengerhez, és egyúttal Törökország kilép a háborúból. Ezért a brit
vezérkarnál azért lobbizott, hogy támadják meg a félszigetet. 1915 elején szabad
utat kapott, és kidolgozták az erre készített katonai terveket. 1915. február
19-én megkezdődött a támadás a tengeren, a március végéig tartó hadjárat azonban
sikertelen volt, mivel a törökök tengeri aknazárral és mozgatható lövegekkel
védték a török fővárost. Ezt követően úgy döntöttek, hogy a félsziget több
pontján partra szállnak az antantcsapatok. Április 25-én kezdődött meg az
offenzíva. A törökök létszámhátrányban voltak, és gyengébb volt a
lőszerellátásuk is. Vezetőjük Musztafa Kemal ezredes volt, akit német tanácsadók
segítettek. A partraszálló egységeket mégis komoly sortűz fogadta, és nagy
veszteségek árán tudtak partra szállni, ahol kialakult az állóháború. Több
hónapos harc után, 1915 novemberében elrendelték az antantcsapatok
visszavonását. December 7-én megszületett a végleges döntés, és az utolsó brit
alakulatok 1916. január 9-én távoztak a félszigetről.

A központi hatalmak a sikertelen szerbiai hadjáratokat követően úgy döntöttek,
hogy ráveszik Bulgáriát a csatlakozásra, ezt a török–bolgár egyezmény alapján
igyekeztek elérni. Bulgária a szerződésben megkapta Alexandrúpoli kikötővárost.
Bulgária belépése a háborúba 1915. október 11-én komoly változást hozott a
Balkánon. Az osztrák–magyar és a német csapatok pár nappal korábban, október
7-én megindították az offenzívát Szerbia ellen, két nappal később elesett
Belgrád. A bolgárok október 17-én hajnalban kelet felől hatoltak be szerb
területekre, és elfoglalták Makedóniát.

A kétszeres túlerővel rendelkező központi hatalmakat a szerbek egyedül nem
tudták feltartóztatni. A szerb királyi család először Brindisibe, majd Korfu
szigetére menekült, a szerb katonák többsége pedig Albánián keresztül jutott el
Korfura. A Monarchia ezt követően Montenegró és Albánia ellen vonult. Montenegró
1916. január 16-án kapitulált, és osztrák–magyar csapatok szállták meg az
országot. Albániát viszont nem sikerült teljes egészében elfoglalni,
Dél-Albániát az olaszok szállták meg. A bolgároknak sikerült görög területen
tartani a szerbeknek segítő brit–francia hadsereget. A központi hatalmak azonban
ekkor megálltak, és nem szorították ki az antant hatalmakat se Albániából, se
Görögországból, ami akkor még semleges ország volt.

Az antanthatalmak igyekeztek bevonni Görögországot a maguk oldalán a háborúba, a
németbarát királyi család azonban ebbe nem egyezett bele, így a balkáni antant
seregek csak a Vardar folyónál törtek be az ellenséges területre, lekötve a
központi hatalmak ottani erőit. 1917 júniusában azonban az antant nyomására a
kormány lemondatta Konstantint, és Sándor, az új király nem ellenezte a háborúba
való belépést. Elefthériosz Venizélosz miniszterelnök 1917. július 2-án hadat
üzent Németországnak és Bulgáriának. Ez a helyzet megerősítette az
antanthatalmak helyzetét, és 1918 júniusában Franchet d’Espèrey lett az új
főparancsnok, aki szeptember 14-én elrendelte a tüzérségi támadást, majd másnap
a gyalogság is megindult észak felé. A bolgár hadsereg nem tanúsított komoly
ellenállást, visszavonult az anyaországba. Szeptember 25-én brit csapatok
érkeztek Szófiába, két nappal később kikiáltották a Bolgár Köztársaságot. 1918.
szeptember 29-én Bulgária megkötötte a fegyverszünetet.

A bolgár fegyverszünet után a balkáni front összeomlott, az antanthatalmak gyors
iramban haladtak Belgrád felé. Mivel a padovai fegyverszünet nem rendezte a
balkáni front kérdését, november elején a Károlyi Mihály-kormány a magyar
érdekek védelme érdekében külön egyezmény megkötésére törekedett a franciákkal.
Franchet d’Espèrey jelenlétében 1918. november 13-án aláírták a belgrádi
egyezményt, amely rögzítette a magyar–szerb és magyar–román demarkációs
vonalakat. Ezt a fegyverszünetet viszont a magyarokon kívül senki nem ismerte
el, így a csehek, a románok és a szerbek is rátámadtak Magyarországra.

A Szerbia elleni hadüzenet után az oroszok is mozgósítani kezdtek, amit követett
a német mozgósítás. A franciák is felkészültek a mozgósításra. A német
elképzelések szerint először a franciákat szerették volna lerohanni, majd a
sikeres hadművelet megvívása után az oroszok ellen vetették volna be a német
főerőt. Ebből következik, hogy a németek csak viszonylag kis létszámú haderőt
hagytak a keleti határaikon. A terv viszont csődöt mondott, ugyanis az oroszok
gyorsan reagáltak, és augusztus 17-én az 1. orosz hadsereg átlépte a német
határt. Ezzel megnyílt a keleti front. Az első csaták orosz győzelmet hoztak. Az
előrenyomuló oroszokat végül a tannenbergi csatában sikerült visszaverni, de
taktikailag az antanthatalmak is nyertek, hiszen erőket vontak el a nyugati
fronttól. 1914. szeptember 9-én a németek indították meg a támadást a
Mazuri-tavaknál, és öt nappal később visszavonulásra késztették az orosz
egységeket az anyaországba.

Az osztrák–magyar hadsereg 1914. augusztus 23-án a Visztula és a Nyugati-Bug
között megtámadta a felvonuló orosz erőket. A támadás azonban hamar elbukott, és
vissza kellett vonulniuk a Dunajec és a Keleti-Beszkidek vonulatáig. A tél során
a Kárpátokban több kisebb csata is lezajlott, komoly veszteségeket okozva
mindkét félnek. 1915 februárjában a Mazuri-tavaknál újabb csata zajlott le, ahol
a németek győztek, viszont a Kárpátokban az oroszok tovább törtek előre nyugati
irányban, és március 22-én elfoglalták Przemyśl erődjét, ahol 120 000 katona
esett hadifogságba. A németek úgy döntöttek, hogy mielőtt vereséget szenvedne a
Monarchia, csapatokat küld a keleti frontra. 1915. május 2-án hajnali 3 órakor
komoly tüzérségi támogatással megkezdődött az offenzíva. Már az első napon
sikerült Gorlice mellett áttörni az orosz vonalakat, akik a Prut és a Dnyeszter
mellé vonultak vissza. A központi hatalmak folytatták az előrenyomulást, és
június 3-án visszafoglalták Przemyślt, az oroszok augusztus végén kiürítették a
kongresszusi Lengyelországot is.

Az orosz vezetés 1916. március 18-án – a korábban elvesztett területek
visszaszerzése miatt – megindította a Naracs-tavi offenzívát. A tüzérségi
lövegek vontatása nehézkes volt, mert az olvadó hó miatt a vidék sártengerré
változott. Így a támadás elakadt, majd áprilisban a németek ellentámadást
indítottak, amelynek eredményeként kisebb orosz területeket foglaltak el.

1916-ban a verduni csata komoly német erőket kötött le. Az oroszok ezeket az
erőket kívánták megosztani, ezért 1916. június 4-én megindították a
Bruszilov-offenzívát. Bruszilov új stratégiát alkalmazott, ami szerint rövid és
intenzív tüzérségi zárótűzzel szétrombolta az ellenséges vonalakat, egyúttal
megakadályozta, hogy rendezni tudják soraikat. A tüzérség ezután a meginduló
gyalogságot követte, így a katonák könnyebben eljutottak az ellenséges
vonalakhoz. Az elképzelés bevált, az oroszok komoly sikereket értek el, és 1916.
június 8-án elfoglalták Luck városát. Ezután azonban a németek erősítést küldtek
a Monarchiának, és június második felében visszaszorították az ellenséget.
Bruszilov június 28-án újabb támadást indított, és egészen a Kárpátokig
nyomultak előre. A hadművelet csak részben érte el a célját. Az oroszok és a
Monarchia csapatai is teljesen kimerültek, viszont a németek Verduntől vonták el
erőiket.

Az antanthatalmak az Osztrák–Magyar Monarchia gyengítése érdekében a maga
oldalán hadba akarták hívni Romániát, jelentős területeket ígérve neki. A román
kormány 1916 nyarán úgy látta, hogy elérkezett az antant győzelme, ezért július
6-án felajánlotta csatlakozását az antanthatalmakhoz, ami augusztus 27-én a
Monarchia elleni hadüzenettel meg is történt. A keleti front kibővült, és ez
váratlanul érte a Monarchiát. Nem volt elegendő katonai erő Erdélyben, és a
román haderő ezt kihasználva 60–80 kilométerre is benyomult egyes részeken.
Eközben délről a bolgárok megtámadták Romániát, így a román katonai vezetés
leállította az erdélyi támadást. A magyar csapatok megsegítésére érkezett német
egységek viszonylag gyorsan visszavetették a román csapatokat, és december 6-án
Bukarestet is elfoglalták. Bár Moldva északi részén az antant és főleg az Orosz
Birodalom segítségével a román hadsereg meg tudta vetni a lábát, de az 1917-es
októberi orosz forradalom után a román kormány kénytelen volt december 9-én
fegyverszünetet kérni. 1918. május 7-én aláírták a bukaresti békét.

1917 februárjában forradalom tört ki az Orosz Birodalomban, majd 1917. március
15-én II. Miklós orosz cár lemondott a trónról. A polgári kormány folytatta a
háborút. 1917. július 1-jén megkezdődött a Kerenszkij-offenzíva, amely két
héttel később kifulladt. A központi hatalmak július 19-én ellentámadást
indítottak, és visszahódították Bukovinát és Kelet-Galíciát, a németek északon
szeptember 3-án elfoglalták Rigát, szeptember 22-én Jekabpilszt. Az oroszoknak a
belső ellenségekkel is meg kellett küzdeniük. A bolsevikok támadást indítottak
az új kormány ellen, majd az 1917 november elején meg is bukott. A szovjet
hatalomátvétel után Leninék legfontosabb dolga a világháborúból való kilépés
volt. A németekkel december 3-án kezdődtek meg a tárgyalások, majd 1917.
december 15-én Breszt-Litovszkban fegyverszüneti megállapodást írtak alá. A
háromhónapos tárgyalás után, 1918. március 3-án aláírták a breszt-litovszki
békét. Ezzel a keleti front megszűnt.

A Német Birodalom a Moltke-terv (a Schlieffen-terv átdolgozása) alapján 1914.
augusztus 4-én megtámadta Belgiumot, megnyitva a nyugati frontot. A németek már
másnap jelentős ellenállásba ütköztek, és a liège-i erődítményrendszer
megszerzéséért komoly csatát kellett vívniuk a belgákkal. Augusztus 17-én végül
elesett az erődrendszer. A német terv a csata miatt kétnapos csúszásban volt,
segítve a franciákat és a briteket a csapataik megerősítésében. A franciák a
XVII. terv szerint betörtek Elzászba és Lotaringiába, a német erők azonban
néhány nap megállították őket, sőt 1914. augusztus 20-án ellentámadásba
lendültek, és sikeresen visszavetették az ellenséget. Eközben az Ardennekben is
komoly küzdelmek zajlottak, a németek azonban a jobb kiképzésüknek köszönhetően
egészen Sedanig illetve Verdunig vissza tudták szorítani a francia hadsereget. A
Sambre és a Mons-csatorna környékét ekkor érte el a német jobbszárny, a küzdelem
kiegyenlített volt mindaddig, amíg a németek el nem foglalták augusztus 20-án
Brüsszelt, mivel a főerőket a város eleste után gyorsan át tudták
csoportosítani. A franciáknak vissza kellett vonulniuk, viszont a
Mons-csatornánál az angolok tartották magukat.

1914. augusztus 25-én Joseph Joffre tábornok általános visszavonulást rendelt el
a Somme folyóig, majd innen tervezte meg az újabb offenzívát, a német főerők
azonban gyorsan közelítettek, így még hátrább rendelte csapatait, egészen a
Marne folyóig. A németeknek azonban nem volt elég erejük Párizs átkarolására,
így a jobbszárnynak frontálisan kellett a francia főváros felé nyomulni. A
kimerült támadók a hadtáp és utánpótlási útvonalak meghosszabbodása miatt nem
voltak képesek rövid idő alatt a francia–angol hadsereggel szemben annyi erőt
felsorakoztatni, amivel további sikereket érhettek volna el. Ezt felismerve
Joffre szeptember 5-én támadást rendelt el a Marne-nál, miközben a németek
átkeltek a folyón. A franciák az első napon 600 taxit rendeltek, hogy minél
előbb katonákat szállíthassanak a frontra. A négy napig tartó csatát követően a
németek visszavonultak az Aisne folyóig. A csata a Moltke-terv teljes bukását
hozta, a németek nem tudták hat hét alatt bevenni a francia fővárost.

Az első marne-i csata után mindkét fél belátta, hogy a jól kiépített
megerősített fedezékekbe beásott gyalogság elleni frontális támadás reménytelen,
ezért megkezdődött a „versenyfutás a tengerhez”. Mindkét fél az ellenség
szárnyának megkerülésével próbált sikereket elérni, de csak a frontvonal további
kiszélesítését érték el. Például az antanthatalmak kezén volt a belga Antwerpen
városa is, mélyen a német vonalak mögött. A német vezérkar ezért a város
ostromáról határozott 1914. szeptember 28-án, és megkezdték a város bevételéhez
a tüzérségi előkészítést. Az ezt követő néhány napos harc után, október 6-án az
antant csapatai feladták a hiábavaló védelmet és kiürítést rendeltek el. A
várost végül október 10-én foglalták el a Német Birodalom egységei. Ezt követően
a németek Ypres-nél próbálták meg áttörni az ellenséges vonalakat. Az első
ypres-i csata október 12-i kezdetekor a németek erőfölényben voltak, de néhány
nappal később már a belga, francia és angol egységek együttes ellenállása
megállásra késztette őket. Az antant ellentámadása, majd a németek második
támadása is kudarcba fulladt, és a nyugati fronton első ízben alakult ki
állóháború.

A lövészárok-hadviseléssel a nyugati fronton patthelyzet alakult ki. 1915.
február 16-án a franciák Reims és Verdun térségében indítottak támadást. A
frontvonal 240 000 fős veszteség mellett is alig mozdult valamit. Németország
1915 áprilisában ismét Ypres-nél próbálta áttörni a vonalakat. A második ypres-i
csata során vetették be első ízben a harci gázt, amivel komoly veszteségeket
(5000 katona meghalt) szenvedett el az ellenség, viszont a frontvonal egy hónap
elteltével egy métert sem változott, mert az angolok védeni tudták a várost. A
franciák és az angolok közben május 9-én Artois-ban indítottak támadást.
Sikeresen betörtek az ellenséges állásokba, de végül minden alkalommal
visszaverték őket. Ezt belátva Joffre június 20-án leállította a támadásokat. Az
év őszén ismét támadásba lendültek az angol és a francia katonák Champagne-ban
és Artois-ban. Mindkét területen sikeresek voltak a támadások, elfoglalták a
német elsődleges vonalakat, azonban a hátsó állásokat a keleti frontról
átvezényelt katonákkal töltötték fel, akik megtartották ezeket a pozíciókat.
1915. október 7-én Champagne-ban, október 14-én Artois-ban is befejeződött az
antant támadása.

Erich von Falkenhayn német vezérkari főnök 1916 elején új támadást tervezett
Verdunnél. A verduni csata február 21-én nyolcórás tüzérségi tűzzel vette
kezdetét, majd megindult a gyalogság rohama, és hatalmas áldozatok árán nyolc
kilométerrel tolták előre a frontvonalat. Ekkor teherautókon francia utánpótlást
szállítottak a frontra, akik végül megállították a németeket. Márciusban
áthelyeződött a támadás a Maas folyótól nyugatra, ahol a németek ismét előre
tudtak nyomulni, és 4–5 kilométert haladtak előre, elfoglalva a „Halott ember
dombját”. Áprilisban a németek a verduni erőd ellen indultak, de a december
18-ig tartó harcokban sem tudták azt bevenni, a franciák 169 000, a németek
149 000 katonát veszítettek a 10 véres hónap alatt. Az antanthatalmak a verduni
csata alatt a német erők megbontása végett megegyeztek, hogy az olasz és a
keleti fronton, majd a nyugati fronton is támadást indítanak. 1916. június 24-én
Péronne városától nyugatra a Somme folyónál megkezdődött a tüzérségi
előkészítés, majd július 1-jén reggel fél 8-kor a gyalogság is megindult a német
vonalak felé. A csata totális katasztrófává vált a britek számára. Az első napon
a vezérkar azt sem tudta, hogy mi folyik a csatatereken, a németek minden
támadást visszavertek. A november 18-ig tartó kisebb támadások során is csak tíz
kilométerrel tudták előrébb tolni a vonalaikat. A somme-i csatában az
antanthatalmak 794 238, a németek 537 918 katonát veszítettek.

1917. április 9-én az angolok a második arrasi csatában ismét bevetettek
tankokat, a franciák pedig a második aisne-i csatában először alkalmazták ezt az
új harci technikát. Ezzel sem sikerült azonban az egy hónapos csatákat
megnyerniük. A francia haderőben ez komoly válsághoz vezetett, és súlyosbította
a helyzetet, hogy az oroszok által ide vezényelt két orosz dandár közül az egyik
fellázadt. Pétain tábornok, az új vezérkari főnök, 23 oroszt végeztetett ki. Az
angolok 1917. június 7-én, Messines-nél támadást indítottak. A csatában
tökéletesítették a korábbi eszközöket: alagutakat fúrtak és abban robbantottak,
a detonáció után megindult a tankok és a gyalogság együttes rohama, melynek
köszönhetően általában bevették a kijelölt állásokat. Július 31-én újabb angol
támadás következett Ypres-nél. A november 6-ig tartó ütközetekben végül az
angolok elfoglalták Passendale romjait. Az angolok következő támadása Cambrai
mellett történt, amikor már tömegesen vetették be a harckocsikat. A november
20-án kitört cambrai-i csata már előrevetítette a jövő harcászatát. A tüzérségi
előkészítés után a tankokkal és repülőkkel támogatott gyalogság 15 kilométer
széles szakaszon nyolc kilométert nyomult előre. A területet azonban mégsem
tudták megtartani, mert a németek két nappal később megállították az
előrenyomulást, és november 30-án ellentámadást indítottak, melynek során
visszafoglalták az elvesztett területeiket.

1917 elején megváltozott a helyzet a tengeri hajózásban. A németek meghirdették
a korlátlan tengeralattjáró-háborút. Az Atlanti-óceánon minden tengeri
szállítást végző hajóra tüzeltek a német tengeralattjárók. Miután több amerikai
kereskedelmi hajót is elsüllyesztettek, és a Zimmermann-távirattal Németország
be kívánta vonni a háborúba Mexikót, április 6-án az Amerikai Egyesült Államok
hadat üzent nekik. Ezt követően megkezdődött az amerikai szárazföldi haderő
felkészítése és Európába szállítása. Mivel ez jelentős időt vett igénybe, a
német hadvezetés felismerte, hogy a háborút eldöntő támadást azelőtt kell
megindítani, mielőtt az amerikai csapatokat bevetik a nyugati fronton. A német
vezérkar ekkor már csak egy mindent elsöprő utolsó támadásban látta a háború
megnyerésének esélyét. Érdekes módon a német politikai vezetésnek semmilyen
beleszólása nem volt ebbe a kérdésbe. 1917. június 25-én megérkeztek az első
amerikai csapatok, akik az Amerikai Expedíciós Hadsereg tagjai voltak.
Ugyanakkor az amerikaiak nem szálltak be a küzdelembe egészen októberig.

A tavaszi offenzíva 1918. március 21-én kezdődött a Michael hadművelettel,
amikor Arras és La Fère között megindultak előre a német csapatok. A támadás egy
hét után kifulladt, ezért április 9-én Armentières és Canal d’Aire (a magyar
forrásokban La Bassée-csatorna néven említik) között újabb hadműveletre, a
Georgette hadműveletre került sor. Armentières városát elfoglalták, de
összességében a támadással nem sikerült elérni azokat a stratégiai
célkitűzéseket, amelyek miatt Ludendorff a támadás megindítása mellett döntött.
Viszont úgy vélte, hogy nem szabad a kezdeményezést átengedni a szövetségeseknek
és további támadásokat kell vezetni. 1918. május 27-én a németek újabb támadást
indítottak Soissons és Reims között. A harmadik aisne-i csata (vagy másképpen
Blücher-Yorck hadművelet) során a szövetségesek 137 000, a németek 130 000 főt
vesztettek halottakban és sebesültekben, a hadművelet június 6-án történő
lefújásáig. Június 9-én kezdődött a tavaszi offenzíva negyedik támadása, a
Gneisenau hadművelet, amit az amerikai és francia hadsereg megállított, ezért
június 12-én abbamaradtak a további támadó hadmozdulatok. 1918. július 15-én
indította meg Ludendorff a világháború utolsó német offenzíváját. A második
marne-i csata első két napján sorban akadtak el a támadó csapatok, majd július
17-én az antanthatalmak ellentámadásba lendültek, és július 20-án a németek már
visszavonultak.

1918. augusztus 8-án az antanthatalmak új stratégiával, 600 tankkal és 2000
repülőgéppel megindították támadásukat Amiens városánál. A száznapos offenzíva
során 20 km-re nyomultak előre, a németeknél pedig teljes volt a zűrzavar. A
német hadvezetés viszont nem látta be az új stratégia sikerét, és továbbra is
kitartott korábbi elképzelésében. Ferdinand Foch marsall 1918 szeptemberében
általános offenzívát tervezett. A nyugati fronton több területen
összpontosította erőit úgy, hogy több frontszakaszról átcsoportosította a védők
egy részét. Foch ugyanis tudta, hogy a németek már nem képesek támadást
indítani. 1918. szeptember 26–28. közötti három napon Verdunnél, Reimsnél,
Cambrai-nál és Flandriában megindultak előre az antantcsapatok. A németek nem
tudták tartani állásaikat, és az állóháborút egy más jellegű, sokkal
mozgalmasabb hadműveleti időszak követte.

Németországban a kieli matrózok engedetlensége és október 29-én kitört lázadása
hamarosan forradalomhoz vezetett, november 9-én a császár lemondott a trónról,
és Hollandiába menekült. Ezt követően november 11-én írták alá a franciaországi
compiègne-i erdőben állomásozó vasúti szerelvényen a fegyverszüneti egyezményt a
Német Birodalommal, amely „a tizenegyedik hónap tizenegyedik napján 11 órakor”
lépett életbe. Ekkor a nyugati fronton szemben álló hadseregek beszüntették a
harcot, és visszavonultak állásaikból.

Olaszország 1915-ben lépett be a világháborúba az antant oldalán. Tette ezt
annak ellenére, hogy korábban a központi hatalmakkal kötött szövetséget.
Olaszországnak és a Monarchiának ugyanis ütköztek az érdekeik, mindketten igényt
tartottak bizonyos balkáni területekre, és egymással szemben is voltak területi
vitáik.

Olaszország antanthoz való csatlakozását végül furcsa módon a központi hatalmak
sikerei hozták el. A német és az osztrák–magyar támadásoknak köszönhetően
Oroszország engedékenyebbé vált az olaszokat illető területek kérdésében.
Áprilisban az antant partra szállt a Dardanelláknál, Olaszország pedig a
központi hatalmak gyors összeroppanására számítván egyezséget keresett az
antanttal. Megkötötték a londoni egyezményt, amelyben az olaszok vállalták, hogy
egy hónapon belül hadba lépnek a Monarchia ellen. A Monarchia az utolsó utáni
pillanatban (május 9.) még egy – a korábbinál jóval csábítóbb – ígérettel
fordult Olaszországhoz, de az addigra már elkötelezte magát az antant oldalán.
Május 23-án Olaszország hadat üzent az Osztrák–Magyar Monarchiának.

Az olasz hadüzenet után azonnal támadásba lendültek az olaszok az Isonzónál. Az
év végéig négy csatát, a háború végéig összesen pedig tizenkettőt vívtak meg. Az
olaszok 1915–1917 között sikertelenül próbálták meg áttörni a Monarchia
védelmét, sőt 1917. október 24-én az utolsó isonzói csatában Caporettónál
osztrák–magyar és német csapatok törték át az olasz frontvonalat. Az olasz
hadsereg 40 000 katonája meghalt, 300 000 fogságba esett, a központi hatalmak
viszont nem tudták folytatni a támadást. A német katonákra a nyugati fronton
volt szükség, a kieső haderőt a Monarchia nem tudta pótolni.

1918 elején az antant pótolta a kieső haderőt, és 60 hadosztállyal várta az
osztrák–magyar hadsereget. A Monarchia viszont csak 54 hadosztályt tudott
kiállítani. További súlyos gond volt az utánpótlás megoldása. A hadianyaggyártás
az előző évhez képest felére csökkent, az élelmezést sem tudták megoldani, ezért
a május 28-ai támadást június 15-ére tették át. A négynapos csata után az
osztrák–magyar hadseregnek vissza kellett vonulnia. A Monarchia nem sokkal ezt
megelőzően a tengeren próbálta meg áttörni az antant blokádját, de sikertelenül,
sőt még a Szent István csatahajó is elsüllyedt.

Október 24-én az olasz hadsereg jelentős támadást indított (Vittorio Venetó-i
csata), és gyors ütemben foglalták vissza a korábban a caporettói áttörés alatt
elvesztett területeket. A csata során a Monarchia hadserege gyakorlatilag
felbomlott, és nem tudott ellenállni az olaszoknak. A katonai vereséget követte
a Monarchia felbomlása: október 21-én az osztrák Ideiglenes Nemzetgyűlés
bejelentette az elszakadást a birodalom többi részétől, egy héttel később
kihirdették Csehszlovákia megalakulását, Budapesten pedig kitört az őszirózsás
forradalom. Október 29-én a Monarchia képviselői békét kértek az olaszoktól,
akik azonban folytatták az előrenyomulást, 30-án elérték a Livenza folyót és
elfoglalták Vittorio városát. November 3-án a Monarchia ismét megadást kért az
olaszoktól, akik a párizsi szövetséges legfelsőbb parancsnoksággal való
konzultálás után megszabták feltételeiket. Olaszország és a Monarchia képviselői
november 3-án a Giusti-villában, Padova közelében írták alá a fegyverszüneti
egyezményt, amely másnap lépett hatályba.

Az első világháború az ázsiai kontinensen – a kínai Csingtao ostromának
kivételével – a Közel-Keletre és a Kaukázusra koncentrálódott.

Törökország hadüzenet nélkül 1914. október 28-án megtámadta az Orosz Birodalmat.
A Yavuz (korábban Goeben) és a Midilli (korábban Breslau) öt kisebb török
hajóval együtt lőni kezdték Szevasztopolt, Odesszát és Feodosziját. Ezután az
antanthatalmak megszakították a diplomáciai kapcsolatot az Oszmán Birodalommal.
November 3-án elsőként Oroszország, majd két nappal később Franciaország és az
Egyesült Királyság is hadat üzent neki. A hadüzenet követően a törökök a
kaukázusi régióba csoportosítottak 150 000 főt, az oroszok viszont a már meglévő
100 000 fős hadsereget nem erősítették meg. Az oroszok november elején
megindították a Berchman-offenzívát, amit a törökök pár hét alatt visszavertek,
majd ellentámadásba lendültek, és megtámadták Sarıkamış városát. A török
stratégia sikertelennek bizonyult, az oroszok minden támadást visszavertek, és a
török erők fele megsemmisült. Ezután a törökök és az oroszok Perzsia területén
harcoltak, itt is kialakult az állóháború. Az oroszok igyekeztek kimozdítani a
törököket, és 1915 végén megtámadták Köprükeyt, amit a törököknek nem sikerült
visszaverni, és az ellenség elfoglalta Trabzont, Bayburtot és Erzincant is.

1916-ban és 1917-ben nem történtek komolyabb összecsapások, a felek más
frontokra vezényelték át csapataikat. 1917 decemberében az oroszok
fegyverszünetet kértek, majd 1918 márciusában a breszt-litovszki békével
megszűnt a front.

A britek a törökök elleni hadiállapot beálltával megtámadták Kuvait felől a
Perzsa-öböl menti török partvidéket, majd annak elfoglalása után Baszra városa
felé nyomultak előre. November 22-én a város brit kézre került, majd tovább
haladtak Bagdad felé. December 9-én Al-Qurna városát is elfoglalták. A törökök
hátrányban voltak a britekkel szemben, mivel a bagdadi vasútvonal még nem
készült el, így nem tudták gyorsan szállítani a csapataikat.

Az oroszok 1915 őszén úgy döntöttek, hogy támadást indítanak Észak-Perzsián át
Bagdad és Moszul irányába. A törökök azonban visszaszorították az ellenséget
Hamadán városáig. Az angolok ellen is jól védekezett az oszmán hadsereg, és a
Kút városába visszaszorított angoloknak 1916. április 29-én ismét vissza kellett
vonulniuk Amára városába. Az angolok ezért augusztusban Maude tábornokot
nevezték ki a brit erők parancsnokságának. Maude csapatai december 13-án
megindították a támadást észak felé. 1917 februárjában elfoglalták Kút városát,
majd március 11-én Bagdadot. Novemberben azonban kolerában elhunyt a tábornok,
és az új parancsnok William Marshall tábornok lett. Ekkor viszont a palesztin
frontra kellett átvezényelni két kisebb indiai hadseregcsoportot, ahol megakadt
az angolok támadása, majd 1918 tavaszán további egységekkel csökkent a
mezopotámiai brit hadsereg. A helyzet csak őszre rendeződött, és Marshall
tábornok 1918 októberében már Sarkat térségében harcolt a törökök ellen. Az
indiai lovashadosztály november 14-én elfoglalta Moszult.

A törökök 1915. január 26–27-én két kisebb hadsereggel Kantara illetve Szuez
ellen vonultak. Friedrich Kress von Kressenstein vezette Szuezi Expedíciós Erők
Dél-Palesztinából nyomultak a csatorna felé, amit február 2-án értek el, és
másnap Iszmáilijánál átkeltek rajta. Az indiai tüzérség által támogatott
egyiptomi erők azonban meghátráltatták a támadókat, és a törökök még aznap este
visszatértek a Sínai-félszigetre. 1916-ban több ízben, először áprilisban
Kantara, majd augusztusban Romani ellen kíséreltek meg támadást, de a 100 000
fős egyiptomi angol sereg visszaverte azokat, sőt az angolok elfoglalták a
Sínai-félszigetet.

A törököknek komoly gondot okozott az arab felkelés, az angolok által támogatott
lázadás kisebb sikereket ért el, de Medina és a vasút török kézen maradt. Ezért
angol katonai tanácsadókkal megerősítve – mint Lawrence százados – az arabok
folyamatosan rongálták a vasutat. Az új gerillahadsereg az angolok egyik
segédcsapataként működött.

1917. január 9-én a britek már Rafahot is elfoglalták, de Gáza és Beér-Seva
mellett komoly török erőkkel találták magukat szemben, és kialakult az
állóháború. Novemberben megerősítették az angolok csapataikat, és előbb
Beér-Sevát, majd Gázát is elfoglalták. 1917. december 9-én Jeruzsálem is angol
fennhatóság alá került. Az 1918 tavaszi brit támadásokat fel kellett
függeszteni, mivel a nyugati fronton erősítésre volt szükség. A francia hajók
60 000 katonát és a nehéztüzérséget átszállították Európába. A nyár folyamán
ezeket az egységeket visszahajóztatták, és szeptemberben újra megindultak a brit
csapatok. Szeptember közepén elfoglalták Haifát és Beisan városát, majd Ammánt
is. Damaszkusz október 1-jén került brit fennhatóság alá, majd Bejrútot is
elfoglalták. A törököknek 20 000 katonája volt, a briteknek háromszor annyi. A
túlerő miatt a palesztinai front összeomlott.

A törökök 1918 október közepén fegyverszünetet kértek, amelyet október 30-án
írtak alá Mudrosz kikötőjében. A törököknek ki kellett üríteni az arab
területeket, át kellett adni a hajóikat az antanthatalmaknak.

Afrikában a központi hatalmak közül csak Németország rendelkezett gyarmatokkal,
ezen területek az alábbiak voltak: Togo, Kamerun, Német Délnyugat-Afrika (ma
Namíbia), Német Kelet-Afrika (ma Tanzánia része). A térségben állomásozó német
haderő létszáma 30 000 fő volt, ezzel szemben az antanthatalmak 92 000 fővel
rendelkeztek.

A felek elsőként Togóban ütköztek meg. A hely fontosságát a Kaminában felépített
nagy hatótávolságú rádióállomás jelentette. 1911-től 1914 júniusáig a Deutsche
Post finanszírozta a Telefunken kísérleti rádióadásait. A kaminai adó volt a
világ első transzkontinentális rádióadásra képes állomása. A kísérletek élénk
titkosszolgálati érdeklődést vontak magukra. A rádiótechnológia fejlődésével
1914 júniusára a Telefunken állomása képes lett az 5500 km távolságban levő
naueni német rádióadóval rendszeres, hibamentes és világosan érthető kapcsolatot
teremteni. Togóban 1200 fő volt a német helyőrség, amely néhány hetes küzdelem
után, augusztus 26-án adta meg magát.

Kamerunt sem tudta a Német Birodalom sokáig megtartani, mert az északi-tengeri
brit haditengerészet blokád alatt tartotta a német felségjelű hajókat. Az antant
szeptemberben támadta meg a német gyarmatot. A britek Nigéria felől, a franciák
pedig délről támadtak. Szeptember 27-én foglalták el a kameruni fővárost,
Dualát. Ekkor a 12 000-es német helyőrségből majdnem 4000 főt elfogtak, 8000
katona Jaundéba menekült, és még egy évig küzdöttek, majd 1916 februárjában
mintegy 7000 katona és 7000 civil a semleges spanyol gyarmatra, Spanyol-Guineába
menekült.

Délnyugat-Afrika az első világháborúban szintén az antanthatalmak felügyelete
alá került. A britek dél-afrikai katonákkal együtt 1914 szeptemberében
indították meg a támadást, majd szeptember 19-én elfoglalták az első várost,
Lüderitzet. Ezekben a napokban azonban a Dél-afrikai Unióban kitört a
Maritz-felkelés. A több hónapig tartó harcok lekötötték a britek erőit, ezért
szüneteltek a harcok Délnyugat-Afrikában. Az 1915 februárjában leverték a
felkelést, és visszatértek a katonák az afrikai német gyarmatra. Lüderitzből még
januárban 25 000 katona indult Swakopmund elfoglalására, amely 170 mérföldre
feküdt a fővárostól, Windhoektól. Ezt követően a főváros bevétele következett. A
németek folyamatos hátrálása következtében 1915. május 1-jén át kellett helyezni
a gyarmati fővárost Grootfonteinba. Tizenegy nappal később Windhoek elesett. A
hadjárat utolsó nagy ütközetére Otavifontein mellett került sor, ahol 800–1000
német állt szemben a személyesen Louis Botha vezette erőkkel. Az eredmény nem
lehetett kétséges, a németek döntő vereséget szenvedtek, és a katonák az ország
északi területeire szorultak. Végül 1915. július 9-én letették a németek a
fegyvert.

A legnagyobb afrikai német gyarmat Német Kelet-Afrika volt. 1914. augusztus 5-én
a britek a fennhatóságuk alatt álló Uganda felől inzultálták a németek egyik
folyami előőrsét. Az első komoly támadást három nappal később hajtották végre a
tenger felől, amikor a brit haditengerészet hajói Dar es-Salaamot lőtték. Három
hónappal később a britek újabb támadást hajtottak végre a Kilimandzsáró
közelében. A kilimandzsárói csata során a németek komoly ellenállást
tanúsítottak, sőt a brit ellátási vonalakra is csapást mértek. Ezzel
párhuzamosan november 2-án a tengerparti Tanga városát a tenger felől is
megtámadták a britek. A tangai csata során a német helyőrség sikeresen
ellenállt, majd november 4-én, amikor megérkezett a német erősítés. A briteket
november 5-én visszaszorították a kihajózási partszakaszokra. 1916 tavaszán az
egész gyarmat még mindig német kézen volt, de ez megváltozott, amikor a britek
elfoglalták Délnyugat-Afrikát. 1916. március 13-án a britek dél-afrikai
katonákkal elfoglalták Moshi városát. Ezzel egy időben a portugálok és a belgák
is támadást indítottak Kelet-Afrika ellen saját gyarmatukról. A németek
visszaszorultak a Rufiji-folyó mögé, ahol 1917 novemberéig kitartottak. Ekkor a
németek több mint 1000 katonával Mozambikba, majd onnan vissza Kelet-Afrikába,
végül Észak-Rhodesiába vonultak, ahol a háború végéig tartották magukat. A
fegyverletételre 1918. november 25-én, két héttel a fegyverszünet aláírása után
került sor.

Óceánia több szigetcsoportja is a Német Birodalomhoz tartozott:
Bismarck-szigetek, Új-Guinea északi része, Salamon-szigetek, Nauru,
Marshall-szigetek és a Szamoa-szigetek nyugati része, a mai Szamoa állam. A
háború kitörése után a brit kormány felszólítása után Ausztrália elfoglalta
Új-Guineát, Új-Zéland pedig Szamoát. Szamoa ellenállás nélkül megadta magát
Új-Zélandnak 1914. augusztus 29-én. Új-Guinea szigetén azonban a német és a
bennszülött erők ellenálltak az ausztráloknak. Az 1914. szeptember 11-én
lezajlott Bita Paka-i csatában az ausztrálok azonban így is viszonylag hamar
legyőzték az ellenséget. A japánok októberben ultimátumban követelték a
Mariana-, a Karolina- és a Marshall-szigeteket. Németország harc nélkül átadta
ezeket a területeket.

Az amerikai kontinensen Chile partjainál csaptak össze a központi és az antant
csapatok hajói. 1914. november 1-én a Brit Királyi Haditengerészet egységeit
irányító Christopher Cradock és a német hadihajókat irányító Maximilian von Spee
Coronel város közelében vívták meg csatájukat. Az angoloknak nem voltak
kedvezőek az időjárási feltételek, így a németek két angol hajót is
elsüllyesztettek. Ezt követően a britek megerősítették a flottát, és december
8-án a Falkland-szigeteknél ismét megütköztek a hajókonvojok. A németek ezúttal
komoly veszteségeket szenvedtek el, és csak két hajójuk tudott elmenekülni. A
brit győzelemmel biztosítani tudták a csendes-óceáni és dél-atlanti kereskedelmi
útvonalakat.

Az első világháború előtt jelentek meg a Dreadnought típusú csatahajók,
amelyektől a britek azt remélték, hogy bármely más ország hajóit meg tudják
semmisíteni, de a németek is nekiláttak az ilyen típusú hajók építésének. A
németek azonban sosem tudták behozni a lemaradásukat. A hadihajókon annak
ellenére, hogy működött a rádió, még mindig a 19. századi jelzőzászló volt az
elsődleges kommunikációs eszköz. A gőz meghajtású hadihajókon azonban a füst
nehezítette a kommunikációt, ezért a reflektorokkal küldött Morze-jeleket is
bevetették. A brit tengernagyok ugyanakkor a stratégiák kidolgozásánál nem
vették számításba, hogy mint a hajók sebessége, mind az ágyúk hatótávolsága
megnövekedett. Emiatt a nagy ágyúk párbajára épülő taktika kudarcra volt ítélve.

A világháború elején a tengereken a britek voltak fölényben, 1914 augusztusában
blokád alá vették Németországot, megakadályozva a német hajók megjelenését a
brit partoknál. A németek próbáltak kitörni, így kerülhetett sor a világháború
első nagy tengeri ütközetére, a helgolandi csatára. A brit egységek német
járőröző hadihajókat támadtak meg a német partoknál. A csata kezdetén teljes
volt a zűrzavar, de a brit fölény meghozta végül a győzelmet. A németek három
könnyűcirkálót vesztettek el: az SMS Mainzot, a Cölnt és az Ariandét, valamint a
V-187-es torpedónaszádot. A németeknek 712 fő, a briteknek 35 fő volt a
vesztesége. A németek ezután a meglepetés erejében bíztak, és 1916 május 31-én
Jyllandnál megtámadták a briteket, de a britek még korábban megszerezték a
németek kódkönyvét, így meg tudták fejteni az üzenteiket és értesültek a
támadásról. A jütlandi csata az első világháború legnagyobb tengeri csatája
volt. A briteknek 28 sorhajó, 9 csatahajó, 33 cirkáló és 81 romboló, a
németeknek 11 sorhajó, 5 csatahajó, 17 cirkáló és 63 romboló állt a
rendelkezésére. A két napig tartó ütközetben a britek 14, míg a németek 11 hajót
veszítettek, de a németek támadása nem hozta meg a várt sikert, így a háború
végéig fenn tudott maradni a tengeri blokád, a német hajók pedig a kikötőkben
vesztegeltek.

Az Adriai-tengeren a legnagyobb tengeri csata a harmadik otrantói csata volt
1917. május 15-én. A Monarchia hajói ki akartak törni az otrantói tengeri
zárból, amellyel megnyílt volna a lehetőség, hogy kijussanak a
Földközi-tengerre. A csatát az antant flottája elvesztette, annak ellenére, hogy
a csata második felében brit hajókkal erősítették meg az olasz
haditengerészetet.

A brit blokádra válaszul a németek a brit partok környékét minősítették
hadiövezetnek. 1915. február 22-én bejelentették a korlátlan
tengeralattjáró-háborút. Bármilyen zászló alatt közlekedő hajó ellen támadást
indítottak. Így történt meg, hogy a semleges amerikai Lusitania vesztét 1915.
május 7-én egy német torpedó okozta, és 1201-en meghaltak. Az amerikai
diplomácia ekkor felszólította a németeket a tengeri harci cselekmények
felfüggesztésére, amit pár hónapig be is tartottak. Németország 1917-re már 105
frontszolgálatban lévő búvárhajóval rendelkezett. Ekkorra az angolok egy 18.
századi taktikát vetettek be. A kereskedelmi hajókonvojokat hadihajókkal
(cirkálókkal) kísérték, továbbá kereskedelmi hajónak álcázott hadihajókat is
alkalmaztak, amelyek megtámadásuk esetén olyan fegyverzettel rendelkeztek,
amivel el tudták pusztítani a tengeralattjárókat. A veszteségek hatására 1918.
október 24-én Németország beszüntette a tengeralattjáró-hadviselést.

1915-ben a britek először és utoljára alkalmazták a háború alatt azt a
hagyományos brit tengeri stratégiát, amelynek során az ellenfél területének egy
nem túl védett partszakaszán expedíciós csapatokat tesznek ki, majd a tengeri
utánpótlásnak köszönhetően elfoglalják azt. A helyszín ekkor Gallipoli volt, de
a közel egyéves küzdelem során a törökök kiűzték a brit és ANZAC-csapatokat a
félszigetről.

Az első világháború előtt tíz évvel kifejlesztett repülőgépeknek nem
tulajdonítottak nagy jelentőséget a katonai stratégák, csak felderítő eszköznek
szánták. 1914-ben Németországban a Rumpler- és az Etrich-Taube típusú
repülőgépeket, míg az antanthatalmaknál az egyfedeles Blériot és a kétfedeles
Voisin és Bréguet típusú repülőket rendszeresítették. Jól mutatta a
repülőosztagok hátrányos helyzetét az a tény, hogy még a háború elején a német
gépek fele (232-ből 100) harcképtelenné vált csupán azért, mert nem gondoskodtak
megfelelő alkatrészekről és javító személyzetről. Hasonló viszonyok voltak a
francia, orosz és brit egységeknél is. A világháború légi hadviselésének első
szakasza 1914 augusztusa és 1916 februárja között volt, amikor még jelentéktelen
szerepe volt a háborúban, jobbára csak a felderítésben vették hasznukat. Már a
háború első évében bombázókat is építettek a vadászgépek mellett. A németek
azonban még a Zeppelinekben hittek, amelyekkel az ellenséges hátország városait
és reptereit is bombázni tudták.

1916 elejére komoly fejlődésen mentek keresztül a repülőgépek, nemcsak elérték
az óránkénti 160 km-es sebességet és a 3000 méteres magasságot, de
specializálták őket feladatkör szerint. Voltak vadász- és bombázógépek, közel-,
távol- és tüzérfelderítők. A verduni csata idejére már felállítottak
vadászrepülő-századokat, amelyekben 6–6 repülőgép volt. A vadászrepülőket
párosával küldték őrjáratra, és ellenséges gép észlelése esetén igyekeztek azt
körülfogva a saját támaszpontjukhoz irányítani, az ellenséges repülőgépet pedig
saját célra felhasználni. A francia gépek azonban erősebbek voltak, és az ő
stratégiájuk a német közlekedési vonalak és repterek bombázása volt. A
bombázókat ekkor kezdték el vadászrepülőkkel védeni. A németek ezért új
rendszert vezettek be, a repülők zömét csoportokba vonták össze, ezekben a
csoportokban 10–12 egyszemélyes vadászrepülő volt, amelyeket repülőtiszt
parancsnoksága alá helyeztek. Ezekkel védekezni tudtak a kötelékekben támadó
franciák ellen. A Zeppelinek fejlesztésével leálltak, és a bombázógépek
építésére fektették a további hangsúlyt, amelyekkel magasabban repülve és
gyorsabban érték el a kitűzött célt.

1916-ra a francia–angol repülőgépgyártás technikai fölényben volt a németekhez
képest. A francia hadsereg ebben az évben átszervezte a szárazföldi haderejét,
és létrehozta a hadseregrepülők parancsnokságát, vagyis a légierőt. Az
állományban lévő repülőket harci és munkakötelékekre osztották. A harci
kötelékekbe a vadász-, a bombázó és a távolfelderítő gépeket, míg a
munkakötelékekbe a tüzérfelderítőket és a légi-fényképező felderítőket
rendelték. 1916 második felére a légi hadviselésben már a harci tevékenység volt
a fő jellemző. A vadászrepülőgépeket tömegesen vetették be az ellenséges légtér
megtisztítására, hogy aztán a saját munkakötelékükbe tartozó repülők szabadon
dolgozhassanak. A repülők másik része földközeli repülésekkel segítette a
szárazföldi csapatokat.

1917-ben az antant fölénybe került a németekkel szemben, ugyanis a légi csaták
többségét már a francia–angol légierő kezdeményezte. Ennek hatására lefektették
a munkakötelékbe tartozó repülőgépek, valamint a bombázók harcának elveit, míg a
védekezésre kényszerített németek a vadászrepülők harcászati elveit
fejlesztették tovább. Ekkor jelent meg a Fokker Dr.I. A németek több alkalommal
is támadták Londont ebben az időben, de az egyre jobb légvédelmi tüzérség miatt
át kellett térniük az éjszakai bombázásokra. 1918 augusztusáig húsz alkalommal
érte az Egyesült Királyságot éjszakai bombatámadás.

1918-ban olyan jelentőségű lett a légi hadviselés, hogy a légierő támogatása
nélkül a szárazföldi csapatok önállóan már nem tudtak végrehajtani egy-egy
komolyabb támadást. Ekkorra már kidolgozták mind a francia, mind az angol
légierőnél a harcászati elveket és az ehhez szükséges szervezeti formákat. A
munkarepülőgépeket, a harcászati és a hadműveleti gépeket külön kezelték, és a
hadműveleti gépekre helyezték a katonai fejlesztések súlypontját. A britek 1918.
április 18-án állították fel a Royal Air Force-t, vagyis a Királyi Légierőt.
Ezzel a lépéssel a szárazföldi és a haditengerészeti erők mellett a harmadik
haderőnem lett. A németek 1918-ban alig bírták fejleszteni a repülőgépeiket,
ugyanis az országba nem jutott el a motorokhoz szükséges üzemanyag, így a német
300 lóerős motorok alulmúlták az antanthatalmak 400–500 lóerős motorjait. A légi
hadviselés a háború végén új irányvonalat vett. A pár géppuskával felszerelt
bombázók zárt köteléke ugyanis vissza tudta verni a vadászrepülő-kötelékek
támadását.

Ahogy a harcok elhúzódásához, úgy az utánpótlás folyamatos biztosításához sem
készültek fel maradéktalanul. A tüzérség másfél hónap után lőszerhiánnyal
küszködött, kevésnek bizonyultak az élelmiszer-ellátmányok, és a harcolók
hadkiegészítése is gondokkal küzdött. 1914 év végén elkezdődött az átállás a
hadigazdálkodásra. A franciák, a németek valamint az angolok 1916-ra teljesen
átálltak, és nem volt gond az utánpótlással, a Monarchia és Oroszország azonban
állandó lőszerhiánnyal küzdött az egész háború alatt. A hadigazdálkodás során
szabályozták az állatvágásokat, a kenyér- és lisztkereskedelmet, meghatározták a
burgonya árát, majd Németországban 1916-ban bevezették a jegyrendszert. Az
Egyesült Királyságban monopolizálták a kereskedelmi hajózási vállalatokat.

Az első világháború alatt az antanthatalmak repülőgépgyártása jelentősen
meghaladta a központi hatalmakét. A franciák mintegy 68 000 legyártott
repülőgépéből közel 52 000 veszett oda a csatákban, ez 77%-os veszteséget
jelent.

Az első világháborúban kifejlesztett harckocsi gyártását a britek kezdték el
1915-ben, de a franciák gyártották le a legtöbbet. A franciák több harckocsit
gyártottak, mint az összes hadviselő fél együttvéve.

Az első világháború közel 10 millió ember halálát és mintegy 20 millió
sebesültet hozott magával. A legnagyobb veszteséget a Monarchia szenvedte el. A
halálozások miatt rengeteg család csonka lett, az árvák és az özvegyek számáról
még becsült számok sincsenek.

1927-ben a Hadtörténelmi Levéltár munkatársai megpróbálták felbecsülni a Szent
Korona országainak emberveszteségét. E szerint a számadatok a következőképpen
alakultak: az 5,5 millió hadköteles személyből 3 581 000 katona vonult be, ebből
524 ezer épségben hazatért, 833 ezer fogságba esett. 1 492 000 katona sebesült
meg és 530 965 személy halt hősi halált. A háború végén 15 hadosztály maradt
harcképes, amelyeket Károlyiék szélnek eresztettek. Más források szerint 660 821
fő halt meg.

A háború utolsó évében a spanyolnátha okozta a legnagyobb veszteségeket. Ez az
Amerikából induló járvány gyorsan végigsöpört a világon. Legkevesebb 25 millió,
de akár 40–50 millió áldozata is volt. A 21. században kiderítették, hogy a
spanyolnátha és a madárinfluenza kórokozójának genetikája nagyon hasonló.

Az első világháború első áldozata magyar honvéd volt, az abádszalóki Kovács Pál,
akit Zimonynál, a Száva partján lőttek le a szerbek. Az utolsó áldozat az
amerikai Henry Gunther volt, akit 1 perccel 11 óra előtt lőttek le. Azonban a
háború vége után is haltak meg sebesült katonák a kórházakban.

Oroszország politikai válsága miatt az új bolsevik kormány békekötésre
törekedett a németekkel. Első lépésben 1917. december 15-én megkötötték a
breszti fegyverszünetet. A tárgyalások után 1918. március 3-án megkötötték
breszt-litovszki békét. Bár Oroszország az antant oldalán harcolt, mégis az első
világháború legnagyobb veszteseként fejezte azt be. A békében az oroszoknak el
kellett ismerniük Finnország, Lengyelország és Ukrajna függetlenségét,
elvesztette a Baltikumot, Fehéroroszország és Ukrajna egy részét, a birodalom
szénbányáinak 90%-át. A finn, balti és ukrán területeken német és osztrák–magyar
bábállamokat kívántak létrehozni, ugyanakkor a központi hatalmak háborús
veresége után, november 13-án a bolsevik vezetés érvénytelennek nyilvánította a
béke rendelkezéseit.

1918 őszén a központi hatalmak sorra fegyverszünetet kértek: szeptember 29-én
Bulgária, október 30-án Törökország, november 3-án a Monarchia, november 11-én
Németország. 1918. november 11-én Németországgal a compiégne-i erdőben egy
vasúti kocsiban írták alá a fegyverletételt. Ez a compiègne-i vagon adott helyet
később a második világháború idején, 1940-ben a francia kapituláció aláírásának
is.

A szövetségesek és a központi hatalmak formálisan még hónapokig hadiállapotban
álltak egymással, mivel a Párizs környéki békeszerződéseket csak 1919–1920-ban
írták alá. Elsőként, 1919. június 28-án Németország képviselői aláírták a
versailles-i békeszerződést. Elzászt és Lotaringiát visszacsatolták
Franciaországhoz, a Saar-vidéket 15 évre a Népszövetség irányítása alá
helyezték, az ottani bányákat pedig francia tulajdonba helyezték.
Nyugat-Poroszország Lengyelország része lett, kisebb területeket kapott
Litvánia, Dánia és Belgium. A német gyarmatokat felosztották az antant országai
között. Hadisarcként nyersanyagot kellett szállítani a győzteseknek, meg kellett
szüntetni a hadkötelezettséget, a hadsereg maximális létszáma 100 000 fő
lehetett, megtiltották Ausztria és Németország egyesülését.

1919. szeptember 10-én írták alá a saint-germaini békeszerződést Ausztriával.
Ausztriának át kellett engednie Dél-Tirolt és az Isztriai-félszigetet
Olaszországnak, Galíciát Lengyelországnak, Bukovinát Romániának,
Dél-Stájerországot az új délszláv államnak, a létrejövő Csehszlovákiának a cseh
és morva területeket. Ausztria a békeszerződéssel megszerezte a
nyugat-magyarországi területeket, amelyen létrehozták a Burgenland tartományt.
Az ország katonaságát 30 000 főben maximalizálták, és nem rendelkezhetett modern
fegyverekkel (pl. harci repülő).

A neuillyi békét 1919. november 27-én írták alá Bulgária képviselőivel. Ebben
rögzítették, hogy Dél-Dobrudzsát át kell adnia Romániának, Nyugat-Trákiát
Görögországnak, a Szerb-Horvát-Szlovén Királyságnak pedig kisebb határ menti
területeket. El kellett törölnie a hadkötelezettséget, és maximum 20 000
katonája lehetett az országnak. 2,25 milliárd aranyfrank hadisarcot kellett
fizetnie, ezenfelül Görögországnak, Romániának és a délszláv államnak 50 000
tonna kőszenet és 70 000 szarvasmarhát kellett átadnia.

1920. június 4-én kötötték meg versailles-i Nagy Trianon kastélyban a trianoni
békeszerződést Magyarországgal. Magyarországnak át kellett adnia Romániának
Erdélyt és a Partiumot, a délszláv államnak a Délvidéket, Csehszlovákiának a
Felvidéket és Kárpátalját, a saint-germaini békeszerződésben meghatározott
területeket pedig Ausztriának. Kisebb magyar területeket kapott Lengyelország és
Olaszország is. Ezenfelül a katonaság létszámát 35 000 főben maximálták, továbbá
jelentős hadisarcot kellett fizetnie. Nem gyárthatott és nem vásárolhatott
tankokat, repülőgépeket és hadihajókat.

Az Oszmán Birodalommal 1920. augusztus 10-én írták alá a sèvres-i
békeszerződést, amelyben rögzítették, hogy Törökország Anatólia felét átadja
Görögországnak, arab területei pedig Franciaország és az Egyesült Királyság
mandátumterületei lettek. A Török Birodalom felbomlása és a török függetlenségi
háború kirobbanása miatt azonban nem tudták ratifikálni a szerződést. Az
antanthatalmak a háború után új tárgyalásokat kezdtek a törökökkel, ennek
következtében 1923. július 4-én írták alá a lausanne-i békeszerződést. A
békeszerződés szerint egész Anatólia török fennhatóság alatt maradt, továbbá
megtarthatta Kelet-Trákiát is, viszont le kellett mondaniuk az arab
területekről.

1918 őszén Magyarországon, majd a Német Birodalomban is forradalmak robbantak
ki, majd mindkét császárság megbukott, új rendszerek jöttek létre.
Magyarországon a világháború utáni problémákat egyik kormány sem tudta
orvosolni, majd 1919. március 21-én kikiáltották a Magyarországi
Tanácsköztársaságot. Az antant csapatai augusztus elején elfoglalták Budapestet,
amit csak Horthy Miklós hatalomra kerülése után hagytak el. A Horthy-korszak
alatt stabilizálódott a politikai helyzet, amelynek köszönhetően megköthették a
trianoni békeszerződést. Németországban a császár lemondása után a kommunisták
és a szocialisták együtt kívánták átvenni a hatalmat. Végül egy koalíciós
kormány alakult, a Népmegbízottak Tanácsa. A tanácsnak meg kellett küzdenie a
belső és külső fenyegetettségekkel, meg kellett szerveznie a parlamenti
választásokat. 1918. december 16-án az Általános Német Tanácskongresszuson
döntöttek a választások megszervezéséről, és 1919 februárjában összeült a
népgyűlés, ahol kihirdették a köztársaságot.

Az első világháború végén létrejött új államok határai bizonytalanok voltak, a
békekonferencia még nem ült össze, ennek következtében számos kisebb katonai
konfliktus zajlott le Közép-Európában. Lengyelország három szomszédjával is
háborút vívott. A csehszlovákok a szénlelőhelyek miatt 1919. január 23-án
megtámadták Lengyelországot. A csehszlovák–lengyel háború egy hét után lengyel
vereséggel ért végett, és Cieszyn városát felosztották a két ország között. A
végleges határvonalat a Párizs környéki békeszerződésekben rögzítették. Az új
lengyel állam szinte ezzel egy időben a szovjetek ellen is hadba szállt. A két
évig tartó háborút végül egyik fél sem nyerte meg, a rigai békével zárultak le a
harcok.

A békekonferencia elején az amerikai Wilson elnök javaslatára 1919. június 28-án
létrehozták a Nemzetek Szövetségét, vagy más néven a Népszövetséget. A szövetség
célja a jövőbeli konfliktusok megakadályozása volt, de már az 1930-as években
kudarcba fulladt ez a törekvés. A szervezet székhelye Genfben volt, minden
tagnak egy szavazati joga volt, a szervezet vezető szerve a titkárság, élén a
főtitkár állt. A békekonferencián formálisán német és török területeket
helyeztek a Népszövetség mandátuma alá. Gyakorlatilag Franciaország és az
Egyesült Királyság új gyarmatokat szerzett a Közel-Keleten és Afrikában.

A világgazdaságban is változásokat hozott az első világháború. A háború végén a
világ pénzügyi központja Londonból New Yorkba költözött. Japán a Csendes-óceánon
kiterjesztette kereskedelmi hatalmát, Argentína és Brazília betörtek az európai
piacokra.

A világháború borzalmait túlélő katonák némelyikén megjelentek a
poszttraumatikus stressz szindróma tünetei: folyamatos rángatózás, beszédzavar,
szorongás. Ezt tüzérségi sokknak is nevezik. Kezdetben nem ismerték el ezeket a
tüneteket betegségnek, hanem gyávasággal és dezertálással vádolták az ilyen
kórban szenvedő katonát. Ez 1917-től változott meg, amikor pihentették és
elektrosokk-terápiával kezelték őket.

Az első világháború következtében drámaian megváltozott Közép- és Kelet-Európa
térképe. A meggyengült német és orosz nagyhatalmak között több független állam
alakult, többségük, vagyis Lengyelország és a kisantant-államok a francia
politika szövetségesének számítottak, azonban az Osztrák–Magyar Monarchia
1918-as felbomlása után nem akadt olyan hatalmi tényező, amely a német vagy az
orosz (később szovjet) törekvéseket ellensúlyozta volna. Mivel az első
világháborút követő forradalmi években a bolsevik típusú hatalomátvétel
Oroszországon kívül kudarcot vallott, mintegy válaszként több ország
közvéleménye jobbra tolódott. A húszas évek végétől és a harmincas évek elejétől
kezdve a térség politikai és gazdasági válsággal sújtott országai sorra
autoriterré váltak: vagy egyszemélyes, monarchikus diktatúrává (Jugoszlávia,
Románia és Bulgária esetében ún. királydiktatúrává), vagy mérsékelten
tekintélyelvű rendszerré (pl. Lengyelország).

Bár a pacifizmusnak rengeteg támogatója akadt, ugyanakkor több, a vesztes
oldalon álló, valamint a világgazdasági válságban jelentősen meggyengült
országban irredenta és revíziós irányzatokat képviselő pártok kerültek hatalmi
pozícióba, élükön diktátorként viselkedő vezetőkkel. Ők kedvük szerint
befolyásolhatták népüket, ellenőrzésük alá vonták a médiát és elhitették
országuk lakóival, hogy talpra állítják meggyengült országukat.

Az első ilyen diktátor a 20. század történetében az olasz Benito Mussolini volt.
Noha Olaszország a győztes oldalon állt az első világháborúban, más győztesekhez
képest viszonylag keveset nyert, és az olasz államhatalmat az 1920-as években
jelentősen gyengítették a folyamatos sztrájkok. Mussolini 1922-ben került
hatalomra, a Nemzeti Fasiszta Párt elnökeként. Megígérte, hogy helyreállítja a
rendet Olaszországban, és országát az „új Római Birodalommá” akarta fejleszteni.
A média befolyásolásával és az ellenzék elfojtásával azt a látszatot keltette,
hogy Olaszország fellendülőben van, pedig a tények mást mutattak. A diktátor
kezdetben ellenségesen viszonyult a németekhez: 1934. július 25-ét követően, az
ausztriai német puccskísérlet idején az olaszok csapatokat vonultattak föl a
Brenner-hágón és Dél-Tirolban, így háborús fenyegetéssel ugyan, de egy időre
megakadályozták Ausztria Németországhoz csatolását. Az évtized közepén azonban
az olaszok fokozatosan közeledtek a németekhez, és 1936-ban Mussolini
bejelentette a Berlin–Róma tengely létrejöttét. Egy évvel később pedig
csatlakoztak ahhoz antikomintern paktumhoz, amelyet 1936-ban kötött meg Japán és
Németország.

Az első világháborút lezáró versailles-i béke megalázó feltételei és a nagy
gazdasági világválság hozzájárult ahhoz, hogy az Adolf Hitler vezette
Nemzetiszocialista Német Munkáspárt 1933-ban hatalomra jutott Németországban.
Németország is romokban hevert a háború után: óriási infláció sújtotta az
országot és a munkanélküliség soha nem látott méreteket öltött. Hitler, a
korábbi első világháborús veterán a nemzetiszocialista párt élén került
hatalomra 1933-ban, rögtön elkezdve a Harmadik Birodalom felépítését. 1934-ben
Hindenburg elnök halálával Hitleré lett a köztársasági elnöki cím is, aki
nemsokára összevonta azt a kancellári szerepkörrel, ezzel ő lett a „Führer”
(Vezér), hamarosan totális diktatúrát építve ki. Külpolitikájának deklarált
célja volt a német lakta területek egyesítése, illetve a keleti irányú
területszerzés a „Lebensraum im Osten”. Így 1935-ben felmondta a békeszerződés
által előírt katonai korlátozásokat, és gyors fegyverkezésbe kezdett. 1936.
március 17-én Németország csapatai a locarnói egyezményt felrúgva bevonultak az
addig demilitarizált Ruhr-vidékre.

Az első világháború következményeként Oroszország kiesett a nagyhatalmak
sorából. A bolsevik hatalomátvétel és a vele járó polgárháború óriási
veszteségekkel járt, egyesek 13 millióra teszik a szocialista rend felépítésével
járó emberveszteséget. A Szovjetunióban 1924-ben, Lenin halála után Sztálin
vette át a hatalmat. Mivel ez a térség nyersanyagban gazdag, de iparilag és
gazdaságilag is elmaradott volt, nagyszabású ipari beruházásokkal, erőltetett
ütemben, javarészt a falusi parasztság rovására hajtottak végre fejlesztéseket.
Ezeknek a beruházásoknak köszönhetően a 20. század közepére a Szovjetunió
jelentős ipari–gazdasági nagyhatalommá fejlődött. A második világháború során a
sztálini diktatúra 1941-től került a nyugati szövetségesekkel egy oldalra, de
néhány dologban emlékeztetett Hitler nemzetiszocialista Harmadik Birodalmára:
Sztálin is bebörtönöztette és kivégeztette valós vagy vélt ellenségeit, köztük a
Vörös Hadsereg számos tisztjét, és ugyanúgy koncentrációs és munkatáborok
hálózatát (Gulag) tartotta fenn. A sztálinizmus megítélése, a lenini politikához
való viszonya, a nemzetiszocializmussal való párhuzamba állítása ugyanakkor mai
napig történészviták tárgya.

A modern propaganda fontos állomásának tekinthetjük az első világháborút. Az
első totális háborúban – melyet állampolgárok tömegeinek frontra vezénylése, a
rendkívül súlyos harctéri veszteségek és a hadigazdálkodásra kényszerített
hátország jellemzett – mindkét katonai tömb fontos feladatnak tartotta a katonák
és a civilek meggyőzését a háború jogosságáról. A propagandát külön intézmények
gyártották a kormány és a vezérkar megbízásából.

A Német Császársággal szembeni ellenérzések már az első világháború előtt is
meghatározóak voltak a brit közéletben. George Tomkyns Chesney A dorkingi csata
című, 1871 májusában megjelent népszerű regénye például egy Dél-Anglia elleni
német inváziót vizionált. Míg a Brit Birodalomban a németellenesség felváltotta
a több évszázados franciaellenességet (elsősorban Németország gazdasági
potenciáljától és flottafejlesztéstől tartottak), addig Franciaország az
1870–1871-es vereség óta Berlint tartotta legfőbb riválisának.

Az antant háborús propagandájának központi motívuma „Belgium megerőszakolása”
volt, amely a semleges országok szimpátiájának megnyerését szolgálta. A
szövetségesek propagandistái által terjesztett rémtörténetek közül egyeseknek
feltehetően semmi alapja sem volt, de egyes becslések alapján 6500 francia és
belga civil halt meg a német atrocitások következtében.

Szintén az első világháború alatt, 1917 áprilisában a The Times azt állította,
hogy a németek megfőzik halott katonáik testét, és szappant és egyéb termékeket
készítenek belőle. 1925-ben Austen Chamberlain akkori brit külügyi államtitkár
elismerte, hogy a „tetemgyár” története hazugság volt. A központi hatalmak
atrocitásaira építő első világháborús brit propaganda mozgósító erejét mutatta,
hogy később a nácik sok brit propagandatechnikát alkalmaztak.

Bár a németekénél csekélyebb számban, de több esetben kapott sajtónyilvánosságot
az osztrák–magyar alakulatok kivégzéseinek említése. Az osztrák–magyar
propaganda középpontjában az orosz hadsereg által elkövetett atrocitások álltak.
A Monarchia zsidó lakossága hasznosnak találta a pogromokat szervező és
végrehajtó Orosz Birodalommal való leszámolást, majd elképzeléseik megerősítést
nyertek az oroszok erőszakos galíciai viselkedésével.

A német és az antant propagandája abban különbözött, hogy a németek a
plakátjaikkal meg akarták mutatni a népnek, hogy ők a kultúrnemzet, és ez a
háború jogos. Az antant pedig a német brutalitásra helyezte a hangsúlyt.

A lövészárok-hadviselés az első világháború egyik elterjedt védekező hadviselési
formája volt, amikor a küzdő felek megerősített pozíciókat, egymással
összekapcsolt lövészárkok bonyolult rendszerét építik ki, illetve kísérleteket
tesznek az ilyen védelmi rendszerek leküzdésére. A „senki földje” egyes helyeken
20 méter volt, de olyan szakasz is, ahol 1,5–2 km széles is volt. A nyirkos
árkok miatt rengeteg áldozatot szedett az úgynevezett lövészárokláb, amely
üszkösödéssel járt, és sokszor amputációhoz vezetett. A lövészárkokat a senki
földjétől a fejmagasságú szögesdrótok választották el. A tüzérség ennek
elpusztítására törekedett, hogy aztán a gyalogság megtámadhassa az ellenséget. A
keleti, az afrikai és a közel-keleti frontokon viszont nem alakult ki ez a
hadviselési forma.

A tengereken dreadnought-típusú csatahajók voltak a nagy csaták fő szereplői.
Erre a típusra a nagy lövegek és az erős tüzérség volt a jellemző. Négy
hajócsavarral és hatalmas gőzturbinákkal látták el.

A géppuskák az első világháborúban jelentős szerepet kaptak, így több típusa is
megjelent. A leggyakrabban használt géppuskák: Maschinengewehr 08 vagy röviden
MG 08, amelyet a német hadseregben rendszeresítettek először, a háború elején
12 000 darab állt rendelkezésre. A háború során több ezer darabot gyártottak
havonta. A britek a Vickers géppuskát használták, amely akár 20 kilogrammot is
nyomott, és hat fő kellett a működtetéséhez. Emiatt később áttértek a Lewis
géppuskára, amely csak 12 kilogramm volt. Létezett egy 9 kilogrammos változata
is, amit a repülőgépekre szereltek fel.

A világháború egyik legismertebb repülőgépe a Fokker Dreidecker I, vagy röviden
a Fokker Dr.I, amelynek egyik darabját a Vörös Báró is vezette. A háromfedeles,
együléses gépek 1917 augusztusában álltak először szolgálatba. Ennek a típusnak
az előfutára a Sopwith Triplane, amit 1916-ban fejlesztettek ki, és az első
háromfedeles gép volt. A világ első négymotoros bombázógépe a Szikorszkij Ilja
Muromec volt, ami először 1914 januárjában szállt fel. A háború során többféle
elrendezésben vetették be, de jellemzően 800 kilogramm bombát és kilenc
géppuskát helyeztek el benne. A világháború egyik legismertebb bombázója a Gotha
G V, amelyet a németek rendszeresítettek. A repülőgépet két géppuskával és
300–500 kg bombával látták el.

A harckocsikat a háború alatt a britek fejlesztették ki, és a nyugati fronton
1916-ban jelentek meg. A brit Mark típusú harckocsicsaládból a Mark IV-ből
készítették a legtöbbet, 1220 darabot. A harckocsi elődeihez hasonlóan rombusz
alakú volt a lövészárkok átjárhatósága miatt, sebessége 6,4 kilométer/óra volt.
A franciák egy évvel később építették meg a Renault FT–17 típust, amely kétfős
személyzettel és forgó lőtoronnyal rendelkezett.

Az első világháborúban a lövészárok-hadviselés következtében olyan fegyverzetre
volt szükség, ami át tudja törni az ellenség vonalait. Brit és francia mérnökök
külön-külön mezőgazdasági gépek módosításával próbálkoztak, így született meg az
első harckocsi prototípusa, a Little Willie. 1915. szeptember 16-án vetették be
először a somme-i csata során. A britek tartálynak (angolul: tank) nevezték
biztonsági okokból. Ekkoriban csak a gyalogos csapatok támogatására használták,
csak a második világháborúban kezdték el használni önálló fegyvernemként.

Az 1899-es hágai konvenció megtiltotta a fojtó gázok használatát, mégis az első
világháborúban többfélét bevetettek mindkét oldalon. Az első nagy mérges
gáz-támadás 1915. április 22-én volt a második ypres-i csata során. A tüzérségi
támadás után zöldessárga gázfelhő közelítette meg az antant vonalakat, ahol
hatalmas pusztítást okozott. Ekkor klór hatóanyagú gázt alkalmaztak, később
viszont a foszgént, majd 1917-től a mustárgázt használták a frontokon. A hatása
azonban nem érte el a hozzá fűzött reményeket, a csapatok különböző
védőfelszereléseket fejlesztettek ki, amelyek jelentősen csökkentették a harci
gázok pusztító hatását.

Az aknavetőt az 1900-as évek elején fejlesztették ki, amely a mozsárágyú
lekicsinyített változata. A németek a háború elején három méretben gyártották:
7,6 cm, 17 cm, 25 cm méretben. A britek az 1915-ben kifejlesztett Stokes
aknavetőt rendszeresítették.

A géppuskát Hiram Stevens Maxim amerikai mérnök találta fel 1884-ben. A kezdeti
években sem a britek, sem a franciák nem tartottak igényt az olajhűtéses
fegyverre. A géppuska működése azon az elven működött, hogy a fegyver
elsütésekor a keletkezett gázt használta újratöltésre. A németek azonban
lelkesek voltak az ötletért, ezért 1914 augusztusáig 12 000, majd
100 000 darabot vásároltak (Maschinengewehr 08). A fegyver ekkoriban nagyon
nehéz volt, ezért állványra szerelték, és 4–6 fős személyzet kellett a
működtetéséhez. 1918-ban kifejlesztették a Bergmann MP18 géppisztolyt, amit már
egy katona is elbírt. A repülőgépeknél 1915-től kezdték el használni a
géppuskákat, de az sokszor a légcsavart találta el, ezért Anthony Fokker
kifejlesztett egy megszakítót, ami csak akkor tüzelt, ha a légcsavar olyan
helyzetben volt, hogy nem akadályozta a lövedék útját. Ezzel megszületett a
szinkron géppuska.

A kézigránát is létezett már az első világháború előtt, de itt tudták a
leginkább használni a lövészárok-hadviselés sajátosságai miatt, ugyanis a
szuronyokkal, puskákkal nem tudták elérni mindig a közeli célt, a kézigránátot
pedig az időzítő segítségével szabályozni is tudták. Létezett olyan fajtája is,
amely a becsapódáskor robbant fel. Mindkét esetben egy tű kihúzásával
élesítették a fegyvert.

A lángszóró több ezer éves fegyver, de a modern lángszórót az első
világháborúban 1915. július 30-án használták először a németek. Ez az egyemberes
fegyver egy gázpalackból és egy hosszú csőből áll, és 18 méter volt a hatósugara
a háború idején. A legelterjedtebb típusa a háború elején a Flammenwerfer M.16
volt. A franciák és a britek is kifejlesztették saját lángszóró típusaikat, de
elhanyagolható mennyiségben gyártottak belőlük.

A világháborúban kevésbé elterjedt újítások is történtek. A britek ejtőernyővel
dobtak le postagalambokat belga és francia városokra, majd a helyi lakosok
hadászati adatokat írtak kis papírokra, amikkel végül a galamb visszarepült a
galambdúcokba. Ezt a módszert a németek később kifigyelték, majd kémkedésre
használták. A németek kémgalambokat alkalmaztak, amelyek egy fényképezőgéppel az
ellenséges vonalak fölé repülve a németek számára fontos képeket készítettek.

A háborús bűncselekmény nemzetközi jogi definiálása az 1899–1907. közötti hágai
egyezményekben lett rögzítve, de előtte is ismertek voltak önálló, egymástól
eltérő jogi fogalmak. Az első világháborút joggal tartják az első totális
háborúnak, amely túllépett a 19. századi jogi normákon: a legtöbb hadviselő fél
már a háborúba lépésekor internálta az ellenséges államhoz tartozó polgárokat és
elkobozta vagyonukat, a hátországot a hadigazdaság szolgálatába állították,
illetve tömegpusztító fegyvereket vetettek be a frontokon (harci gáz). A civilek
elleni atrocitások ugyanakkor a Oszmán Birodalomban végrehajtott mészárlások
kivételével korlátozottak voltak.

A keleti fronton két hullámban került sor orosz atrocitásokra. A galíciai és
kelet-poroszországi betörések fosztogatásokkal és civilek elleni akciókkal
jártak, de ez eltörpült az 1915-ös gorlicei áttörést követő visszavonulás
eseményei mellett. Ekkor a kelet-galíciai orosz katonai közigazgatás lengyelek,
zsidók és németek ezreit (egyes források szerint százezreit) deportálta. Az
1916-os erdélyi román betöréskor is zajlottak atrocitások. A román katonaság
általában fegyelmezetten viselkedett az elfoglalt területeken, de az utánuk
érkező félkatonai alakulatok kegyetlenkedtek, gyújtogattak és fosztogattak.
Többek között szinte teljesen felégették Csíkszeredát és súlyos károkat okoztak
Brassóban. Az Erdélyből kiszorított román hadsereg több ezer magyar túszt
hurcolt magával.

Az 1914–1918 között német megszállás alatt álló Belgiumban zajló vagy
feltételezett eseményeknek kiemelt szerepe volt az antant propagandájában. A
polgári lakosság összes veszteségei meghaladták a 92 000 főt, amelynek
elsődleges oka a háború alatt kitört éhínség, illetve a háború után a
spanyolnátha. Ugyanakkor a katonaság több helyen fellépett a lakosság ellen,
melyeknek körülményei a mai napig vitatottak (az akkor érvényben lévő nemzetközi
jog normáinak megfelelően a németeknek joguk volt a polgári ruhás ellenállókat
kivégezni). Egyes források szerint németek élő pajzsként is használták a
lakosságot; a német megtorlás egyik példája Leuven, ahol a városban eldördülő
lövésekre válaszul kivégeztek 218 leuveni polgárt, leégettek hat lakóházat és a
leuveni egyetem híres könyvtárát.

Az ifjútörök kormány uralma alatt 1915 és 1917 között zajló örmény népirtás
során tudományos körökben elfogadott nézet szerint 600–800 ezren vesztették
életüket. Erre széles körben úgy tekintenek, mint az egyik első modern,
szisztematikus népirtásra.

Észak-Mezopotámia (Tur Abdin és Sziirt régiók), a mai Északkelet-Törökország
(Hakkari és Van tartományok) és a mai Irán Urmia tartományának asszír lakossága
ellen szintén a törökök követtek el népirtást. A kínzások és kivégzések során
becslések szerint mintegy 275 000 ember (köztük nők, öregek és gyerekek)
vesztette életét.

A Llandovery Castle kórházhajó azzal vált ismertté, hogy amikor a német
tengeralattjáró 1918. június 27-én megtorpedózta, a menekülőket lemészárolták,
egy csónakkal azonban sikerült néhány embernek elmenekülnie. Később a britek
eljárást kezdeményeztek a német tengeralattjáró kapitánya, Helmut Patzig ellen,
aki viszont megszökött.

A háborút megnyerő antanthatalmak képviselői a központi hatalmakat tekintették a
háború egyedüli felelőseinek: így határozott a párizsi békekonferencia egyik
albizottsága, és ez került bele a békeszerződések megszövegezésébe is (231.
cikk). A győztes hatalmak körében politikai hívószóvá emelkedett II. Vilmos
felelősségre vonásának követelése (hanging the Kaiser, azaz felakasztani a
császárt), azonban a háború alatt semleges Hollandia megtagadta az általa
befogadott egykori uralkodó kiadatását. Ha a legfelső vezetést nem is, a német
szárazföldi haderő és haditengerészet több tisztjét elítélték az 1921-es lipcsei
perek során.

Az ezzel kapcsolatos anomáliákra többen is rámutattak: a háborús bűnösök
névsorát az antanthatalmak állították össze; olyan cselekményekért is
felelősségre akarták vonni a központi hatalmakat, melyeket az antant is
elkövetett (egyebek mellett a lángszóró használatáért), illetve a németeket és a
magyarokat keményebben sújtotta az antant országok közvéleménye, mint a
törököket.

A Nagy Háború jelentős hatással volt a nemzetközi irodalomra és a
képzőművészetre. A konfliktus megihletett számos verset és versgyűjteményt
(többek között a brit Wilfred Owen és Isaac Rosenberg, az olasz Giuseppe
Ungaretti versei), gyakran kritizálták a háborús propagandát, és főleg a katonák
szenvedéseire koncentráltak. Henri Barbusse A tűz című regénye, amely 1916-ban
jelent meg a cenzúrától éles kritikát kapott a militarizmus és a háború
borzalmainak bemutatása miatt. A regény még abban az évben elnyerte a
Goncourt-díjat. A háború után több egykori katona és túlélő fogott tollat és
írta le élményeit versben vagy prózában: Thomas Edward Lawrence, Robert Graves,
Erich Maria Remarque, Ernest Hemingway, továbbá Ady Endre és Babits Mihály. A
kezdeti lelkesedést később a kiábrándulást, majd a pacifizmus váltotta fel a
művekben. A katonák verseket küldtek a hátország újságjainak, amelyek, ha jónak
tartották azt, megvették. Így tett Dr. John McCrae alezredes, aki I. Kanadai
Gyalogos hadtestnél szolgált, és 1915. május 3-án megírta a Flandria mezején
című versét. A magyar irodalomban pedig a harcokban részt vett művészek közül
kiemelkedik a költő Gyóni Géza alakja, aki 1914 végén, a Przemyśl körüli harcok
alatt írta meg híressé vált Csak egy éjszakára… című költeményét.

A háború arra ösztönözte a propagandistákat, hogy ne csak a fronton filmezzenek
és fényképezzenek, de a hátországban is dokumentálják a történteket.
Tervezőirodákat létesítettek a plakátok és az illusztrációk elkészítéséhez. A
britek a saját halott katonáikat nem ábrázolták gyakran, inkább a német
veszteségeket mutatták be. A közvéleményt így is megosztották ezek a fényképek.
A háború alatt az avantgárd irányzatokat részesítették előnyben a hagyományos
irányzatokkal szemben. A szürrealista Paul Nash és a vorticista Wyndham Lewis a
háború barbár természetét is az új irányzatokkal ábrázolta.

Az első világháború számos filmet inspirált. A háború alatt a hazafiasság, a
bátorság volt a fő irányvonal propaganda céljából, míg a háború után a
konfliktus alatt megélt borzalmak bemutatására törekedtek. A legnívósabb díjat,
az Oscar-díjat a legjobb film kategóriájában az 1930-ban készült Nyugaton a
helyzet változatlan című háborús film kapta meg. 1937-ben forgatták a A nagy
ábránd című filmet, amely 1958-ban felkerült a világ legjobb filmjeiként
elismert Brüsszeli tizenkettő listájára.



https://hu.wikipedia.org/wiki/Antoine_Griezmann

Antoine Griezmann (Mâcon, 1991. március 21. –) francia válogatott labdarúgó,
jelenleg a Atlético Madrid játékosa. Posztját tekintve szélső támadó, csatár.

2005-ben érkezett a baszk Real Sociedad korosztályos csapatához, ahol végigjárva
a ranglétrákat, 2009-ben (18 évesen) került fel a klub első csapatához, mely
akkoriban a spanyol másodosztályban szerepelt. Első szezonjában 39 mérkőzésen
szerzett 6 góljával segítette klubját a spanyol élvonalba való visszajutáshoz.
Ezt követően, 2010 és 2014 között négy szezonon keresztül alapember volt
klubjában, mellyel a 2013-2014-es szezonban a Bajnokok Ligája csoportkörébe is
eljutott.

2014 nyarán a spanyol bajnok Atlético Madrid játékosa lett, 30 millió euró
ellenében, mellyel 6 éves szerződést kötött. 2014 augusztusában megnyerte
klubjával a Spanyol Szuperkupát a Király-kupa győztes Real Madrid ellen.

2016-ban meghosszabbította szerződését az Atletico Madriddal. Az új szerződés
szerint 2021-ig lesz jelenlegi klubjának játékosa.

A 2016-os labdarúgó-Európa-bajnokságon a legtöbb gólért aranycipőt, legjobb
játékosnak megválasztva pedig aranylabdát kapott.



https://hu.wikipedia.org/wiki/Izlandi_nevek

Az izlandi nyelvben a személyek neveinek szerkezete megőrizte a régi skandináv –
és általában középkori európai – hagyományokat annyiban, hogy nem használnak
családnevet, hanem csak a születéskor kapott személyes nevet (amit a
kereszténység felvétele óta keresztnévnek is nevezünk) és – általában – az apa
nevéből képzett apai nevet.

1790 és 1820 között, illetve 1870 után kisebb divatja volt a nyugati típusú
családnevek felvételének, de a hagyományőrzés jegyében 1925 óta törvény tiltja a
családnevek alkalmazását. Csak azok a családok kapnak ez alól felmentést,
amelyek – külföldi mintára – már ez idő előtt rendelkeztek családnévvel. Erre
példa az esszéista Grímur Thomsen vagy a költő Matthías Johannessen. Ugyancsak
egyedi engedélyeztetéssel lehetővé teszik az izlandi hagyományoktól eltérő
névhasználatot, így jártak el például az izlandi állampolgárságot kapott
világhírű zongoraművész, Vladimir Ashkenazy esetében (izlandi neve Vladímír
Davíðsson lenne).

A keresztnevek közül is csak azok fogadhatók el a hagyományosakon kívül,
melyeket egy hivatalos bizottság elfogad. Ezek csak az izlandi írásjeleket
alkalmazhatják és ragozhatók kell legyenek az izlandi nyelvtan szabályai
szerint.

Ha ugyanabban a társadalmi környezetben két ember neve megegyezik, használhatják
nagyapai nevüket egymás megkülönbözetésére, például Jón Þórsson Bjarnarsonar
(Jón, Þór fia, aki Bjarni fia) és Jón Þórsson Hallssonar (Jón, Þór fia, aki
Hallur fia). Ez a sagákban gyakori, ma már inkább a középső nevek révén
különböztetik meg egymást.

Az izlandiak nagy többsége az apja nevét viseli, de családi okokból, vagy a
divathoz alkalmazkodva, lehetséges az anyai név használata is. Ez pusztán a
család döntésétől függ. Ismert izlandi személyiség például Heiðar Helguson, azaz
Helga fia Heiðar labdarúgó. Egy másik ismert személy Guðrún Eva Mínervudóttir,
Minerva lánya Guðrún Eva. Középkori példa Eilífr Goðrnarson költő. Néhányan mind
az apai, mind az anyai nevüket használják, például Dagur Bergþóruson Eggertsson,
Reykjavík volt polgármestere.

Björk énekesnő nevét külföldön legtöbbször olyasfajta művésznévnek tartják, mint
Sting vagy Bono nevét. A Björk név pedig Izlandon az énekesnő „hivatalos”,
formális megszólítása is egyben. (Teljes neve Björk Guðmundsdóttir).



https://hu.wikipedia.org/wiki/Gera_Zolt%C3%A1n_(labdar%C3%BAg%C3%B3)

Gera Zoltán (Pécs, 1979. április 22. –) magyar válogatott labdarúgó, posztját
tekintve középpályás. Jelenleg a Ferencvárosi TC játékosa.

Hivatásos pályafutását a harmadosztályú Harkány SE-ben kezdte 1996-ban, majd
1997 és 2000 között a Pécsi MFC NB I-es labdarúgója volt. Innen a Ferencvárosba
került 2000 júliusában. A zöld-fehérekkel magyar bajnok (2001, 2004, 2016) és
Magyar Kupa-győztes (2003, 2004, 2015, 2016). Magyarországon három alkalommal
választották meg az év labdarúgójának (2002, 2004, 2005). 2004 júniusában az
angol West Bromwich Albion csapatába igazolt, ahol 2008 júniusáig játszott. 2008
júliusától a Fulham labdarúgója. A Fulhammel egészen a döntőig menetelt az
Európa-liga 2009-10-es kiírásában, de a következő szezonban kevés lehetőséghez
jutott, így nem hosszabbított szerződést. 2011 nyarától ismét a West Bromwich
Albion labdarúgója

Számos alkalommal volt a magyar labdarúgó-válogatott csapatkapitánya. Általában
középpályás, irányító vagy jobb szélső poszton játszik, de csatárként is
szerepelt már. Kiváló indításai, váratlan cselei miatt népszerű. Angliában a
„Mágikus Magyar” becenevet adták neki.

2003. április 1-jén a világ egyik legjelentősebb futballmagazinjában, a World
Soccerben egy féloldalas cikk jelent meg annak apropóján, hogy 2005. június
30-ig meghosszabbította szerződését a Ferencvárossal, annak ellenére, hogy több
külföldi csapat is hívta.

2005. május 18-án a soccernet.com internetes szaklap beválasztotta a Premier
League 2004–05-ös álomcsapatába, amely a Čech – Hibbert, Carragher, Terry,
Heinze – Gera, Cahill, Lampard, Robben – Henry, Rooney összeállításban
szerepelt.

2005 szeptemberében az angol sajtó Gerát Puskás Ferenchez hasonlította (ami nem
meglepő, mivel ha feltűnik egy tehetséges fiatal magyar labdarúgó, egyből jön az
összevetés). Olyannyira népszerűvé vált Gera addigra, hogy az angol sajtóban a
neve mellett egyre gyakrabban feltűnt a Magical Magyar jelző. A brit sajtó
felvetésére, miszerint Gera Puskás méltó utódja lehet, a West Bromwich játékosa
igen szerényen a következőképpen reagált: „Ez az összehasonlítás szerintem nem
állja meg a helyét, közel sem vagyok olyan focista, mint amilyen Puskás volt.
Nem láttam játszani, de tudom, hogy míg én az angol élvonal egyik kiscsapatában
játszom, addig ő a Real Madrid történetének egyik legnagyobbja. Nagyon távol
vagyok tőle…”

2008 januárjában az Independent angol napilap a brit menedzsereket, játékosokat,
szakértőket és ügynököket megkérdezve fölállított egy listát a legjobb
Nagy-Britanniában, de nem a Premier League-ben szereplő labdarúgókról, Zoltán
ezen a 7. helyet szerezte meg. A róla szóló rövid jellemzésben ez állt:
„Klasszis szélső, aki stabil Premier League-futballista lehetett volna, ha a
sérülések nem akadályozzák meg ebben. Gólokat szerez, és szélső létére
viszonylag jól fejel.”

2017 januárjában az angol futballal foglalkozó HITC Sport oldal West Bromwich
Albion elmúlt 25 évének (azaz a Premier League-éra) legjobb három igazolásai
közé sorolta az ő megszerzését Peter Odemwingie és Ben Foster mellett. A
birminghami klub drukkereinek szeretete az idő múlásával sem lanyhult, 2017
februárjában a West Brom egyik szurkolója, Matthew Jones csak azért látogatott
el Budapestre, hogy Gerával találkozhasson. Ez év márciusában szerepelt a Sky
Sportson futó Premier League World magazinban, ahol az Angliában eltöltött
évtizedről és ottani pályafutásáról beszélt.

Pécsett nőtt fel, az átlagosnak mondható magyar család szintjén éltek. Édesapja
postásként dolgozott, míg édesanyja a helyi sörgyárban vállalt munkát. A kis
Zolival különösebb probléma nem volt, az általános iskolát jó eredménnyel
végezte. Kilenc-tíz évesen gyakran lejárt az iskola aulájába kikapcsolódni, az
idejük nagy részét csocsózással, biliárdozással és zenehallgatással töltötték.
Erre az időszakra a következőképpen emlékszik vissza: „Ekkor még egyáltalán nem
volt olyan késztetésünk, hogy bármi rosszat tegyünk.”

A gondok akkor kezdődtek, amikor az aulában idősebb fiúk is megjelentek, akik
azzal dicsekedtek, hogy rendszeresen dohányoznak, és gyakran nem az otthonukban
töltik az éjszakát. Ezt követően elkezdték járni a Kertvárost a nagyobbakkal, és
elkezdődött a züllés lassú folyamata. Az iskolából való igazolatlan hiányzások
száma megnövekedett, kialakult a játékszenvedélye, aminek költségeit a reggelire
adott pénzből fedezte. Erről így vall: „Mindig félretettem a reggelire adott
pénzt, amit gyorsan eljátszottam, később már az edzés helyett is játékterembe
jártam.”

Tizenegy-tizenkét éves korában már javában dohányzott, és a szülei válása még
tovább rontotta a helyzetet. Eleinte az apjához került, ahol nem részesült a
szükséges nevelésben. Később visszakerült az édesanyjához, de akkorra már
kezelhetetlenné vált. A mélypontot az jelentette, amikor 13 évesen az alkohol és
a cigaretta az élete szerves részét képezte, mi több, elkezdett szipuzni is.
Élete legsötétebb korszakáról így beszélt: „Elmentem egy játékterembe, ahol
megismerkedtem néhány sráccal. Megkérdezték: nem próbálom-e ki a szipuzást?
Kíváncsiságból, elmentem megnézni, hogy csinálják. Aztán ott kötöttem ki, hogy
velük együtt szipuzok.”

Apja életvitele sem mutatkozott jó példaként előtte, aki Zoli nevelését hanyagul
végezte, a barátnőit pedig állandó jelleggel cserélgette. Azonban hirtelen
hatalmas változás állt be előbb apja, majd Gera életében is. Zoli éppen egy
kaszinóban múlatta az idejét, amikor megjelent apja, és szólt, hogy menjen haza
vele. Az odáig vezető úton elmesélte fiának, hogy a Hit Gyülekezetében volt, és
a következő alkalommal szeretné, ha Zoli is vele tartana. Gerzson nem akart
eleget tenni apja kérésének, végül mégis engedett neki, és a következő
istentiszteletre elment vele. „Mikor mentünk haza kérdeztem apámat, miért van
az, hogy az emberek énekelnek, tapsolnak. Elmagyarázta, hogy azért, mert
Istennek énekelnek, valóságosan megtapasztalták Isten jelenlétét, és megismerték
Jézust. Hazafelé jó érzés töltött el.” A változás nem tartott sokáig, Zoli a
következő istentisztelet helyett inkább ismét a kaszinóba ment. Talán a
történtek hatására azonban az addigi életvitelét egyre kevésbé élvezte. A sok
italozás, dohányzás és drogfogyasztás a szervezetére is mindinkább kihatott,
aminek látható jelei is voltak. Növekedésében elmaradt a megszokottól, sovány
testalkatú tizenéves lett. Pár hét múltán úgy határozott, hogy ismét elmegy a
Hit Gyülekezetébe. „Az istentisztelet most még jobban tetszett, és a végén azt
javasolta apám, hogy térjek meg az Úrhoz, és fogadjam be a szívembe Jézus
Krisztust. Nem tudtam, mit jelent megtérni, ezért apámtól megkérdeztem, mi az. Ő
elmondta, hogy bánjam meg a bűneimet, és fogadjam el Jézus Krisztust
megváltómnak”. Rövid ideig párhuzamosan járt istentiszteletre és játékterembe
is, végül tudatosult benne, hogy választania kell. Rájött, hogy addigi élete nem
vezet sehová. Elkezdte tanulmányozni a Bibliát, imádkozott és folytatta az
abbahagyott tanulmányait is. Rövid időn belül leszokott káros szenvedélyeiről,
amivel meglepte bandatársait, végül több társa is követte a példáját, és Zolival
együtt mentek el istentiszteletre.

Több éves kihagyást követően ismét elkezdett focizni, eleinte még csak a
grundon. Saját elmondása szerint egy igen komoly szövetséget kötött Istennel,
miszerint az Úr dicsőségére fog focizni. Pár nap elteltével megkereste egy régi
barátja, aki megkérdezte, nem lenne-e kedve a Kinizsiben játszani. Zoli
elfogadta az ajánlatot. A visszatérés korántsem ment akadálytalanul, a rossz
fizikai állapota miatt még a megye I-ben szereplő ifjúsági csapatba sem fért be
eleinte. Még apja is úgy vélekedett, hogy Gerzson legfeljebb az NB III-ig viszi.
Az őt körülvevő kételkedés épp ellenkezőleg hatott, Gera még jobban hajtott az
edzéseken, hogy bekerülhessen a csapatba, miközben Isten támogatását kérte. Az
egészsége fokozatosan helyreállt, karrierje pedig felfelé ívelt. Erről az
időszakról így vall: „Miután Istenhez fordultam már nem volt kétségem afelől,
hogy válogatott futballista leszek, és jó csapatokban játszom majd. Nem volt
több törés a karrierem során, és egyre inkább haladtam előre.”

Gera a korábbi életmódja miatt egészen mélyről kezdte, először Harkányban adtak
neki bizalmat. Jó teljesítményét és kivételes tehetségét látva a Pécsi MFC
leigazolta 1997-ben, ahol Róth Antal kezei alatt az NB II-ben játszhatott. Az
1999–2000-es szezont még ott kezdte, de kisebb szerencséjére a tavasszal már NB
I-es játékosnak mondhatta magát, ám mindezt nem klubváltással érte el. Történt
ugyanis, hogy 2000. február 15-én megszűnt a Gázszer FC, miután Németh László
klubelnök már nem tudta finanszírozni a csapatot, így az agárdiak helyén a PMFC
játszott tovább a PNB-ben. Első gólját 2000. április 1-jén a Győri ETO FC ellen
szerezte, Ferenczi vezető találatát egyenlítette ki a 67. percben, így pontot
mentett csapatának. Nem sokkal később, a 26. fordulóban április 8-án ismét
eredményes volt, ezúttal a Vác FC-nek rúgott győztes gólt. A 29. fordulóban a
Nyírség-Spartacus kapuját vette be, ami meghozta a vezetést a pécsieknek. Az
idény utolsó bajnokiján, a 34. fordulóban május 27-én a Nagykanizsa-LinAir FC
vendégeként lépett pályára a PMFC, itt a 91. percig 1–0-ra a hazaiak vezettek,
amikor Gera ismételten pontot mentett a csapatának. Gera a tavaszi szezonban 15
mérkőzésen játszott, melyeken 4 gól szerzett és 4 sárga lapot gyűjtött be. 14
alkalommal a kezdőcsapat tagjaként vághatott neki a mérkőzésnek, négyszer
cserélték le és egyszer cserélték be. Gerzson nem sokáig mondhatta magát a Pécs
NB I-es labdarúgójának, mivel a szezon során nyújtott kiváló teljesítménye
felkeltette a Ferencváros vezetőinek érdeklődését. 2000. július 1-jén
hivatalosan is a Ferencvárosi TC játékosa lett.

Gerzson 2000. július 22-én mutatkozott be a Ferencvárosi TC-ben a Haladás VFC
elleni bajnoki mérkőzésen, melyet a csapat 4–0-ra nyert az Üllői úton. A
debütálás nem is sikerülhetett volna számára jobban: a 45. percben megszerezte a
vezetést az újonnan igazolt játékos. Az alapszakasz folyamán további egy
találatot ért el, a 9. fordulóban talált be a Dunaferr SE kapujába, s mentett
pontot. A 14 bajnokiból 11-szer lépett pályára, hatszor kezdőként, ötször pedig
csereként, ám mégsem mondhatta magát a csapat biztos tagjának, mivel öt
alkalommal le is cserélték. A 12 csapatos bajnokságban 21-szer jutott neki
szerep, ráadásul 19-szer kezdőként. A felé nyújtott bizalmat további öt góllal
hálálta meg, így mindent összevetve 32 bajnokin 7 találatig jutott, az FTC pedig
a bajnoki címig. Ennek okán a következő idényben az UEFA-bajnokok ligája
selejtezőjében indulhatott csapatával.

A 2001–2002-es bajnokság első tíz mérkőzésén kivétel nélkül a kezdőcsapatba
jelölték. Július 25-én a horvát Hajduk Splittel mérkőztek meg a bajnokok ligája
selejtezőjének 2. fordulójában. Az eredmény 0–0 lett, az egy héttel későbbi
visszavágón szintén nem született gól. Gera mindkét mérkőzést végigjátszotta, de
a Ferencvárosnak így is véget ért az az évi európai kupaszereplése, mivel a
büntetőpárbajban 5–4-re alulmaradtak. A bajnokságban 2001. szeptember 22-én a
Győri ETO elleni mérkőzésen sérülést szenvedett, már a 33. percben le kellett
hozni a pályáról. Ennek következtében a Fradi következő tíz bajnoki mérkőzését
ki kellett hagynia, visszatérésére a győriek ellen került sor december 2-án. A
tavaszi szezont már válogatott labdarúgóként kezdte, miután február 13-án
debütált a nemzeti csapatban. 2002. március 8-án a pályafutása egy újabb
mérföldkőhöz érkezett. A Kispest-Honvéd elleni idegenbeli 4–0-s győzelemből két
gólt vállalt magára. Ezt megelőzően még nem tudott egynél több találatot elérni
egy mérkőzésen a hivatásos karrierje során. Ami az előző szezonban nem volt
elmondható róla, ebben igen: 27-szer játszott az NB I-ben, és kivétel nélkül
mindegyiken kezdőként, lecserélésére nyolcszor került sor. Ezek után elmondható
volt, hogy a Ferencvárosban alapemberré nőtte ki magát. A bajnoki góljainak
száma nyolc volt a szezon végén (a Videoton FCF, az S.Oliver Haladásnak
oda-vissza, a Kispest-Honvéd ellen kétszer, az Újpest FC, a Matáv Sopron, a
Dunaferr ellen talált be). A bajnokságban csak az ezüstérem jutott a Zalahús ZTE
FC mögött, de megválasztották az év labdarúgójának Magyarországon.

A második helyezés az NB I-ben szintén európai kupaindulásra jogosított fel,
azonban ekkor be kellett érniük a második számú európai kupasorozattal, az
UEFA-kupával. A bajnokságot július 26-án jól kezdte az együttes, a Siófok FC-t
múlták felül 2–0 arányban, ahol Gera is eredményes volt. Az UEFA-kupa
selejtezőjének 2. fordulójában a ciprusi AÉ Lemeszút kapták ellenfélül. Gerzson
gólt szerzett a 4–0-s győzelem alkalmával. Az FTC a visszavágón 2–1-re
alulmaradt, ennek ellenére 5–2-es összesítéssel ők jutottak tovább a főtáblára,
ahol a török Kocaelisport fogadták. A hazai találkozó eredménye itt is 4–0 lett,
és összesítésben 5–0-val mentek tovább. A 2. fordulóban már erősebb ellenfelet
sorsoltak a Ferencvárosnak, ezúttal a német VfB Stuttgartot kellett legyőzni az
összesítésben a továbbjutáshoz. Ez azonban túl nagy feladatnak ígérkezett, a
hazai 0–0 után a svábok 2–0-ra nyertek otthon, Geráéknak véget ért az európai
kupaszereplés. A hat UEFA-kupa találkozóból kivétel nélkül mindegyiken kezdő
volt, négyszer végig is játszotta a mérkőzést, egyszer szerzett gólt. Az őszi
szezon utolsó bajnokiján december 1-jén az MTK Hungária otthonába látogattak el.
Az örökrangadó Gera 14. percben szerzett találatával dőlt el. Ahhoz, hogy az FTC
őszi bajnok legyen, még meg kellett nyernie a 13. fordulóból elhalasztott
Kispest-Honvéd elleni mérkőzését. Ezt a találkozót december 6-án sikerrel
abszolválták, így pontazonossággal, de jobb gólkülönbséggel az élre álltak. Noha
a téli szünetben több külföldi csapat is érdeklődött iránta, mint például a
német VfB Stuttgart, a francia FC Nantes és a legélénkebben érdeklődő török
Galatasaray is (a Galata olyannyira figyelmes volt, hogy küldött egy 30-as
számmal és Gera felirattal ellátott Galatasaray mezt is), Gera végül 2 és fél
évvel meghosszabbította a szerződését a Ferencvárossal, így 2005. június 30-ig a
zöld-fehér klub rendelkezett a játékjogával. A tavasz első öt mérkőzését ki
kellett hagynia sérülés miatt. Mindent összevetve 26-szor játszott a
bajnokságban (kivétel nélkül mindannyiszor kezdő volt), 6 gólt rúgott és 5 sárga
lapot gyűjtött be. Az idény végén ismételten csak az ezüstérem jutott a
Ferencvárosnak és Gerának, azonban a magyar kupa megnyerésével
vigasztalódhattak. Gerzson a nyolcaddöntőben a Rákóczi FC-NABI ellen november
26-án végigjátszotta a mérkőzést, az elődöntőben április 16-án a BKV Előre
otthonában Thomas Sowunmi helyett lépett pályára a szünetben, míg a döntőben a
DVSC-MegaForce ellen május 6-án 91 perc jutott számára, akkor Marek Penksa jött
be a helyére. A nemzetközi kupaindulást, vagyis az UEFA-kupa szereplést két
fronton is kiharcolták, a bajnokságban elért az MTK Hungária FC mögötti második
helyezés és a magyarkupa-győzelem egyaránt biztosította, hogy csapatával ott
lehessen az európai kupaporondon.

2003 júliusában az utolsó szezonját kezdte a Ferencvárosnál. A Balaton FC ellen
kezdődő első, július 26-i bajnokit végigjátszotta, amit további hat olyan egymás
utáni mérkőzés követett, melyen a kezdőcsapat tagja volt, és ezekből csak egy
alkalommal fordult elő, hogy lecserélték. Az UEFA-kupa selejtezőjének 1.
fordulójában a máltai Birkirkara csapatát kapták ellenfelül a zöld-fehérek. Az
augusztus 14-i első mérkőzésen az 5–0-s győzelem alkalmával Gera egyszer
betalált, a visszavágón nem szerepelt. A 6–0-s összesítés után a főtáblára
került a fővárosi klub, ahol az FC Københavnt sorsolták ellenfélnek. Gera
kezdett a hazai találkozón, melyen 1–1 született, az 59. percben Rósa Dénes jött
be helyette a pályára. Az október 15-i visszavágón szintén 1–1-es döntetlen lett
a mérkőzés végeredménye, itt végigjátszotta a kupamérkőzést. Mivel a
hosszabbítás során sem dőlt el a továbbjutó kiléte, így büntetőrúgásokra került
a sor, ahol azonban az FTC 3–2-re alulmaradt dán ellenfelével szemben. Geráéknak
hamar véget ért a nemzetközi szereplés, megmaradt a hazai porond. A 8. és 9.
fordulóban nem lépett pályára sérülés miatt (a København elleni hazai UEFA-kupa
mérkőzésen szenvedett bokaszalagsérülést, amikor egy fejpárbajt követően a
földre érkezéskor aláfordult a bokája), a 10.-ben viszont rögtön góllal tért
vissza, ami ráadásul a mindent eldöntő találat volt az ETO ellen. A Lombard FC
Haladás kárára a következő fordulóban is eredményes volt. Október 29-én jött az
MTK Hungária elleni magyar kupa nyolcaddöntő, amit 2–1-re nyert a Ferencváros,
többek között Gera góljának köszönhetően. A kupában ezután fantasztikus
sorozatot produkált, minden mérkőzésen bevette az ellenfelek kapuját. A
negyeddöntőben a Bodajk FC-nek kettő, az elődöntőben a Vasas SC-nek egy gólt
lőtt. 2004. május 5-én játszották a magyar kupa döntőjét a Bp. Honvéd ellen. A
Ferencváros 3–1-es sikert aratott, Gera végigjátszotta a döntőt, sőt a 68.
perben gólt is szerzett. Ez azt jelentette, hogy az FTC ebben az idényben is
nyert valamilyen trófeát Gerával, kivételt mindössze a 2002-es év jelentett,
amikor „csupán” egy ezüstérmet szereztek a bajnokságban. Még a kupadöntőt
megelőzően, április 4-én egy fontos esemény történt a pályafutásában. A 21.
fordulóban a Győri ETO ellen mesterhármast (37., 42., 48. perc) ért el, a 4–0-s
végeredményt Somorjai állította be a 79. percben. A bajnokságban eddig még nem,
a válogatottban viszont már volt rá példa, hogy egy mérkőzésen háromszor legyen
eredményes, akkor San Marino volt az ellenfél. Május 16-án az NB I rájátszásában
az FTC az MTK-t fogadta az örökrangadó keretében, melyet a hazaiak 2–0-lal
abszolváltak. A két gól szerzője Gerzson volt, a 4. és a 61. percben vette be a
kék-fehérek kapuját. Legközelebb az utolsó, vagyis a 32. fordulóban talált be, a
Ferencváros számára éppen a legjobbkor. A magyar bajnoki cím az utolsó
fordulóban dőlt el a Ferencváros, az Újpest és a Debrecen között. Az FTC-nek a
Debrecent kellett legyőznie ahhoz, hogy sikerüljön a duplázás
(magyarkupa-győzelem és bajnoki cím), addig az Újpestnek az MTK-t kellett volna
idegenben megvernie, a Lokinak pedig az FTC elleni győzelem kellett a bajnoki
címhez. A Ferencváros–DVSC találkozón Gera a 7. percben vezetéshez juttatta
csapatát, Tököli Attila a 15.-ben tovább növelte az előnyt, melyre a 33.
minutumban Sándor Tamás válaszolt, végül Lipcsei Péter a 60. perben belőtte a
mindent eldöntő gólt, a végeredmény 3–1 lett. Mivel az Újpest csak 1–1–es
döntetlent ért el, így a magyar bajnok a Ferencvárosi Torna Club lett. Gera a
2004-es évben magyar viszonylatban mindent megnyert, a bajnoki cím és a
magyarkupa-győzelem mellett megválasztották az év magyarországi labdarúgójának
(2002 után másodszor), valamint mint az később kiderült, a 2004-es magyar
szuperkupa-győztese is az FTC lett, játék nélkül. A remekül sikerült idény során
30 alkalommal szerepelt bajnokin, melyeken 11 gólt ért el, ami máig a
legtermékenyebb bajnoki idényének számít. A magyar kupában 4 mérkőzésen
játszott, ott 5 találatot jegyzett (vagyis a mérkőzésenkénti gólátlaga
meghaladta az 1-et), mindehhez hozzájött még három UEFA-kupa találkozó és az ott
szerzett egy gól. Mindent összevetve 37 mérkőzésen szerepelt, 17 gólt lőtt, ami
ugyancsak az egy szezonban elért legtöbb góljának számít.

Köszönhetően a bajnoki aranyéremnek, a 2004–2005-ös szezonban a bajnokok
ligája-selejtezőjében indulhatott a Ferencváros. 2004. július 27-én az SK Tirana
ellenfeleként léptek pályára idegenben, a kínkeservesen kiharcolt 3–2-es
győzelem alkalmával Gerának 86 perc játéklehetőség jutott, a helyére Nógrádit
cserélték be. Ez a mérkőzés sokáig nemcsak az utolsó európai kupatalálkozója
volt (egészen 2009-ig, amikor is a Fulhammel szerepelt ismét a nemzetközi
kupaporondon), hanem a Ferencváros színeiben is utoljára lépett pályára.
Tekintettel az előző évben nyújtott kiváló teljesítményére, felfigyelt rá az
angol Premier League-be frissen feljutott West Bromwich Albion, akik le is
szerződtették. A megállapodás értelmében 3+1 éves szerződést kötöttek 2004.
július 30-án. Gera akkor 1 500 000 angol fontos vételárával a legdrágább magyar
labdarúgó volt.

Az új csapatánál a bemutatkozásra a portugál Boavista FC elleni felkészülési
mérkőzésen került sor a másik új igazolással, Nwankwo Kanuval együtt.
Tétmérkőzésen 2004. augusztus 14-én, a Blackburn Rovers ellen debütált, ahol
Gary Megson vezetőedző 3 perc játéklehetőséget biztosított a számára. A Premier
League 2004–2005-ös idényének a 2. fordulójában a városi rivális Aston Villa
csapatával mérkőzött meg a WBA, itt Gerzson a 63. percben Bernt Haas cseréjeként
lépett a pályára. Gerának mindössze két bajnoki találkozóra volt szüksége ahhoz,
hogy bebizonyítsa edzőjének, érdemes vele a kezdőcsapatban is számolni. A
Tottenham Hotspur ellen már a kezdő tizenegyebe jelölték, mi több, Gera a 3.
percben be is talált Paul Robinson kapujába, végül a Spurs egyenlített, és
1–1-es döntetlennel ért véget a bajnoki. Góljának köszönhetően a Premier League
3. fordulójában tagja volt a Hét válogatottjának. Az újabb jelentős esemény a
pályafutásában szeptember 21-én következett be, ugyanis akkor szerepelt először
angol ligakupa mérkőzésen. A Colchester United ellen csapatával 2–1-es vereséget
szenvedtek, ami a kiesést jelentette, Gera a 64. percig játszott. Az FA-kupában
a Preston North End ellen játszott először, a 2–0-s győzelemmel a következő
fordulóba jutottak, ám ott a Tottenham elleni 3–1 után búcsúztak a további
küzdelmektől. Gera mindkét találkozót végigjátszotta. Az idény végére rendkívül
kiélezett harc folyt a West Bromwich, a Crystal Palace, a Norwich City és a
Southampton FC között. Az utolsó fordulóban a West Bromnak nyernie kellett, a
vetélytársaknak pedig pontot veszíteni, hogy sikerüljön a bentmaradás. A
birminghamiek végül 2–0-ra verték a Portsmouth FC-t, miközben a Norwich hat gólt
kapott a Fulham FC vendégeként, a Manchester United 2–0-ra győzte le a
Szenteket, míg Király Gábor csapata, a Crystal Palace döntetlent ért el a
Charlton Athletic ellen. Az angol sajtó a „Great Escape”, azaz a „nagy
menekülés” jelzőt használta a történelmi tettre. A szezon során az összes
bajnoki mérkőzésen pályára lépett (31-szer kezdő, 7-szer csere volt) – egyike
volt annak a 14 játékosnak, aki ezt elmondhatta magáról –, 6 gólt szerzett,
mellyel csapata második legeredményesebb játékosa lett a 11 gólos csatár, Robert
Earnshaw mögött, sárga lapot négy alkalommal kapott. A soccernet.com internetes
szaklap a 2004–2005-ös szezonban beválasztotta a Premier League álomcsapatába.

A nagyszerűen sikerült első szezonja és a csodával határos bentmaradás után a
2005–2006-os idény már nem sikerült ennyire jól. A sorozatos sérülések miatt
hátráltatott Gera mindössze 15 mérkőzésen tudott pályára lépni a Premiershipben,
melyeken mindössze két találatot szerzett, ami az egy szezon során elért
legkevesebb találatát jelenti a pályafutása alatt. Az FA-kupában is csupán
egyetlen mérkőzést játszott, akkor a 3. fordulóban a Reading FC ellen egy
tizenegyesből gólt is rúgott a 82. percben, amit Kevin Doyle két perccel később
egalizált, ugyancsak büntetőből. Az újrajátszás során a WBA a hosszabbítás után
3–2-es vereséget szenvedett, így kiestek a kupából, Gerát nem jelölték a
mérkőzésre. A bajnokságban a Sunderland elleni kiesési rangadón az ő góljával
egyenlített az Albion a 90. percben (1–1), másik találatát az Everton ellen
jegyezte, akkor a vezető gól fűződött a nevéhez, végül 2–2-es döntetlennel ért
véget a bajnoki. A „Great Escape” nem ismétlődött meg, a 19. helyen végeztek,
így a csapat kiesett a Championshipbe. A nyári átigazolási időszakban a görög
AÉK Athén valamint a Premier Ligában szereplő Middlesbrough is élénk érdeklődést
mutatott iránta (a Boro már télen is tárgyalt az átigazolásról), végül az
egyezség nem született meg.

Az új szezon kezdetén egyértelműen a csapatával való feljutást tűzte ki célul.
Az odáig vezető út hosszúnak ígérkezett, mivel a másodosztályban 46 bajnoki
találkozót kellett lejátszani. Gerzson a 2. fordulóban rögtön gólt is szerzett a
Cardiff City ellen a 4. percben, ami viszont csupán az 1–1-es döntetlen
eléréséhez volt elegendő. Következő találatára szeptember 23-áig, a 9. fordulóig
kellett várni, akkor a Luton Town volt a szenvedő alany, a végeredmény itt is
döntetlen (2–2) lett. A 2006–2007-es idényben további három gólt szerzett, a
Crystal Palace, a Queens Park Rangers és a Barnsley kapuját vette be. Ezek után
a találatok után mindannyiszor győzelemnek örülhetett, a bajnokság utolsó
mérkőzésén a Barnsley ellen valóságos kiütéses, 7–0-s diadalt arattak, ahol ő
lőtte a hetedik gólt. Az egyenes ágon való feljutás azonban így sem jött össze,
viszont a Football League Championshipben elért negyedik helyezés playoffra
(rájátszásra) jogosította fel a birminghami kiscsapatot. Az angol ligakupában
két mérkőzést játszott: a 2. fordulóban a Cheltenham Town ellen még
továbbjutottak (ekkor a 87. percben cserélték be), azonban a következő
fordulóban az Arsenal elleni találkozó már a végállomást jelentette, az Ágyúsok
Jérémie Aliadière duplájával kiejtették az Albiont. Az FA-kupába három
alkalommal szerepelt, a Wolverhampton Wanderers ellen gólt is szerzett a 4.
fordulóban, így 3–0-s idegenbeli győzelemmel jutottak tovább. Az 5. fordulóban a
Middlesbrough várt rájuk. Az első mérkőzésen csak csereként jutott szóhoz a 85.
percben, és mivel a végeredmény 2–2-vel zárult, így megismételt mérkőzésre
került sor. Ott már kezdőként számítottak rá, ismételten döntetlennel ért véget
a kupamérkőzés, az 1–1-es eredmény a Boro továbbjutását jelentette. A bajnokság
ugyan már befejeződött, viszont a rájátszás még hátra volt a WBA számra, az 5.
helyezett Wolverhamptonnal játszottak oda-visszavágós mérkőzést. Az első
találkozón 3–2-re nyertek Geráék a Wolves otthonában, majd hazai környezetben
1–0-ra diadalmaskodtak, így 4–2-es összesítésel bejutottak a rájátszás
döntőjébe. A másik ágon a Derby County és a Southampton küzdött a döntőbe
jutásért, ami végül a Derbynek sikerült (4–4-es összesítést követően a
büntetőpárbajban sikerült 4–3-ra nyerni a Kosoknak). A playoff döntőjét a
Wembley stadionban rendezték meg, Gerzson a kezdőcsapatban kapott helyet, majd a
71. percben lecserélték. A mérkőzést a Derby County nyerte 1–0-ra, így Geráéknak
nem sikerült a feljutás. Érdekesség, hogy Gera a szezonban (beleértve a
kupamérkőzéseket is) a Barnsley elleni mérkőzést kivéve csak idegenben szerzett
gólt. A bajnokság során Gera 40-szer lépett pályára, valamint a rájátszás
mindhárom találkozóján szerepelt, összesen 5 gólt szerzett, 3 FA-kupa mérkőzésén
egyszer tudta bevenni az ellenfél kapuját, a ligakupában pedig két találkozó
fűzödik a nevéhez, gólt nem jegyzett.

A 2007–2008-as idénynek ismételten a feljutást érő valamelyik hely
megszerzésének célját tűzték ki. Az 1. fordulóban a Burnley ellen gólpasszt
adott, ám így is kikaptak 2–1-re Király Gáboréktól. Gera a Peterborough United
elleni 2007. augusztus 28-i angol ligakupa találkozón volt először eredményes a
szezonban. Érdekesség, hogy angliai pályafutása alatt ez volt az első gólja a
Carling Cupban. Mint az korábban is elmondható volt, Gerzson ebben az idényben
is alapembernek tekithető a WBA-nál. A szezonban mindössze három bajnoki
mérkőzésen nem játszott: az Ipswich Town (4–0), a Sheffield United (0–0) és a
Blackpool (3–1) ellen. A Championshipben viszonylag későn, a 21. fordulóban
szerezte meg idénybeli első találatát a Leicester City ellen. A sorozat rögtön a
következő bajnokin folytatódott, a Charlton Athleticnek két gólt fejelt,
valamint adott egy gólpasszt. Az esztendő utolsó Football League Championship
találkozóján is gólt szerzett, ezúttal a Scunthorpe United elleni 5–0-s
győzelemből vette ki a részét egy góllal, így a december hónap kiválóan sikerült
számára. A téli átigazolási időszakban ismét akadt kérője a Bolton Wanderers
személyében, de a megállapodás ezúttal is elmaradt, így kiderült, hogy Gera
kitölti a szerződését az Albionnál, és ha nem köt új kontraktust a West Bromwich
Albionnal, akkor a Bosman-szabály értelmében 2008 nyarán szabadon igazolható
lesz. Később a Wigan Athletic is megkereste. 2008. január 29-én a Preston ellen
hiába egyenlített az 50. percben, végül 2–1-es vereséget szenvedett csapata.
Március 1-jén a Plymouth Argylet fogadta a West Brom, ahol Gera a 17. percben
állt be, és megszerezte a találkozó vezető gólját, csapata vágül 3–0-ra nyert. A
Charlton ellen a 41. fordulóban gólpaszt adott, de ez sem volt elég a
győzelemhez, a mérkőzés 1–1-es döntetlennel zárult. A Watford ellen ismét
gólpasszal járul hozzá csapata pontszerzéséhez. Szezonbeli hetedik gólját
szerezte meg a Wolverhampton Wanderers ellen az 59. percben, mint később
kiderült, ez volt a találkozó győztes gólja. A következő fordulóban a Norwich
City ellen is gólt szerzett, amivel csapata nagyon közel került a feljutáshoz.
Ez a gól volt pályafutása (minden sorozatot figyelembe véve) 25. találata a West
Brom színeiben. A Southampton FC ellen hazai pályán elért 1–1-es döntetlennel
sikerült bebiztosítani az egyenes ágon való feljutást, az utolsó fordulóban
pedig a Queens Park Rangers FC vendégeként 2–0-ra nyert a WBA, így megszerezték
a bajnoki címet is. Az Albion nem csak a bajnokságban szerepelt jól, hanem a
nagy múltú FA-kupában is jó teljesítményt nyújtottak. A 3. fordulóban a Charlton
ellen jutottak tovább az újrajátszást követően (Gerzson mindkétszer kezdő volt).
A Charlton elleni újrajátszáson Gera jubilált, mivel századik alkalommal volt a
West Bromwich kezdőcsapatának a tagja. Ezután a negyedosztályú Peterborough
United idegenbeli 3–0-s legyőzése következett (ezen a mérkőzésen nem szerepelt).
Az 5. fordulóban a Coventry City volt az ellenfél, akit szintén idegenben
győztek le, fölényes 5–0-s diadallal jutottak tovább. Gera a 78. percben lőtte
csapata ötödik találatát a mérkőzésen, ami saját maga első gólja volt az idei
sorozatban. A negyeddöntőben a Bristol Rovers ellen március 9-én egy gólpasszal
járult hozzá csapata 5–1-es győzelméhez, és ezzel együtt a továbbjutáshoz. Az
elődöntőt a Wembley stadionban rendezték meg április 5-én, ahol az első osztályú
Portsmoutht kellett volna legyőzni a döntőbe jutásért. Végül ez nem sikerült, a
korábbi csapattárs Nwankwo Kanu góljával nyert 1–0-ra a Pompey. Gera az idény
során 43 bajnokin játszott, 8 gólt szerzett, az FA-kupában 5 találkozón
szerepelt, ahol 1 gólt ért el, a ligakupában egy mérkőzésen egy gólt lőtt. Az
idény végén a Guardian magazin az év játékosának választotta a Championshipben,
valamint a magazin álomcsapatába is bekerült.

Májusban, a bajnokság vége felé több hír is felröppent, mi szerint Gera új
csapatba igazol. Az Everton FC tűnt az egyik legkomolyabb kérőnek, több hír
konkrét tényként közölte a szerződtetést. Később az Aston Villa FC, a Wigan
Athletic FC, a Middlesbrough FC, a Portsmouth FC és a Bolton Wanderers FC, majd
a Fulham FC is érdeklődést mutatott iránta. Noha az SL Benfica, a Celtic FC és
az Olimbiakósz élénken, valamint a Valencia CF, az RCD Mallorca és az SV Werder
Bremen is érdeklődött iránta, Gera végül a Fulham FC ajánlatát fogadta el.

Bemutatkozására 2008. július 15-én került sor a harmadosztályú Southend United
FC elleni felkészülési mérkőzésen, ahol rögtön a kezdőcsapatban kapott helyet.
Csapata következő találkozóján a skót Celtic FC ellen gólpasszal segítette hozzá
a Fulhamet a 3–1-es győzelemhez. A Fulham dél-koreai túráján az Ulsan Hyundai
Horang-i ellen a 79. percben megszerezte első gólját új klubjában, amivel 2–1-re
nyertek. 2008. augusztus 16-án tétmérkőzésen is debütálhatott, a Premier League
első fordulójában az újonc Hull City AFC ellen a kezdőcsapat tagjaként
szerepelt, a találkozót 2–1-re elveszítették. A bajnokság második fordulójában
az Arsenal FC-vel mérkőztek meg, a bajnoki 1–0-s Fulham győzelemmel ért véget,
Gera végig a pályán volt. A Carling Cup 2. fordulójában a Leicester City FC
ellen ő szerezte meg a vezetést csapatának, végül 3–2-re nyertek a londoniak.

A következő mérkőzésén folytatta jó sorozatát, és a bajnokságban is megszerezte
első gólját új csapatában. A kezdetekben a kezdőcsapatban kapott helyet, a
mérkőzések vége felé azonban Clint Dempsey volt az állandó cseréje. Korábbi
csapata, a West Bromwich Albion elleni idegenbeli bajnokin kezdőként kapott
szerepet, ám nem tudott segíteni az 1–0-s vereséget elszenvedő csapatán. A
Tottenham elleni november 15-i mérkőzéstől kezdve azonban egyre gyakrabban csak
csereként jelölte a mérkőzésekre Roy Hodgson vezetőedző. December 20-án
vádlisérülést szenvedett a Middlesbrough ellen 3–0-ra megnyert mérkőzésen. A
sérülés okán hetekre harcképtelenné vált, visszatérésére a West Ham United
elleni vesztes mérkőzésen került sor január 18-án. A sérülést követően az
ugyancsak a West Ham elleni tartalékbajnoki mérkőzésen is játéklehetőséget
kapott – hogy mihamarabb visszanyerje formáját –, melyen gólt is szerzett. A
kupamérkőzéseken rendre a kezdők között lépett pályára. 2009. március 7-én hazai
pályán a negyeddöntőben a Manchester United ellen az FA-kupából is kiesett
csapatával. A hátralévő bajnoki mérkőzéseken a szezon végére ismét
visszaküzdötte magát a kezdőcsapat tagjai közé. Emlékezetes diadalt arattak a
Manchester United ellen otthon, amikor 2–0-ra győzték le ellenfelüket, így
sikeresen visszavágtak a kupában elszenvedett 4–0-s vereségért. A győzelmet Gera
biztosította be a 87. percben lőtt szépségdíjas góljával. A találatot saját
bevallása szerint karriere három legszebb találata közé sorolta. Az UEFA
hivatalos honlapján a hét góljának választotta a találatot. A szezon végén a
Fulham hivatalos honlapján kiírt szavazáson a szurkolók az idény második
legszebb találatának választották meg a Manchester United elleni gólját.

Az idény végén a Fulham története legjobb helyezését érte el a legmagasabb
osztályban. A hetedik pozíció egyben azt is jelentette, hogy az új nemzetközi
kupasorozatként induló Európa-liga 2009–2010-es kiírásának 3.
selejtezőfordulójába szereztek indulási jogot. Gera 32 bajnoki mérkőzésen
játszott a szezonban, két gólt szerzett. A kupában négy találkozón nem volt
eredményes, míg a ligakupában két találkozón egyszer talált be.

A 2009–2010-es szezonra egy ausztráliai túrával készült fel a Fulham. Az utazó
keretnek Gera is tagja volt. Három edzőmérkőzéssel hangolódtak az idényre.
Sorrendben a Gold Coast United, a Melbourne Victory, végül a Perth Glory ellen
játszottak. Július 8-án a Gold Coast ellen kezdőként kapott szerepet, a
mérkőzésen sokáig vezettek, végül 2–1-es vereséget szenvedtek. Három nappal
később a Melbourne Victory vendégeként már sima, 3–0-s diadalt arattak, Gerát a
74. percben cserélték le. A túra zárásaként július 15-én a Perth Gloryra 5–0-s,
kiütéses vereséget mértek, Gera a találkozón ismét a kezdőcsapatban játszott.

Az idény első tétmérkőzése a litván FK Vėtra elleni Európa-liga találkozó volt a
sorozat 3. selejtezőkörében. Gera az oda- és visszavágón is a kezdők között
kapott helyet, a második mérkőzésen a 78. percben lecserélték, helyére a norvég
Bjørn Helge Riise (John Arne Riise öccse) állt be. Érdekesség, hogy a
visszavágón magyar játékvezető, Vad II. István működött közre a találkozón. A
Fulham 6–0-s összesítéssel (mindkétszer 3–0-s győzelmet arattak) jutott be a
rájátszásba, ahol már a főtáblára való kerülésért játszottak a csapatok. A
sorsoláskor egy másik magyar légiós csapatával, a Gaál Miklóssal felálló Amkar
Permmel került össze a Fulham.

A bajnokság nyirófordulójában 88 percet töltött a pályán a Portsmouth ellen,
melyet 1–0 arányban nyertek meg. Ezt ismét egy nemzetközi kupamérkőzés követett,
az orosz Amkar ellen hazai pályán 3–1-re nyertek, ahol a 75. percig pályán volt.
A visszavágón ugyan 1–0-s vereséget szenvedtek (amit végigjátszott)
Oroszországban, mégis 3–2-es összesítéssel továbbjutottak a csoportkörbe. A
kvartettet a londoniakon kívül az olasz AS Roma, a svájci FC Basel és a bolgár
CSZKA Szofija alkotta.

Az E csoportban a CSZKA Szofija vendégeként játszották az első mérkőzésüket,
amely 1–1-es döntetlennel ért véget. A Baselt hazai pályán 1–0 arányban győzték
le, a Roma ellen a Craven Cottageon a 93. percben egyenlített ki ellenük az
olasz csapat. A római visszavágón noha megszerezték a vezetést, végül mégis
vereséget szenvedtek. A CSZKA Szofija elleni hazai mérkőzésen Gera találatával
arattak 1–0-s diadalt. Az utolsó csoportmérkőzésen a Fulham továbbjutásról döntő
mérkőzést játszott az FC Basel otthonában. A londoniak csak győzelem estén
juthattak be a legjobb 32 csapat közé. Gerzson ezen a találkozón is gólt tudott
szerezni, csapata harmadik találatát jegyezte, így csoportmásodikként a Fulham
jutott tovább az egyenes kieséses szakaszba. Gera a Basel elleni hazai találkozó
kivételével (ahol nevezték, ám becserélésére nem került sor) az összes
csoportmérkőzést végigjátszotta.

A ligakupában a 3. fordulóban kapcsolódott be a Fulham a sorozatba, ahol egyből
összekerült a megerősödött Manchester Cityvel. Az idegenben játszott találkozón
Gera megszerezte a vezetést csapatának, ám a hosszabbítással végződő mérkőzésen
végül fordított a Manchester City. A West Ham ellen a bajnoksában is megszerezte
az első találatát a 2009–2010-es szezonban. Október 31-én a Liverpoolt hazai
környezetben 3–1-re győzték le, a diadalhoz Gera gólpasszal járult hozzá. 2009.
december 19-én az előző idényben aratott sikert követően ismételten legyőzték a
Manchester Unitedet. A hazai pályán elért 3–0-s siker alkalmával Gera
végigjátszotta a bajnokit, és innentől kezdve állandó tagjává vált a
kezdőcsapatnak. Mindezt elősegítette az európai kupaporondon mutatott
teljesítménye is. Eredetileg Roy Hodgson vezetőedző a kupamérkőzéseken szánt
neki nagyobb szerepet, ám Gerzson végül kiharcolta a kezdőcsapatba kerülést a
bajnokságban is. A bajnokságban eredményes tudott lenni a Chelsea ellen is, ám
vezető gólja ellenére nem szereztek pontot a kékek otthonában. A Birmingham City
ellen 2–1-re megnyert találkozón gólpasszal járult hozzá a győzelemhez.

Az FA-kupában csapata összes mérkőzésén pályára lépett: a Swindon Town ellen
csereként, az Accrington Stanley ellen már kezdőként, ahol gólt szerzett és
gólpasszt adott. A Tottenham ellen újrajátszásra kényszerültek a hazai pályán
elért 0–0-s döntetlen után, ám a White Hart Laneen vezetésük ellenére 3–1-re
kikaptak, így búcsúztak a további küzdelmektől.

Az Európa-ligában a legjobb 16 közé jutásért rendezett mérkőzéseken a címvédő
ukrán Sahtar Doneckkel kerültek szembe. Az első mérkőzésen Gera remeklésével
2–1-re nyertek, Gerzson előbb gólt lőtt, majd gólpasszt adott, nagyban
hozzájárulva a sikerhez. A visszavágón elért 1–1-es döntetlen a Fulham
továbbjutását eredményezte. A nyolcaddöntőben ismét nehéz párosítást kapott
londoni csapat. Az olasz Juventus ellen kellett kiharcolni a negyeddöntőbe
kerülést. Az idegenbeli 3–1-es vereség után úgy tűnt, a párharc kimenetele
eldőlt, ám a visszavágón 4–1-re ütötték ki Geráék a torinoi csapatot. Gera
újfent remek teljesítményt mutatott, kétszer is gólt szerzett a Juventus ellen.

A negyeddöntőben a német bajnok VfL Wolfsburggal sorsolták össze a Fulhamet. Az
első mérkőzésen Gera gólpasszal járult hozzá a 2–1-es győzelemhez. A visszavágón
ismét Gera gólpasszával szerezték meg a vezetést a londoniak már az 1. percben,
az eredmény nem is változott a találkozó végéig, így kettős győzelemmel, 3–1-es
összesítéssel jutott be a legjobb négy közé a Fulham.

Az elődöntőben újabb német csapat ellen játszottak, ezúttal a Hamburg volt a
soros ellenfél. A HSH Nordbank Arenában gól nélküli döntetlen született, az
angliai visszavágó a hazai csapat 2–1-es sikerét hozta, a Fulham második
találatát a magyar játékos szerezte. Gera mindkét találkozót végigjátszotta. A
Fulham ezzel története legnagyobb sikerét érte el, első ízben játszhatott
európai kupadöntőt. A továbbjutással az is eldőlt, hogy 25 év után ismét lesz
magyar játékos, aki európai kupadöntőben szerepel. Az ünneplés közben Gera a
„Szevasztok, magyarok!” felkiáltással üdvözölte a honfitársakat a kamerán
keresztül. Az angol sajtó másnap a magyar játékos dicséretétől volt hangos.

A fináléban a spanyol Atlético Madrid várt az angolokra. Gera a kezdőcsapatban
kapott helyet. A rendes játékidő letelte után 1–1-es döntetlenre állt az
eredmény, így hosszabbítás következett, amely a madridiak 2–1-es győzelmével
fejeződött be.

A bajnokságban további hét mérkőzésen kapott szerepet. A szezonban összesen 27
bajnoki mérkőzést játszott, melyeken 2 gólt szerzett. Az FA-kupában 4 találkozón
szerepelt 1 gólt elérve, míg a ligakupában 1 alkalommal lépett pályára, egyszer
volt eredményes. Az Európa-ligában 16 mérkőzés alatt hatszor volt eredményes. A
Daily Mail listáján a 33. helyen rangsorolták a 2009–2010-es szezonban nyújtott
teljesítménye alapján, ahol olyan sztárokat előzött meg, mint John Terry
(Chelsea), Steven Gerrard (Liverpool), Antonio Valencia (Manchester United) vagy
éppen Luka Modrić (Tottenham Hotspur). A Fulham szurkolói az év második legszebb
találatának választották a Manchester City ellen szerzett gólját, míg az idény
legjobbjának Gerzsont szavazták meg.

Az előző idényben nyújtott nagyszerű teljesítménye után az átigazolási szezonban
sorra röppentek fel a hírek a lehetséges kérőkkel kapcsolatban. Hírbe hozták az
olasz AS Roma, a török Fenerbahçe SK, az angol Liverpool és Sunderland
csapatával, valamint a német Werder Bremennel is , ám a klubváltás elmaradt, és
a londoni csapatnál kezdte meg a felkészülést a 2010–2011-es szezonra.

A Fulham hat barátságos mérkőzést játszott az idény előtt. Július 14-én kezdték
meg a felkészülést, a harmadosztályú Brentford FC ellen 5–0-s győzelmet arattak,
Gera a félidőben állt be csereként, és két gólpasszal segítette csapatát. Három
nappal később az ugyancsak harmadik ligás Bournemouth vendégeként értek el
1–1-es döntetlent Gerzsonal a kezdőcsapatban. Ezt egy svédországi túra követett,
amely során július 22-én előbb a Halmstad, majd július 27-én a Malmö ellen
léptek pályára. A Halmstad ellen 2–2-es végeredmény született, a Fulham góljait
Gera szerezte, míg a másik találkozó gól nélküli döntetlent hozott. Július
utolsó napján az előző szezonban kiesett Portsmouth otthonába látogattak, s
szenvedtek 1–0-s vereséget. Az utolsó felkészülési mérkőzésüket hazai pályán
játszották a német Werder Bremen ellen. Noha a brémaiak már a 10. percben
megszerezték a vezetést Claudio Pizarro révén, a Fulham mégis megfordította a
mérkőzést, és 5–1-es győzelmet aratott. Ebből a magyar játékos is aktívan
kivette a részét, csereként állt be a 61. percben, és három minutummal később
már eredményes is volt, bő 10 perc alatt mesterhármast ért el, illetve egy
gólpasszt is adott. Mint később kiderült, mindezt törött kislábujjal tette.

Az augusztus 14-i bajnoki rajton a kezdőcsapatban kapott helyet a Bolton ellen,
végül 73 percet töltött a pályán a gól nélküli találkozón. A 2. fordulóban a
Manchester United ellen csupán a 90. percben állt be a csapatba a 2–2-es
döntetlent hozó mérkőzésen. A ligakupában viszont már kezdőként számított rá a
csapat új menedzsere, a walesi Mark Hughes. Gera meghálálta a bizalmat, és a
negyedosztályú Port Vale felett aratott 6–0-s sikerből két góllal és három
gólpasszal vette ki a részét. A szezonban végig mellőzött szerepet kapott, amit
sokan nem értettek, hiszen az előző szezonban még vezér egyénisége volt a Fulham
csapatának. A kevés szerep miatt, nem hosszabbította meg év végén lejáró
szerződését.

Gerának 2011 nyarán lejárt a szerződése a Fulhammel, így szabadon igazolhatóvá
vált. Azonnal jó néhány klub megkereste, de a legesélyesebbnek egykori klubja, a
birminghami székhelyű West Bromwich Albion ígérkezett, egyrészt azért, mert itt
korábbi időszakában a közönség kedvence volt, másrészt épp az a Roy Hodgson volt
a menedzser a West Bromnál, akinek az irányítása alatt Gera a legjobbját tudta
nyújtani. Az egyetlen akadály Gera bokasérülése volt, ami miatt nem felelt meg a
magyar középpályás az első orvosi vizsgálatokon. A birminghami klub viszont
magára vállalta Gera kezeltetését, majd amikor Zoli a második orvosi vizsgálaton
már átment, szerződtették őt. Bár Gera általában a 11-es mezszámot viseli, ez
foglalt volt, hiszen a csapatkapitány Chris Brunt viselte, így Zolinak a 22-es
mezszámot adták. Az új szezon első fordulójairól és a magyar válogatott svédek
elleni, kulcsfontosságú Eb-selejtezőjéről viszont még lemaradt sérülése miatt.
Egészen novemberig váratott magára visszatérése, első meccsét régi-új klubjában
az Arsenal ellen játszotta, de kikaptak 3-0-ra. Gera 62 percet kapott. 2011.
november 26-án súlyos térdsérülést szenvedett. 2012. augusztus 18-án a WBA a
Liverpoollal mérkőzött a Premier League első fordulójában. Gera kezdőként kapott
helyet, ezt egy hatalmas bombagóllal hálálta meg. 2012. október 6-án Geráék a
QPR ellen játszottak, ahol ismét gólt szerzett. betalált. December elején a
helyi Sandwell kórházban kezelt gyermekeket látogatta meg a birminghami West
Bromwich Albion játékosai, köztük Gera Zoltán. A Premier League-gárda
futballistái (és a klub két kabalája, BaggieBird and Albi) természetesen
ajándékokat is vittek magukkal. Ha már azzal mosolyt tudunk csalni az arcukra,
hogy ajándékokat adunk nekik, akkor már jó, hogy eljöttünk" – mondta Gera
Zoltán. 2013. május 29-én Filipovics Vladan elmondta, hogy a West Bromwich
Albion vezetői nem éltek az opciós jogukkal, így Gera 2013 nyarán ingyen
távozhat Birminghamből. Hosszas tárgyalások után a dolog fordulatot vett és
végül mégis maradt az angol város csapatánál Zoli. 2013. augusztus 14-én
bejelentették, hogy 1 évvel mégis meghosszabbítják Gera szerződését.

Gera a szerződése lejárta után korábbi csapatához, a Ferencvároshoz szerződött,
tehát tíz év után visszatért Magyarországra. 2014. július 9-én írt alá régi-új
klubjához. A Ferencváros új stadionjába ő lőtte az avatón az első gólt a Chelsea
ellen vereséggel záródó találkozón. Bajnoki meccsen először a Nyíregyháza ellen
talált be, a csapata második gólját rúgta és 3:1 nyert a Fradi, egyébként ez
volt az első bajnoki a Groupamában. Első évében Magyar Kupát, Ligakupát és
Szuperkupát nyert és ezüstérmes lett az NBI-ben. Kulcsszerepe volt abban, hogy
ilyen sikeres legyen ebben az idényben a Fradival. Az idény során az NB1-ben
25-ször kezdett és 1-szer volt csere és három gólt szerzet. A 2015-16-os idényre
való Európa Liga selejtező első fordulójában, a Go Ahead Eagles holland gárda
ellen is szerepelt Gera, az odavágon a gólja döntetlent ért, itthon, a
Groupamában, pedig ő lőtte a mérkőzés első gólját, ami 4-1-gyel zárult Gera
Zoltán vezérlésével. A 2015-16-os idényben első NBI-es gólját az MTK elleni
örökrangadón szerezte méghozzá, úgy, elugorva a talajtól a lendítő lábával
átvette a labdát is miután lepattant a talajra a kapus kezei fölött a kapuba
rúgta. Majd márciusban tizenegyesből vezetést szerzett a DVTK ellen, de 2-2 lett
a meccs végeredménye. A Ferencváros-Újpest FC kupadöntőt az ő fejesgólja
döntötte el a 79. percben. (1-0) A szezon végén újabb egy évvel
meghosszabbította a szerződését. Szezon végén megválasztották a 2015-16-os NB1
idény legjobb játékosának.[forrás?]

Gera 2002-ben, Gellei Imre szövetségi kapitánysága idején kapott először
meghívót a válogatottba. Február 13-án mutatkozott be a nemzeti csapatban a
Cipruson rendezett felkészülési tornán a Svájc elleni találkozón. A debütálás
nem sikerült fényesre, mivel a magyarok 2–1-es vereséget szenvedtek. Abban az
évben még további 7 válogatott-mérkőzésen játszott. Első válogatott góljára
azonban még viszonylag hosszú ideig kellett várnia. Az október 16-án rendezett
Európa-bajnoki-selejtező meghozta számára a várva-várt eseményt: San Marino
ellen rögtön mesterhármast szerzett, melyek közül az egyiket az Eurosport a
selejtezőkör legszebb találatának választott meg. 2002-ben még további egy
mérkőzésen lépett pályára, összesen pedig 8 fellépésen háromszor tudott
eredményes lenni.

A 2003-as esztendőben, noha a válogatott már február 12-én elkezdte a
felkészülést, Gerzson csak az április 30-i barátságos mérkőzésen vett részt
először. Ott azonban Luxemburg ellen rögtön góllal nyitott, majd a következő,
Lettországgal lejátszott Eb-selejtezőn is az ellenfél kapujába talált. Az év
során 6 mérkőzést játszott és 2 gólt jegyzett.

Az igazi áttörést a következő év hozta meg. Páratlanul hosszúnak minősülő
sorozatot produkált a nemzeti csapat színeiben 2004-ben, ami már 2003 végén
kezdetét vette: 17 egymást követő válogatott találkozón lépett pályára (2003-ban
4, míg 2004-ben 13), abban az évben csupán az utolsó két megmérettetésen nem
vett részt (Szlovákia és Észtország ellen nem szerepelt). Február 19-én a lettek
ellen először volt a válogatott csapatkapitánya. Az esztendő folyamán két
alkalommal szerzett gólt.

A 2005-ös év már nem sikerült ennyire jól, a magyarok 13 mérkőzéséből mindössze
hatszor tudott pályára lépni, de a teljesítményét dicséri, hogy ennek ellenére
is kettő találattal gyarapította góljai számát (Izland ellen duplázott).

2006-ban ismét kulcsember tudott lenni, mivel 8-ból 7 mérkőzésen a csapat tagja
volt. Találatait tekintve 3-szor vette be az ellenfelek kapuját. Három egymást
követő mérkőzésen lőtt gólt, sorrendben Ausztria, Norvégia és
Bosznia-Hercegovina ellen ünnepelhetett találatát követően. Az új szövetségi
kapitány, Várhidi Péter első mérkőzésekor Kanada ellen nem játszott, mivel
klubcsapata, a West Bromwich közös megegyezéssel nem engedte el az
újjászervezett nemzeti csapat találkozójára.

2007-ben 10-szer volt ott a csapatban, ezt három találattal hálálta meg, gólt
szerzett többek között a világbajnok olaszok elleni bravúros 3–1-es győzelem
alkalmával is, ami a válogatott azévi legnagyobb sikerének számított. A
Törökország elleni 2008-as labdarúgó-Európa-bajnoki selejtezőn a mérkőzés
játékvezetője, Stuart Dougal kiállította műesés miatt (holott büntetőt kellett
volna ítélni). Az eset nagy port kavart, az UEFA francia elnöke, Michel Platini
is elismerte a téves ítéletet, így törölték a piros lap után járó automatikus
egy találkozóra szóló eltiltást.

2008-ban hét válogatott találkozón szerepelt, az év első és utolsó mérkőzésén
volt eredményes.

A 2009-es évben hat alkalommal kapott játéklehetőséget a nemzeti csapatban. A
Dánia elleni, utolsó világbajnoki-selejtező előtt összetűzésbe került Erwin
Koeman szövetségi kapitánnyal, mivel sem a kezdőcsapatba, sem a kispadra nem
jelölte. Ezt követően kikerült a keretből. Az esetről így nyilatkozott a
blogjában: „Döntésem nem csak mára szól, elbúcsúztam a válogatottól.” A kapitány
a Nemzeti Sportnak adott interjújában kijelentette, hogy „Gera számára nincs
visszaút.” Később Koeman változtatott álláspontján, a 2010. március 3-i
Oroszország elleni barátságos meccs előtti sajtótájékoztatón azt mondta, hogy
„Én mindenre nyitott vagyok, de Gera Zoltánnak kell megkeresnie engem, mivel ő
hagyta el a válogatottat." Gera végül már nem szerepelt Erwin Koeman csapatában,
akivel az MLSZ július 23-án szerződést bontott. Utódja, Egervári Sándor Londonba
utazott, hogy beszéljen Gerával. A találkozó után a játékos kijelentette, hogy
ha kap meghívót, szívesen csatlakozik a csapathoz. Az augusztus 11-i, Anglia
elleni meccsre kapott is meghívót. A finnek elleni mérkőzés után úgy tűnt, hogy
játszhat a Litvánia ellen megrendezett évzáró meccsen Székesfehérváron, de
megsérült egy edzésen, és a sérülése olyan komolynak bizonyult, hogy végül nem
léphetett pályára. A 2-0-ra megnyert mérkőzésen Czvitkovics Péter
helyettesítette. A 2011. március 29-i, Amszterdamban megrendezett, Hollandia
elleni Eb-selejtezőn két gólt is szerzett, és a mérkőzés egyik legjobbja volt.
Sorozatos sérülései miatt 2012. és 2014. között szóba se kerülhetett a neve a
válogatottnál, de miután 2014 nyarán visszatért a Ferencvároshoz, Pintér Attila
behívta az észak-írék elleni Eb-selejtezőre, de a meccs előtti nyilatkozata
szerint, Gera már nem képes végigjátszani egy mérkőzést, de egy félidőre még jó
lehet. Nem állt be, vereség is lett a meccs vége. A meccs után elküldték
Pintért, a helyére három Eb-selejtezőre és egy barátságos meccsre Dárdai Pált
nevezték ki, aki Gerára kezdőként számított Bukarestben, végig is játszotta a
mérkőzést, sőt a csapat egyik legjobbja volt, dacára annak, hogy tőle szokatlan
védekező poszton számolt vele a kapitány. A feröeriek ellen is végig játszott,
novemberben pedig a 86. percben fejelt győztes gólt Lovrencsics Gergő beadásából
a finnek ellen. Majd pályára lépett Görögország, Finnország, Észak-Írország,
Feröer majd ismét Görögország ellen. A válogatott harmadik helyet érte el a
csoportjában ami pótselejtezőt ért. A válogatott Norvégiát kapta ellenfélnek. Az
első meccsen 1:0-ra nyert a válogatott, ahol a kezdőben Gera is helyet kapott,
de a hazai pályán 2:1 arányban megnyert meccsen nem léphetett pályára sárga
lapos eltiltás miatt. Az Eb-re való felkészülési meccsek mindegyikén pályára
lépett. Az osztrákok elleni első csoport meccsen végig a pályán volt, és 2:0-ra
győztek Ausztria ellen, majd Izland ellen is játszott. Szenzációs góllal
szerezte meg a vezetést a magyar válogatottnak a Portugália elleni
csoportmérkőzésen. A rutinos középpályás elit társaság tagja lett: a magyar
nemzeti csapat történetében tizenhatodikként érte el a huszonöt gólos határt.
Gera Fazekas Lászlót és Avar Istvánt hagyta maga mögött az örök-góllövőlistán. A
középpályás találatával rekorder is lett: 37. életévét betöltött játékos még
sohasem szerzett gólt a válogatottban, az eddigi csúcstartó Bozsik József volt,
ráadásul Ivica Vastić után az Eb-k történetének második legidősebb gólszerzője
lett. Kezdő volt Belgium elleni nyolcaddöntőn és egy félidőt kapott, ezzel
megelőzte Fazekas Lászlót a válogatott örök ranglistán. Később a portugálok
elleni gólját megválasztották a torna legszebb találatának is.

2004. június 19. óta házas, felesége Tímea. Egy kislánya és egy kisfia van.
2008. március 15-én egy birminghami klinikán megszületett első gyermekük, akinek
a Hanna nevet adták. A kislány 2,7 kilogrammos súllyal született. Zoli a
gyermekáldás miatt kihagyta a válogatott március 26-i, Szlovénia elleni
barátságos mérkőzését, mivel nem akarta magára hagyni feleségét és kislányát.



https://hu.wikipedia.org/wiki/Andr%C3%A1ssy_Katinka

Csíkszentkirályi és krasznahorkai gróf Andrássy Katinka (Tiszadob, 1892.
szeptember 21. – Antibes, Franciaország, 1985. június 12.), ragadványneve: A
vörös grófnő, Károlyi Mihálynak, a magyar népköztársaság első miniszterelnökének
majd köztársasági elnökének a felesége, Andrássy Gyula a dualizmus első
miniszterelnökének az unokája.

Magyarország egyik legbefolyásosabb arisztokrata családjában nevelkedett:
édesanyja vázsonykői és zicsi Zichy Eleonóra grófnő, (Pest 1867. március 28. –
Budapest, 1945. november 1.); édesapja Andrássy Tivadar gróf, (Párizs, 1857.
június 10. – Budapest, 1905. május 13.) a dualista Magyarország első
miniszterelnökének, majd az Osztrák–Magyar Monarchia közös külügyminiszterének,
Andrássy Gyula gróf fia volt. Testvérei:

Édesapja korai halála (1905) után nagybátyjuk, ifj. Andrássy Gyula, bel- és
külügyminiszter nevelte fel őket, miután feleségül vette özvegy édesanyjukat.
Rideg, ám igencsak előkelő neveltetésben részesült: angol, német és francia
nevelőnők gondoskodtak arról, hogy Katinka a lehető legjobban elsajátíthassa a
társadalmi rangjának megfelelő etikettet és nem utolsósorban a társasági élethez
szükséges három idegen nyelvet. Ateista, ugyanakkor rendkívül tekintélytisztelő
családi környezetben nőtt fel, ahol sokszor kegyetlen, gyakori fizikai
fenyítéssel tarkított nevelési módszerek mellett, a katonásan, percekre
beosztott napirend volt a megszokott. Édesanyja a lányai számára engedélyezett
regényekben cérnával összevarrta azokat az oldalakat, amelyekben a leghalványabb
utalást is talált a szerelemre.

Tizenhat éves kamaszlányként, szüleivel állandó harcban állt, lázongó kislány
volt, mindig hősiesebb életre vágyott. Ennek ellenére nem léphetett ki szülei
jóváhagyása nélkül, egyedül a Margit rakparti Andrássy-palotából. Párizsban
tartózkodó anyjától, Zichy Eleonóra grófnőtől táviratban kellett engedélyt
kérnie, hogy átmehessen a Lánchídon ismerősének ajándékot vásárolni. Enélkül
egyetlen nevelőnő sem merte elkísérni őt, de anyja végül is megadta az
engedélyt.

1914. november 7-én, Budapesten hozzáment a nála jóval idősebb Károlyi Mihály
grófhoz, és ezzel egyszerre az országos politika kellős közepén találta magát, s
mivel felnézett férjére, szinte istenítette őt, egy csapásra magáévá tette annak
politikai nézeteit. Ettől fogva megvetette az úri Magyarországot és gyűlölettel
tekintett saját osztályára, az arisztokráciára is. Rajongott a munkásosztályért,
amelyben az igazi szocializmus megteremtésének lehetőségét látta, de rajongása
csak felületes volt: Katinka a második világháború alatti mentőautó-sofőrködést
leszámítva sohasem végzett fizikai munkát, hacsak a rövid párizsi modellkedést
nem tekintjük annak.

1919. március 23-án szakított családjával és követte férjét a nyugati
emigrációba, Ausztriába. Az emigrációban töltött évek alatt Katinka és férje
bejárta a teljes nyugati világot. Arisztokrata származásukra és politikai
múltjukra való tekintettel mindenki szívesen fogadta őket. Katinka 1924-ben rész
vesz egy amerikai előadáskörúton, majd Párizsba megy, ahol megismerkedik Georges
Braque-kal, Miguel de Unamunóval, Romain Rollanddal, André Gide-del, majd
folytatva útját; Londonba érkezik, ahol Bertrand Russell-lel és Sidney Webb-bel
kötött barátságot. Személyes ismeretséget kötött Arthur Koestlerrel, George
Orwell-lel, Jan Masarykkal. Férjével együtt bekapcsolódott a társutas szalonok
életébe. A Károlyi-házaspár maga is társutas lett, és aktív segítséget nyújtott
a szovjet propagandagépezetnek. Rendszeresen írtak cikkeket a kor igen
befolyásos divatdiktátora, Lucien Vogel által elindított párizsi Vu magazin
számára, amely a sztálini Szovjetunió szócsöve lett. Vogel fényűző vidéki
rezidenciájában erotikus fűtöttségéről is híres nemzetközi szalont működtetett,
amely nyitva állt vezető sztálinista értelmiségiek, divatos baloldaliak,
kalandorok és kémek előtt egyaránt. Katinkáék is gyakorta megfordultak ott. A
magazin szervezésében és felkérésére a harmincas évek elején két hónapos
körutazást tettek a Szovjetunióban.

Moszkvában részt vettek a Bernard Shaw 75. születésnapjára rendezett ünnepségen,
látogatást tettek Gorkiban Lenin özvegyénél és nővéreinél, elutaztak
Leningrádba, Sztálingrádba, majd a Fekete-tengerhez, Grúziába. Katinka 1933-ban
rövid időre Németországban is megfordult, hogy teljesítse Willi Münzenberg, az
akkor még Sztálinhoz hű propagandaügynöktől kapott feladatot: kalandos és nem
éppen veszélytelen körülmények között ő csempészi ki Berlinből azokat a
dokumentumokat, amelyek lehetővé tették az SA rémtetteinek leleplezésére
szolgáló Barna Könyv párizsi kiadását. Cambridge-ben és Londonban pedig, szintén
Münzenberg megbízásából, baloldali érzelmű professzoroktól és diákoktól gyűjtött
pénzt annak az ellentárgyalásnak a megrendezéséhez, amely arra volt hivatott,
hogy a Reichstag felgyújtásával vádolt három bolgár Komintern-vezető (Dimitrov
és társai) ártatlanságát bizonyítsa.

1935-től Svájcban éltek. A második világháborút, a nagy légi csatával együtt a
Károlyi-házaspár már Londonban vészelte át, ahol Katinka újságoknál dolgozott.
1946-ban rövid időre hazatértek, majd Károlyi franciaországi követi megbízatása
idején Párizsban éltek. Férje lemondása után, 1949-ben a franciaországi
Vence-ban telepedtek le. Károlyi 1955. március 20-án meghalt, férje halála után
repülőleckéket vett Cannes-ban, majd egy szicíliai kirándulást követően hosszú
körutazáson vett részt Afrikában. 1963-ban hazatért. A dél-franciaországi
Vence-ban művészeti alkotótábort alapított férje emlékére. 1985. június 12-én
halt meg, a franciaországi Antibes-ben. Kívánsága szerint hamvai magyar földben
nyugszanak.



https://hu.wikipedia.org/wiki/LMBT

Az LMBTQI (ritkábban: MLBTQI) betűszó a nemzetközi szóhasználatban elterjedt
LGBTQI (GLBTQI) magyar fordítása. A rövidítés feloldása: Leszbikusok, Melegek,
Biszexuálisok, Transzneműek, Queerek és Interszexuálisok. Az elnevezés ezen
szexuális és nemi kisebbségek összefoglaló megjelölésére használatos.

A betűszóban képviselt minden egyes szó hivatkozhat ennek a csoportnak a
tagjaira is és az őket befogadó szubkultúrára is. Ebbe beletartoznak az őket
támogató szervezetek.

Ebben a szövegkörnyezetben a leszbikus szó a kizárólag nőkhöz vonzódó nőkre
vonatkozik.

Ebben a szövegkörnyezetben a meleg szó a kizárólag férfiakhoz vonzódó férfiakra
vonatkozik.

A biszexuális szó meghatározása az "egy személy (akár férfi, akár nő), aki
mindkét nemhez vonzódik".

A transzneműség a születéskor a személynek tulajdonított nemmel való azonosulás
vagy az ennek megfelelő nemi önkifejezés hiánya. Ernyőfogalomként magában
foglalja a nemi identitás és a nemi önkifejezés széles spektrumát. Ellentéte a
ciszneműség.

A queer szó egy gyűjtőfogalom az LMBTQI közösségben található emberekre.
Napjainkban minden olyan emberre vonatkozhat, aki nem kizárólagosan
heteroszexuális. Korábban angol nyelven kifejezetten pejoratív, bántó éle volt
(eredeti jelentése: furcsa, különböző, más), ezért egyesek elutasítják a
használatát.

Az interszexuálisok olyan emberek, akik kromoszómáikat, nemi hormonaikat,
elsődleges és/vagy másodlagos nemi jellegeiket tekintve nem határozhatóak meg
egyértelműen férfiként vagy nőként. Régebben a hermafrodita kifejezést
használták rájuk.

Az LMBTQI betűszó az angol LGBTQI kifejezés fordítása, így eredete is angol
nyelvterülethez köthető, ahol az 1960-as évek szexuális forradalma hozta meg
ezeknek az embereknek jogaik elismerését. Mindeddig nem volt összefoglaló
elnevezés a homoszexuálisokra, biszexuálisokra és transzneműekre, leszámítva a
lekezelő „a harmadik nem” kifejezést, mely a második világháború utáni időkre
kiesett a használatból.

Az első kifejezéshez, melyet használni kezdtek, a homoszexuálishoz túl sok
negatív töltet társult, emiatt a gay szót vették használatba, melyet eredeti
jelentésében („jókedvű”, „vidám”) már csak régebbi szövegekben találhatunk. Ezt
magyarra leginkább melegként fordítják. Eleinte ez a leszbikusokat is
jelentette, később egyre inkább csak a meleg férfiakat, ezért gyakoribbá vált a
gay and lesbian – meleg és leszbikus – kifejezés használata a velük azonos
neműekhez vonzódó emberekre. Nem sokkal ezután a biszexuálisok és transzneműek
is kezdték kiharcolni jogaik érvényesítését, és helyet kaptak a nagyobb
szubkultúrában. Az 1970-es évek vége, 80-as évek eleje felé, ahogy azonban múlni
kezdett a Stonewall-lázadás keltette eufória, változni kezdett a közösség
álláspontja, és több meleg és leszbikus már nem vállalta a közösséget a
biszexuálisokkal és transzneműekkel. Előbbieket azzal gyanúsították, hogy
tulajdonképpen nem biszexuálisok, hanem melegek vagy leszbikusok, csak félnek
előbújni, utóbbiakat pedig azzal vádolták, hogy rájátszanak a sztereotípiákra.
Csak az 1990-es években vált általánossá egyenrangúként beszélni melegekről,
leszbikusokról, biszexuálisokról és transzneműekről a mozgalmon belül.

A betűszónak angolul több változata létezik; egyesek csak a betűk sorrendjét
változtatják, mások újabb betűkkel egészítik ki. A leggyakrabban egy Q betűt
adnak hozzá a queer vagy a nemi irányultság és/vagy identitás még nem eldöntött
questioning (kb. „kíváncsi”; néha kérdőjellel is jelölhetik) rövidítéseként
(esetleg két Q-t mindkét csoport jelölésére), A-t az aszexuálisok, I-t az
interszexuálisok, P-t a pánszexuálisok vagy O-t az omniszexuálisok jeleként.
Jelenleg használt legteljesebb változata az LGBTTTIQQA betűk valamely sorrendje,
de ez rendkívül ritka.

A betűszóban időről időre történő bővítése helyett vannak csoportok és
szervezetek, amelyek az LGBT+ / LMBT+ változatot használják, a + jellel utalva a
lista lezáratlanságára, a további közösséghez tartozó kategóriákra /
identitásokra.



https://hu.wikipedia.org/wiki/Horv%C3%A1torsz%C3%A1g

Horvátország (hivatalosan Horvát Köztársaság, horvátul Republika Hrvatska)
délkelet-európai állam a Balkán-félszigeten. Északnyugatról Szlovénia, északról
Magyarország, keletről Szerbia, valamint Bosznia-Hercegovina, délkeleten pedig
egy rövid szakaszon Montenegró határolja. Délnyugaton az Adriai-tenger alkotja
természetes határát. Az ország területe nem folytonos, Brezovica Žumberačka
közelében két horvát enklávé található szlovén területen.

Fővárosa és egyben legnagyobb városa: Zágráb. Nagyobb (100 000 lakos feletti)
városai még – a népesség szerint csökkenő sorrendben – Split, Fiume.

I. Tomiszláv volt az első uralkodó 925-ben. Megalapította a Horvát királyságot.
A független horvát királyság IV. Péter Krešimir uralkodása alatt (1058-1074)
érte el fénykorát.

Magyarország és Horvátország több mint 800 éves közös történelemre tekint
vissza, lévén hogy 1091 és 1918 között Horvátország perszonálunióban volt a
Magyar Királysággal. A II. világháború után Jugoszlávia része volt, mely
államalakulat felbomlása után Horvátország 1991-ben kiáltotta ki függetlenségét.

Horvátország az alábbi nemzetközi szervezeteknek a tagja: ENSZ, Európa Tanács,
NATO, Kereskedelmi Világszervezet, CEFTA. 2013. július 1. óta az Európai Unió
tagja.

Az ország a Balkán-félsziget északnyugati részén fekszik. Északnyugatról
Szlovénia, északról Magyarország, keletről Szerbia, valamint
Bosznia-Hercegovina, délkeleten pedig egy rövid szakaszon Montenegró határolja.
Délnyugaton az Adriai-tenger alkotja természetes határát. A hosszú tengerpart az
ország különlegessége. Szlovéniával vitában áll a tengeri határait illetően.

Az ország éghajlata a belső vidékeken mérsékelt kontinentális, száraz és forró
nyár, hideg, csapadékos tél jellemzi. A hegyekben jellegzetesen hegyvidéki klíma
uralkodik hűvös nyárral és hóban gazdag, hideg téllel. A tengerpartokon
mediterrán az éghajlat: forró és száraz nyár, enyhe és csapadékos a tél a
partvidéken. Az átlaghőmérséklet Horvátországban januárban -5–10 °C,
augusztusban 13–26 °C körül alakul.

Az ország tengeri felségvizeinek felszíne 31 067 km². Folyóit tekintve az ország
északi része vizekben gazdag: a Dráva-Száva-vidéken a Duna (188 km), a Dráva, és
a Száva (562 km) jelentős. A hegyvidékekről a Kulpa, a Mura és a Neretva folyók
gyűjtik össze a kisebb patakok vizeit. A tengerparton csak kevés és többnyire
kisebb folyó található, mint a Mirna, a Krka, a Zrmanja és a Cetina.

Az országban körülbelül harminc természetes tó van, közülük a legnagyobbak: a
Vranai-tó (Vransko jezero) Zárától délre (30 km²) és a Perucko-tó Splittől
északra (13 km²). Jelentős tavai még: a Dráva-víztározók (kb. 30 tó) és a
Krusčicai-víztározó.

Természetvédelmi területekben igen gazdag ország: nyolc nemzeti parkja, tíz
természeti parkja, két szigorúan védett rezervátuma, hetvennégy különlegesen
védett rezervátuma, nyolcvan természeti emlékhelye, harminckét védett
tájegysége, harminchat parkerdeje van.

Az 1990-es alkotmány elfogadása óta Horvátországban parlamentáris demokrácia
van.

Az államfő a köztársasági elnök (Predsjednik), akit 5 évre választanak. Ő a
hadsereg parancsnoka, az ő hatáskörébe tartozik kijelölni a miniszterelnököt, és
egy kevés befolyása van a külügyekre is.

A horvát parlament, a szábor egykamarás törvényhozó szerv 160 fővel, amelynek
tagjait 4 évente népszavazással választják. Ülésszakot január 15. és július 15.
között, valamint szeptember 15-től december 15-ig tartanak.

A horvát kormány (Vlada RH) vezetője a miniszterelnök, 2
miniszterelnök-helyettessel és 14 miniszterrel dolgozik, mindegyik saját
tárcával rendelkezik.

Horvátországban háromtáblás bírósági rendszer van: Legfelsőbb Bíróság, Megyei
Bíróság, és Községi Bíróság. Az alkotmánnyal kapcsolatos ügyekben az
Alkotmánybíróság dönt.

2016 januárjáig az alábbi országok nem ismerték el az ország függetlenségét:
Bahama-szigetek, Burundi, Bhután, Dzsibuti, Dél-Szudán, Kiribati, Libéria,
Marshall-szigetek, Niger, Ruanda, Szomália, Közép-Afrikai Köztársaság,
Szváziföld, Saint Kitts és Nevis, Tonga és Tuvalu.

Etnikai csoportok 2001-ben: horvátok 89,7%, szerbek 4,5%. További népcsoportok:
bosnyákok, magyarok (a 2001. évi népszámlálás során 16 595 fő volt), szlovének,
csehek, olaszok, albánok és romák.

A 2011-es népszámlálás szerint az országban 3 874 321 horvát, 186 633 szerb,
31 479 bosnyák, 17 807 olasz, 17 513 albán, 16 975 roma, 14 048 magyar, 10 517
szlovén, 9641 cseh él.

Vallások: római katolikus 87,8%, ortodox 4,4%, muzulmán 1,3% egyéb 7,5%. A
horvátok többsége a római katolikus egyház híve, míg a szerbek a szerb ortodox
egyház követői. Ezen kívül még kisebb számban protestánsok is élnek az
országban.

Horvátország az egykori Jugoszlávia hat tagköztársaságának gazdaságilag
legjobban fejlett régiói közé tartozott. Az 1980-as évek végén becslések szerint
a jugoszláv nemzeti össztermék 25%-a innen származott. Gazdasága ipari
agrárország.

1990-ben 500 állami vállalat ment csődbe, 1991-ben a termelés az előző évihez
képest 12% csökkenést mutatott. A balkáni háború kitörésekor, 1991 júniusában
kezdődött a horvát gazdaság eredményeinek csökkenése.

Az államadósság 3662 millió USD volt 1995-ben – az egykori Jugoszlávia adóssága
nélkül. Az inflációs ráta 3,5%-ot ért el (1996). A balkáni háború által okozott
anyagi kár Horvátországban becslések szerint meghaladta a 20 milliárd USD
összeget.

2015 elején egy újabb válság elé tekint az ország. A márciusi hitelfelvétel után
az államháztartás hiánya a GDP 90%-a fölé ugrik. A 4 millió lakos közül csak 1,3
milliónak van munkája.

Az 1980-as években a jugoszláviai horvát tagköztársaság adta az ország
idegenforgalmi bevételének 80%-át. Ez a háborús konfliktus nyomán súlyos
veszteségeket szenvedett, de a hosszú tengerpart lassan visszanyerte vonzerejét.

Az ország idegenforgalmi területei a következők: Isztria, Kvarner – öböl,
Dalmácia (Zadari régió, Šibeniki régió, Spliti régió, Dubrovniki régió),
Közép-Horvátország, Zágráb, Szlavónia és a Drávaszög.

Rendkívül kedvező közlekedésföldrajzi helyzete révén hatalmas tranzitforgalmat
bonyolít le. Fiume (Rijeka) kikötőjében főleg a külföldi befektetések révén
jelentős infrastrukturális beruházások kezdődtek.

A horvát állami televízió a Hrvatska Radiotelevizija (HRT). A televíziót
műholdról is foghatjuk. Egyéb rádiók: Otvoreni radio, Narodni radio és Radio
Marija.

Az RTL televízió helyi képviselete: RTL Televizija. A másik népszerű
magántelevízió a Nova TV. Ezenfelül még több helyi televízió is van: Z1, OTV,
NeT.

Horvátország gasztronómiája természeti adottságai miatt rendkívül sokrétű. A
török, a magyar, az olasz konyha hatásai is befolyásolták mai képét.

Külön kell választanunk a tengerpart illetve az északi, a tengertől távolabb eső
területeit. A tengertől távolabb eső (Szlavónia, Baranya, Közép-Horvátország)
leginkább a magyarhoz hasonló, fűszeres, sok húst (főleg sertés, baromfi),
illetve zöldséget felhasználva főz, míg a tengerparti területeken nagyon sok
halat illetve a mediterrán klímában megtermő zöldséget (szőlő, füge)
felhasználva készítik ételeiket.

Két sportágban nagyon kiemelkedő Horvátország: kézilabda és síelés. A férfi
kézilabdások olimpiai bajnokok, illetve Janica Kostelić síelőnő is olimpiai
illetve világbajnok. Jók még vízilabdában, illetve futballban is.

Híres sportolók még: Blanka Vlašič, Dražen Petrović, Krešimir Ćosić, Mirko
Filipović, Goran Ivanišević, Davor Šuker, Zvonimir Boban, Robert Jarni, Dado
Pršo, Eduardo da Silva, Niko Kranjčar, Ivano Balić, Mirza Džomba, Igor Vori,
Ivan Ljubičić, Marin Čilić, Ivica Olić, Mladen Petrić, Luka Modrić, Mario
Mandžukić

Az ország eddig hét aranyérmet nyert a játékok során. A nyári olimpián a
kézilabda, a téli olimpián pedig az alpesisí a legeredményesebb sportág a horvát
sportolók körében.

A Horvát labdarúgó-válogatott eddigi legnagyobb eredménye az 1998-as
labdarúgó-világbajnokságon elért bronzérme.



https://hu.wikipedia.org/wiki/Jim_Morrison

Jim Morrison (1943. december 8. – 1971. július 3.) énekes, dalszövegíró és
költő.

James Douglas Morrison néven született Melbourne-ben (Florida, USA). A népszerű
amerikai The Doors rockzenekar vezető énekese és dalszövegírója volt. Számos
verseskötete is megjelent, a filmezés is foglalkoztatta.

Apja, George Stephen Morrison tengernagy az USA Haditengerészeténél szolgált,
anyja Clara Clark Morrison. Jimet szigorú, konzervatív szellemben nevelték,
azonban ő minden alkalmat megragadott, hogy ellenkező nézeteinek hangot adjon.
Óriási hatással volt rá Baudelaire, Rimbaud, Verlaine, William Blake, Joyce,
Nietzsche, Poe, Jack London, Oscar Wilde, Keats, Percy Bysshe Shelley, Walt
Whitman költészete, Kerouac Úton c. műve és a görög mítoszvilág.

Morrison szerint élete egyik legfontosabb eseménye 1947-ben történt egy
új-mexikói családi kirándulás alkalmával. Az eseményt a következőképpen írta le:

Morrison később felidézi ezt az eseményt a "Dawn's highway" című dalban:
"Indians scattered on dawn's highway bleeding/ Ghost crowd the young child's
fragile egg shell mind."

Az 1960-as évek kezdetén Morrison a Florida State Universityre járt, amit később
abbahagyott és érdeklődése inkább az új irányvonalak és szenzációk felfedezése
felé fordult. Bohém életet élt Kaliforniában amíg a University of California,
Los Angeles (UCLA) filmes tagozatára járt, sodródva kanapék és lakások között,
Venice-ben (Los Angeles, Kalifornia) lógva és mohón olvasva különböző könyveket.

Miután otthagyta a UCLA-t, Morrison felolvasta néhány költeményét egy
iskolatársának, Ray Manzareknek, és azon nyomban egy rockzenekar alapítása
mellett döntöttek. A csapathoz csatlakozott még Robby Krieger és John Densmore
is. A The Doors név Aldous Huxley könyvéből, The Doors Of Perception-ből ered,
aki William Blake-től kölcsönözött néhány sort: "When the doors of perception
are cleansed / Things will appear as they are, Infinite" („Ha az érzékelés ajtói
megtisztulnának, minden úgy tűnne fel az ember előtt, amilyen valójában:
Végtelennek.” fordította: Szenczi Miklós). Felhasználta egyedi énekstílusát, és
kiaknázta a költeményekben rejlő misztikus utalásokat.

Morrison felvette a „Mr. Mojo Risin” becenevet, mint a Jim Morrison anagrammáját
és ezt fel is használta az L.A. Woman című szám refrénjében. Hívták még őt The
Lizard King-nek (Gyíkkirály) is, ami híres költeményéből, a Celebration of the
Lizard-ból ered. A költemény egy része megjelent a Waiting For The Sun című
albumukon és musical is készült belőle az 1990-es években.

Morrison már a The Doors megalakulása előtt fogyasztott kábítószereket,
rendszeresen ivott alkoholt, és részt vett bacchanalia fesztiválokon. Emiatt
sokszor előfordult, hogy a felvételek alatt is illuminált állapotban volt (a
Five To One dal felvételén lehet hallani, ahogy csuklik). Jim Morrison
előadásmódja több emberre is befolyással volt, többek között Patti Smithre. Élő
előadásai gyakran sámánista elemeket is tartalmaztak.

27 évesen, 1971. július 3-án halt meg Párizsban, a fürdőkádjában találtak rá;
rajongók és biográfusok találgatnak, hogy halálát kábítószer-túladagolás vagy az
amerikai kormány által megrendezett merénylet okozta-e. Morrison halála előtt
többször is megjegyezte, hogy ő a harmadik. Utóbb azzal magyarázták, hogy Jimi
Hendrix és Janis Joplin után ő lett a harmadik fiatalon, egyes konteók szerint
rejtélyes körülmények közt elhunyt zenész. A hivatalos jelentés szívinfarktust
jelölt meg a halál okaként. Morrisont a híres Père-Lachaise temetőben temették
el Párizs keleti részén, azonban rajongói sok kellemetlenséget okoznak a
temetőnek, ott szemetelve és összefirkálva a sírokat, ezért felmerült, hogy új
nyugvóhelyet kellene keresni neki.

Feltámadásáról szóló történetek szinte közvetlenül a halála után megjelentek,
amikor a Bank of Americá-val állítólag kapcsolatba lépett Jim Morrison. 1975-ben
a Zeppelin Publishing CO megjelenette a "The Bank Of Amerika of Lousiana" című
könyvet, aminek a nyitószavai a következők:

A The Doors állítja, hogy a szerző WE Casselberry – vagyis Casselberry maga
Morrison (egy Casselberryt megemlítenek, azonban a könyv szerzői joga
Morrisoné.)

"Egy nagy tüzes üstökösnek, egy hullócsillagnak látom magamat. Mindenki megáll,
felnéz és elakad a lélegzete "Azt nézd meg!" Azonban akkor – huss, már el is
tűntem… és soha többé nem fognak olyat látni, de nem is lesznek képesek
elfelejteni engem – soha." – Jim Morrison

2013-ban Morrisonról neveztek el egy ősi, 40 millió éve élt óriásgyíkfajt, mely
a Barbaturex morrisoni nevet kapta. A kutatást vezető Jason Head azt
nyilatkozta, hogy gyakran hallgatta a Doors lemezeit, és mivel Morrisont gyakran
gyíkkirálynak nevezték, adta magát az ötlet.



https://hu.wikipedia.org/wiki/Spanyolorsz%C3%A1g

Spanyolország, hivatalos nevén Spanyol Királyság (spanyolul és galiciai nyelven
Reino de España, katalánul Regne d’Espanya, baszk nyelven Espainiako Erresuma)
független állam Dél-Európában, illetve Észak- és Nyugat-Afrikában (a hozzá
tartozó Ceuta és Melilla autonóm városokkal, valamint a Kanári-szigetekkel). A
spanyol szárazföld délről és keletről a Földközi-tenger (amelyben az országhoz
tartozó Baleár-szigetek fekszenek), északról a Vizcayai-öböl és nyugatról az
Atlanti-óceán alkot vele határt. A szárazföldön Portugáliával, Franciaországgal,
Andorrával, Gibraltárral és Marokkóval határos. Spanyolország a legnagyobb a
három független államból, amelyek az Ibériai-félszigeten fekszenek. Fővárosa
Madrid.

A modern Spanyolország mai területén több nép is letelepedett, mint például a
kelták, az ibérek, a rómaiak, a vizigótok és a mórok. A középkorban, több mint
öt évszázadig, nagy területek voltak iszlám uralom alatt, melyeknek egy töredéke
1492-ig állt fenn, amikor az Aragónia és Kasztília keresztény királyságai 770 év
után elszakadtak a móroktól. Ugyanabban az évben, Kolumbusz Kristóf elérte az
Újvilágot, amivel megalakította a világuraló Spanyol Birodalmat. Spanyolország
vált Európa legerősebb államává, de a háborúk és más belső gondok
lesüllyesztették az országot. A 20. század közepén Francisco Franco alakított ki
diktatúrát Spanyolországban, és demokratikus állam csak 1978-ban alakult ki. Az
ország 1986-ban belépett az Európai Unióba, ezután Spanyolország gazdasági és
kulturális reneszánszát élte egészen a 2008-ban kirobbant gazdasági
világválságig, ekkor ugyanis gazdasága súlyos válságba került.

Az Európai Unió, a NATO, az ENSZ, a Kereskedelmi Világszervezet, a Gazdasági
Együttműködési és Fejlesztési Szervezet és a Latin Unió tagja.

A spanyol szó végső eredete a latin HISPANIOLUS, azaz körülbelül ’hispánka’,
amely espaignol alakban került a provanszálba, onnan español írásmóddal a
spanyolba, majd a többi (újlatin) nyelvbe. A magyar nyelvben egy észak-olasz
nyelvjárási – s-sel ejtett – spagnol alak honosodott meg. Azonban, míg
nyelvünkben a „spanyol” szó egyaránt utalhat spanyolországi és spanyol nyelvű
személyre vagy dologra, addig a spanyolban megkülönböztetik a spanyol
(spanyolországi) és a spanyolul beszélő (spanyol nyelvű) fogalmakat egymástól:
előbbire az español, az utóbbira az hispano vagy latino szót alkalmazzák. Az
ország önelnevezése – España – a latin HISPANIA folytatása, a középkori
spanyolban még Hespaña alakban is előfordult.

Portugáliával és Gibraltárral osztozik az Ibériai-félszigeten. Északon a
Pireneusok természetes határt képez Franciaország és Andorra felé. Keleten és
délkeleten a Földközi-tengerrel (1663 km) érintkezik, északon a Vizcayai-öböl,
északnyugaton illetve délnyugaton a Cádizi-öböl jelenti szintén természetes
határát az Atlanti-óceán (711 km) felé. Délen a Gibraltári-szoros választja el
Afrikától (14 km). A partok teljes hossza 3144 km.

A Spanyolországban található több mint 1800 folyam és forrás közül csak a Tajo
hosszabb 960 kilométernél, és 90 kivételével mind rövidebb 96 kilométernél. Ezek
a rövid folyók csak kis vízmennyiséget szállítanak, és az év némely szakaszában
ki is száradnak, ám mikor nagy a vízhozam, igen sebesek. A nagy folyók többsége
a magas hegységekből ered, átfolyik a központi Mezetán és Portugáliában ömlik
bele az Atlanti-óceánba (kivételt képez az Ebro, amely a Földközi-tengerbe
torkollik). Az északnyugati partvidéket számos, fjordhoz hasonló sziklás
benyúlás tarkítja.

A Mezetán keresztül nyugatra folyó folyamok közül a Duero, a Tajo, a Guadiana és
a Guadalquivir a legnagyobb. A Guadalquivir az egyik legjelentősebb, mivel a
folyó áradásai a közvetlen közelében termékeny völgyet alakítottak ki. A
szárazföld belsejében a folyón nagyobb hajók is könnyen hajózhatnak, és Sevillát
az egyetlen olyan belföldi spanyol kikötővé teszi, ahonnan óceánjárók is
indulnak. Az északi régió legnagyobb folyója a Miño.

Az ország legnagyobb gátja az El Atazar gát Madrid közelében, amely a város
vízellátását biztosítja.

Európa legdélebben fekvő gleccsere a Sierra Nevada hegységben található Mulhacén
hegyen van.



https://hu.wikipedia.org/wiki/Begaszentgy%C3%B6rgy

Begaszentgyörgy (korábban Bégaszentgyörgy, szerbül Житиште / Žitište, régi szerb
nevén Sveti-Jurat, Begej Sveti Đurađ, németül Sankt Georgen vagy Sankt Georgen
an der Bega, románul Sângeorgiu de Bega, Jitiște, magyarul a 19. század végéig
Szentgyörgy) községközpont a szerbiai Vajdaság Közép-bánsági körzetében,
Nagybecskerektől északkeletre.

A Temes–Béga-síkon, a Béga-csatorna bal partján fekvő, sakktáblás elrendezésű
település első írásos említését 1319-ből ismerjük, amikor Károly Róbert a Kartal
nemzetségbeli Kartali Tamás ilyédi várnagynak és testvérének Etelének
adományozta a Zenthgyurgh nevű falut, később aztán Itebő, Szentgyörgy, Udvarnok,
Harumdezsk és Vida helységekből álló uradalmának középponti helyéről Itebeinek
írta magát, és még 1452-ben is az Itebei család birtoka volt, ebben az évben
azonban a Himfiek rátörtek a helységre, és azt elpusztították.

1551. után, egy időre szerbek telepedtek le itt. A török hódoltság megszűntekor
egyetlen ház sem maradt meg benne. A gróf Mercy-féle térképen is St. Czurcz
néven, lakatlan pusztaként volt feltüntetve. Ezt a pusztát a kincstár egy ideig
Becskerek város használatára engedte át, Kenderes és Deszpotovecz-pusztákkal
együtt, melyeket 1781-ig bécsi marhakereskedők vettek bérbe.

1751-1760-ban a kamara a régi Szentgyörgy helyére mintegy ezer főből álló
határőrvidéki katonaságot telepített le, ekkortájt több szerb család elköltözött
Szentgyörgyről azokba a helységekbe, a melyekből 1774-ben a kiváltságos kikindai
kerület alakult. A szerbek helyébe Arad vármegyéből románok telepedtek le, mivel
azonban ép akkor épült a Béga-csatorna, a gyakori árvizeknek kitett lakosságot
áttelepítették a régi helységtől déli irányban a vízszabályozási vonalnak egyik
partosabb helyére, a hol most is áll.

1781-ben Szentgyörgy is a Kiss család földesúri hatósága alá került, a román
lakosságának nagy része ekkor Pancsova vidékére költözött. Helyükbe Kiss Izsákné
(Lukács Katalin) Bács-Bodrog, Torontál- és Temes vármegyék községeiből svábokat
telepített le itt, akik a visszamaradt szerbek között csak 1814-ben alakíthattak
külön községet.

1919-ig Magyarországhoz, Torontál vármegye Nagybecskereki járásához tartozott. A
község szülötte volt Szentgyörgyi István (1881–1938) szobrász.

1910-ben a település 2814 lelket számlált, melyből 1454 német, 1034 szerb és 214
magyar nemzetiségű volt.



https://hu.wikipedia.org/wiki/Mesut_%C3%96zil

Mesut Özil (Gelsenkirchen, 1988. október 15. –) német labdarúgó, jelenleg a
londoni Arsenal FC játékosa.

A karrierje kezdetén különböző gelsenkircheni klubokban szerepelt 1995 és 2000
között, majd öt évig a Rot-Weiß Essenben játszott. Végül 2005-ben a Schalke 04
utánpótláscsapatába igazolt. Egy szezont követően az első csapat keretének a
tagja lett. Lincolnt kiszorítva támadó középpályásként mutatkozott be a
felnőttcsapatban a Bayer Leverkusen elleni ligakupa-mérkőzésen, majd a Bayern
München elleni döntőn is pályára lépett a kezdőcsapat tagjaként.

2008. január 31-én 4,3 millió euróért a Werder Bremenbe igazolt, szerződése
2011. június 30-ig volt érvényes. Első gólját 2008. április 26-án szerezte a
Karlsruher SC ellen.

2010. augusztus 15-én jelentették be, hogy Özil elhagyja a Werdert, és a Real
Madrid játékosa lesz. Az átigazolás összegét nem hozták nyilvánosságra, de ez
nagyjából tizenöt millió euró körül van.

2013. szeptember 2-án az angol bajnokságban szereplő Arsenalhoz igazolt, mellyel
5 éves szerződést írt alá. Özil a 11-es mezszámot kapta a klubnál.

2006 szeptemberében meghívót kapott a német U17-es válogatottba. 2007 óta a
német U21-es válogatott tagja. 2009. február 5-én meghívót kapott Joachim Löw
szövetségi kapitánytól a német labdarúgó-válogatottba is. A február 11-i,
Norvégia elleni 1–0-ra elveszített barátságos mérkőzésen csereként debütált a
nemzeti csapatban.

2009. június 29-én a mérkőzés játékosa volt az U21-es Európa-bajnokság
döntőjében, ahol 4–0-s győzelmet arattak Anglia ellen.

A 2010-es világbajnokságon a német válogatott tagja, a Ghána elleni mérkőzésen
győztes gólt szerzett és a mérkőzés játékosa lett.



https://hu.wikipedia.org/wiki/Bruce_Dickinson

Paul Bruce Dickinson (Worksop, Nottinghamshire, 1958. augusztus 7. –) angol
énekes, dalszerző és zenei producer, aki az Iron Maiden nevű brit heavy metal
együttes frontembereként vált világszerte ismertté.

Zenei pályafutását helyi amatőr zenekarokban kezdte, mint a Styx (1976-ban - nem
azonos az amerikai Styx együttessel), a Speed (1977 és 1978 között), valamint a
Shots (1979 elején). 1979-ben csatlakozott a Samson nevű hard rock/heavy metal
együtteshez, ahol "Bruce Bruce" művésznéven némi ismertségre is szert tett.
1981-ben hagyta el a Samsont állítólagos zenei nézeteltérések miatt. Röviddel
azután, még 1981-ben, Dickinson lett az Iron Maiden új énekese, és az együttes
1982-es klasszikus The Number of the Beast albumán debütált. Az Iron Maidennel
töltött időszakban számos nagy hatású lemezt készített, amely világhírt hozott
számára és minden idők egyik legjobb heavy metal énekesének kiáltották ki.

Első szólóalbumát (Tattooed Millionaire) még az Iron Maiden tagjaként jelentette
meg 1990-ben, majd 1993-ban kilépett a zenekarból, hogy szólópályáját
egyengesse. Dickinson szólómunkássága a metal és a rock zene számos különböző
stílusát öleli fel. Az Iron Maidenből való távozása utáni években négy
szólóalbumot készített, majd 1999-ben visszatért az együttesbe. Azóta egyetlen
nagylemeze jelent meg szólóban, a 2005-ös Tyranny of Souls.

2006-ban a Hit Parader magazin összeállított egy listát, amin a 100 legjobb
heavy metal énekes szerepel. Dickinson ezen a hetedik helyre került.

2008-ban a híres okkultista, Aleister Crowley életéből írt forgatókönyvet a
Chemical Wedding című filmhez Julian Doyle rendezővel közösen, akivel húsz évvel
korábban az Iron Maiden Can I Play with Madness dalának klipforgatásán már
együtt dolgoztak 1988-ban.

Paul Bruce Dickinson 1958. augusztus 7-én született egy kis angliai
bányászvárosban, Worksopban, Nottinghamshire megyében. Eredeti keresztneve Paul,
habár a szülein és nagyszülein kívül mindenki Bruce-nak szólította már kicsi
kora óta. Kisgyerekként nagyszülei nevelték, mivel születésekor édesanyja és
édesapja is még csak 17-18 éves fiatalok voltak. Bruce első zenei élménye Chuck
Berry Twist című dala volt. Négy-öt évesen rajongója lett a Beatles fémjelezte
Mersey-beat stílusnak.

Első iskolája a Manton Primary School volt, majd hatéves korában szüleivel
együtt Workshopból a közeli nagyvárosba, Sheffieldbe költöztek. Az új iskola a
Manor Top lett, de Bruce képtelen volt beilleszkedni, így hat hónap múltával
szülei úgy döntöttek, hogy átíratják a Sharrow Vale Junior magániskolába. A
család folyamatosan új házba költözött a városon belül, eközben anyagilag is
sikerült megerősödniük, ami lehetővé tette, hogy Bruce egy bentlakásos iskolában
folytassa tanulmányait, így 13 évesen az Oundle állami gimnázium tanulója lett a
közeli Northamptonban. Ahogy korábbi iskoláiban, úgy a gimnáziumban is
kívülállónak számított.

1973-ban, 15 évesen Bruce csatlakozott az Oundle amatőr színjátszó köréhez, amit
nagyon élvezett. Itt talált rá a rockzene is, amikor meghallotta a Child in Time
dalt a Deep Purple in Rock albumról. Attól kezdve a Deep Purple volt a kedvenc
zenekara. 1976-ban egy fegyelmi ügy miatt kicsapták az iskolából, és vissza
kellett térnie Sheffieldbe, ahol a helyi Catholic Comprehensive gimnáziumba
íratták be. Még azon a nyáron csatlakozott élete első zenekarához.

1977 telén Dickinson találkozott egy Paul 'Noddy' White nevű sráccal, akivel
közösen megalakították a Speed nevű formációt, amely Bruce elbeszélése szerint a
Judas Priest és a The Stranglers zenei világának ötvözete volt némi Hammond
orgonával megspékelve. Dickinson volt az énekes és időnként gitározott is,
miután Noddy megmutatott neki pár akkordot. A Speed nem volt hosszú életű, de
segített Dickinsonnak egy kis színpadi rutint szerezni.

1978 nyarán egy újsághirdetésre jelentkezve csatlakozott a Siviter-testvérek
Shots nevű együtteséhez, akik már demófelvételek készítését tervezték. A Shots
rendszeresen játszott a környékbeli kocsmákban, ahol egyik este a Samson zenekar
vezetője, a gitáros Paul Samson és dobosa, Barry Graham (alias Thunderstick) is
felbukkant. A két zenésznek megtetszett Dickinson előadása és szóba elegyedtek
az énekessel. Pár héttel később felkérték, hogy csatlakozzon a Samsonhoz.

A Samson akkor már ismert együttesnek számított országszerte. Volt
lemezszerződésük, kiadták első albumukat (Survivor) és folyamatosan koncerteztek
egész Angliában a többi New Wave of British Heavy Metal csapattal együtt.
Dickinsonra ráaggatták a Bruce Bruce művésznevet egy Monty Python-jelenet
nyomán, amelyben egy ausztrál egyetem filozófia-tanszékének összes professzorát
Bruce-nek hívják.

Az első közös próbákon rengeteg új dal született, melyek később az 1980-ban
kiadott Head On című második Samson-albumon jelentek meg. A zenekar menedzselése
azonban állandó problémát okozott, gyakran nem tudtak élni a turnéfronton
kínálkozó nagy lehetőségekkel. Időközben újra kiadták az első Samson-albumot,
ezúttal már Bruce énekével. Az év végén stúdióba vonultak, hogy felvegyék a
következő nagylemezt, amely Shock Tactics címen jelent meg 1981-ben, majd a
kiadójuk becsődölt. Eddigre már nyilvánvalóvá váltak a zenei nézetkülönbségek is
a csapaton belül. A zenekarvezető Paul Samson egy sokkal inkább blues-orientált
megközelítésben gondolkodott, míg Dickinson a heavy metal felé vitte volna az
együttest.

Az 1981-es Reading-fesztiválon adott koncert volt Dickinson utolsó fellépése a
Samson frontembereként. Arról a koncertről a BBC felvételt is készített, amely
1990-ben került kiadásra (Live at Reading 1981).

A brit heavy metal új hullámának egyik vezető zenekara, az Iron Maiden ebben az
időben éppen új énekest keresett a távozó Paul Di'Anno helyére. Readingben
megnézték a Samson koncertjét is, majd Dickinsont elhívták egy meghallgatásra.

1981-ben az Iron Maiden – két albummal a háta mögött – a nagy áttörés küszöbén
állt. Angliában főzenekarként koncerteztek, és már Európában is turnéztak a KISS
és a Judas Priest előzenekaraként. A növekedő népszerűség és az állandó
fellépések okozta stresszt a frontember Paul Di'Anno egyre nehezebben viselte.
Drogfüggősége miatt színpadi teljesítménye is megbízhatatlanná vált, ezért a
zenekar úgy döntött, mennie kell. Az Iron Maiden új énekese Bruce Dickinson
lett. Néhány bemelegítő koncert után az együttes nekilátott a harmadik Iron
Maiden-album megírásának.

A The Number of the Beast című album 1982-ben jelent meg, és Angliában
elfoglalta a lemezeladási lista első helyét, a Run to the Hills kislemez pedig
bekerült a Top10-be. Mivel Dickinsonnak jogi vitái voltak a Samson
menedzsmentjével, így a neve nem szerepelhetett szerzőként, habár a Guitar
Legends magazinnak adott interjúban megemlíti, hogy a Children of the Damned, a
The Prisoner és a Run to the Hills dalok megírásában aktívan részt vett.

Az album világ körüli turnéjával az Amerikai Egyesült Államokba, Kanadába,
Japánba, Ausztráliába és Németországba is eljutottak. A The Number of the Beast
nem csak az Iron Maiden egyik legjobb albuma a mai napig, hanem vitán felül egy
örök heavy metal klasszikus. Ennek köszönhetően az Iron Maiden ázsiója
hihetetlen mértékben megnőtt világszerte. Dickinson "áriázós" énekstílusa a
csapat védjegye lett, ami szintén segítette az Iron Maident, hogy az egyik
legnépszerűbb heavy metal együttes váljon belőlük.

A következő években az Iron Maiden sorra jelentette meg nagy hatású lemezeit,
melyen a zenekarvezető Steve Harris mellé egyenértékű dalszerzőként sorakozott
fel Bruce Dickinson, valamint Adrian Smith gitáros, amelynek ékes bizonyítéka a
következő két Iron Maiden album: a Piece of Mind (1983) és a Powerslave (1984).
Utóbbi lemez teátrális elemekben bővelkedő világkörüli turnéjával – mely az
együttes történetének leghosszabb koncertsorozata volt – első ízben
Magyarországra, Budapestre is eljutott az Iron Maiden.

A World Slavery Tourt követően, melyet a Live After Death koncertlemezen
örökítettek meg, a zenekar hat hónapos pihenőt tartott, Dickinson pedig ez idő
alatt vívóleckéket vett. A pihenő leteltével újra stúdióba vonultak, de
Dickinson ezúttal nem vett részt a kreatív folyamatban. Jethro Tull-hangulatú,
folkos ötletei nem passzoltak Harris és Smith futurisztikus hangzású
metaldalaihoz. A Somewhere in Time album 1986-ban jelent meg, és bár hangzásában
elüt az Iron Maiden korábbi munkáitól, azért sikeres tudott lenni.

Dickinson a hetedik Iron Maiden-albumon tért vissza dalszerzőként. Az 1988-as
Seventh Son of a Seventh Son az együttes első konceptalbuma volt, amely egy
összefüggő történetet mesél el a bibliai Hetedik Fiúról. Ezzel a nagylemezzel
újra a lemezeladási listák élére jutottak. A lemezbemutató turné csúcsa a
107.000 nézőt vonzó doningtoni Monsters of Rock fesztivál főzenekaraként adott
koncertjük volt. A turné végeztével az együttes egy év pihenőt tartott, melyet
Dickinson évek óta tervezett első regényének, a The Adventures of Lord Iffy
Boatrace befejezésének, valamint első szólópróbálkozásának szentelt.

1989-ben a következő Iron Maiden-albumra való felkészülés közben Adrian Smith
gitáros kilépett a zenekarból. Helyére Dickinson jó barátja, Janick Gers került,
akivel Bruce a Rémálom az Elm utcában című horrorfilm ötödik részéhez készült
Bring Your Daughter… to the Slaughter című számon dolgozott együtt. A dal végül
felkerült az 1990-ben megjelent következő Iron Maiden-albumra, a No Prayer for
the Dying-ra, és az együttes történetének első listavezető kislemezdala lett
Angliában. Dickinson ezen a lemezen némiképp módosított énekstílusán, és a
korábbi, védjegyszerű "légvédelmi sziréna" helyett egy reszelősebb hangot
használt. (Hasonló street rock stílust, mint első szólóalbumán, az 1990-ben
megjelent Tattooed Millionaire című lemezen.)

A mobilstúdióban rögzített No Prayer for the Dying produkciós szempontból
csalódást okozott az énekesnek, de a következő lemez sem hozott javulást.
1992-re Steve Harris saját stúdiót rendezett be a birtokán és ott vették fel a
Fear of the Dark albumot. A Fear of the Dark ismét a lemezeladási lista első
helyére juttatta az Iron Maident Angliában. A lemezbemutató turnét két menetben
tervezték megvalósítani. A két szakasz közötti szünetben Dickinson eldöntötte,
hogy kilép a zenekarból, hogy szólókarrierjére koncentrálhasson. Elhatározását
1993 januárjában jelentette be, így a Fear of the Dark turné második köre
búcsúkoncertek sorozata volt, amire nagyban rányomta bélyegét a csapaton belül
kialakult rossz hangulat.

Bruce Dickinson hat év kihagyás után 1999-ben csatlakozott újra az Iron
Maidenhez. A visszatérést követő Ed Hunter elnevezésű turné hatalmas siker volt.
2000-ben új Iron Maiden-stúdióalbum jelent meg Dickinson hangjával, a Brave New
World. A világkörüli lemezbemutató turné csúcspontja a Rock in Rio fesztiválon
adott koncert volt, amely aztán lemezen és videón is megjelent. 2003-ban adták
ki a következő nagylemezt Dance of Death címmel, újabb három évvel később pedig
az A Matter of Life and Death albumot. Az új évezredben az Iron Maiden
koncertjei világszerte hatalmas teltházak előtt zajlanak, népszerűségük mára
ismét elérte a '80-as évek szintjét.

2004-ben jelent meg az Iron Maiden történetét bemutató DVD-sorozat első része
The Early Days címmel, amely a kezdetektől 1983-ig vázolta fel a Maiden-sztorit.
A folytatás 2008 februárjában érkezett az együttes legsikeresebb korszakát
megidéző Live After Death videó kiadásával. Ezzel egyidőben világkörüli turnéra
indultak, amelynek programjába az 1988-ig bezárólag megjelent Iron Maiden
albumokról válogattak dalokat. A Somewhere Back in Time elnevezésű turné – ahol
újra felépítették az 1984/85-ös World Slavery Tour egyiptomi díszletét – az
indiai Mumbaiban startolt. Az öt kontinensen átívelő koncertsorozat állomásai
között az együttes saját Ed Force One nevű repülőgépével utazott, amelynek
pilótája maga Bruce Dickinson volt.

2010-ben megjelentette az Iron Maidennel a The Final Frontier elnevezésű
albumot, melynek népszerűsítő turnéjának keretein belül ellátogattak
Magyarországra, immáron kilencedik alkalommal.

Dickinson első szóló próbálkozása a Bring Your Daughter... to the Slaughter dal
volt 1989-ben, amely eredetileg a Rémálom az Elm utcában horrorfilm ötödik
folytatásához íródott. A filmhez készült stúdiófelvételen Bruce mellett a
gitáros Janick Gers, a basszusgitáros Andy Carr és a dobos Fabio del Rio
játszik. A dal megtetszett az Iron Maiden-főnök Steve Harrisnek, így kerülhetett
föl a Maiden előadásában a No Prayer for the Dying lemezre 1990-ben.

Ugyanebben az évben jelent meg Bruce első szólóalbuma Tattooed Millionaire
címmel a Sony Music kiadásában. A lemezre került dalokat Dickinson és Gers
közösen szerezték, és ugyanaz az összeállítású csapat játszotta fel őket, mint a
Bring Your Daughter dalt, ami viszont nem szerepel a lemezen. A Dickinsontól
megszokott heavy metal stílustól eltérően a Tattooed Millionaire dalainak
hangvétele sokkal rockosabb. Az albumról négy kislemez jelent meg. A Born in '58
önéletrajzi ihletésű dal és Bruce a nagyapjának dedikálta. A címadó szám
(Tetovált milliomos) a Mötley Crüe basszusgitáros Nikki Sixxről szól és a
kislemezek közül ez jutott a legmagasabbra a slágerlistán 18. helyével. Az All
the Young Dudes egy Mott the Hopple dal feldolgozása, amit eredetileg David
Bowie írt az angol heavy rock együttes számára. A negyedik kislemez Dive! Dive!
Dive! a nagylemezről kimásolt dalon kívül egy-egy Samson, AC/DC és Deep Purple
feldolgozást is rejtett. Dive! Dive! Dive! címmel egy koncertvideó is megjelent
1991-ben a lemezbemutató turné Los Angeles-i fellépéséről.

Dickinson első szólóalbuma csak erősítette a pletykákat, hogy elhagyni készül az
Iron Maident, habár ez akkor valójában még nem merült fel az énekesben, aki a
következő években további két stúdióalbumot készített az Iron Maidennel. Az
1992-es Fear of The Dark turné közben kapta Dickinson a felkérést a Sony
Musictól egy újabb szólóalbumra. Két hét alatt összerakott egy anyagot, de a
végeredmény túlságosan "maidenes" lett. Az anyag a kukába került és Bruce ekkor
döntött úgy, hogy teljesen szakítani akar a tőle elvárt formulákkal és
bejelentette távozását az Iron Maidenből.

Az 1994-ben megjelent Balls to Picasso című albummal indította újra
szólókarrierjét. Ezen a lemezen a Tribe of Gypsies-gitáros Roy Z-vel és
csapatával dolgozott együtt. Az album húzódala a Tears of the Dragon ballada
volt, amely a 28. helyig jutott a kislemezlistán Angliában, de maga a nagylemez
nem igazán kavarta fel az állóvizet. Roy Z továbblépett és folytatta a munkát a
Tribe of Gypsies-zel, Dickinson pedig új zenészeket gyűjtött maga mellé.

Az 1996-ban megjelent Skunkworks albumon Alex Dickson gitáros volt Bruce
szerzőtársa. A grunge stílusban fogant Skunkworks Dickinson zenei karrierjének
legellentmondásosabb darabja, nyomokban sem emlékeztet korábbi munkáira. A
lemezbemutató turné végeztével Dickinson fel is oszlatta a csapatot és kisebb
pihenőt tartott.

1997-ben Dickinson már újra Roy Z-vel dolgozott együtt a következő albumán. A
lemezre az ex-Maiden gitáros Adrian Smith-t is meghívták vendégként, aki végül
nem csak, hogy állandó tag lett Dickinson szóló csapatának, de a dalszerzésből
is kivette a részét. Az Accident of Birth albummal Dickinson visszatért a heavy
metalhoz, ám Roy Z-nek köszönhetően egy sokkal frissebb, korszerűbb hangzással
szólaltak meg dalaik. Dickinson utóbbi években megtépázott hírnevére nagyon jó
hatással volt ez a nagylemez.

Tartva magát a "nyerő csapaton ne változtass" jelszóhoz a következő szólóalbum
is Roy Z és Adrian Smith közreműködésével készült el. Az 1998-as The Chemical
Wedding Bruce Dickinson máig legsikeresebb szólólemeze. A masszív dalokat át-
meg átszövik a William Blake verseire és festményeire tett utalások, az album
címadó dala (A kémiai menyegző) pedig az alkímiára, az aranycsinálás művészetére
utal. A sikeres lemezbemutató turnét a Scream for Me Brazil koncertalbum
kiadásával koronázták meg 1999-ben. Az év másik nagy meglepetése volt, hogy
Dickinson bejelentette: Adrian Smith-szel együtt visszatérnek az Iron Maidenbe.

A Maidenbe való visszatérés azt is jelentette, hogy szólópályáját hosszú évekre
felfüggesztette, habár vendégként részt vett különböző projektekben. 2001-ben
megjelent egy dupla válogatásalbum The Best of Bruce Dickinson címmel, amely két
új dalt (Broken, Silver Wings) és ritkaságokat is tartalmazott. A következő
stúdióalbumra azonban egészen 2005-ig kellett várni. A Tyranny of Souls album
dalait Roy Z és Dickinson távmunkában hozták össze, miközben az énekes az Iron
Maidennel turnézott. Az album sikeresen idézte meg újra a The Chemical Wedding
misztikus hangulatát.

2006-ban egy három lemezes videógyűjtemény jelent meg Anthology címmel Bruce
Dickinson szóló munkásságának összefoglalásaként. Az addigi
Dickinson-videoklipek mellett három teljes koncertfelvételt tartalmaz az
antológia, felelevenítve a szóló karrier különböző állomásait az 1991-es Dive!
Dive! Dive!, az 1997-es Skunkworks Live Video és az 1999-es Scream for Me Brazil
koncertfilmekkel.

A londoni Queen Mary's College-ban történelem szakon végzett Dickinson a heavy
metal "reneszánsz emberének" is nevezhető. Énekesi karrierje mellett foglalkozik
irodalommal, történelemmel, vívással, repüléssel, tévés és rádiós
műsorvezetéssel.

Dickinson a vívással 1985-ben kezdett ismerkedni az Iron Maiden World Slavery
turnéját követő pihenő időszakban. Az évtized második felében a brit tőrvívó
ranglistán a 7. helyen jegyezték. A minél jobb eredmények elérése érdekében 1987
végén – a Seventh Son of a Seventh Son album felvételeinek befejezését követően
– Bonnba költözött, hogy minél közelebb legyen a vívóközponthoz, ahol edzett.
1989-ben klubjával együtt képviselte Nagy Britanniát az Európa-kupában. A
versenyzésen túl Duellist néven létrehozott egy vívófelszerelésekkel foglalkozó
céget is.

Az Iron Maiden 1984/85-ös World Slavery turnéján kezdett neki Dickinson első
regénye megírásának, amely aztán 1990-ben került kiadásra. Az Iron Maiden
rajongóknak köszönhetően a The Adventures of Lord Iffy Boatrace című
szórakoztató krimi a best seller lista élére ugrott Angliában. Ennek
eredményeként a kiadó felkérte Bruce-t a folytatás megírására, amely The
Missionary Position címmel jelent meg 1992-ben.

2008-ban a híres okkultista Alister Crowley életéből írt forgatókönyvet Bruce
Dickinson a Chemical Wedding című filmhez Julian Doyle rendezővel közösen, aki a
Monty Pythonnal dolgozott korábban, valamint Iron Maiden és Bruce Dickinson
videoklipeket is rendezett.

Dickinson hivatásos kereskedelmi pilótaként egy Boeing 757-es charter gépet
vezet az Astraeus légitársaság kapitányaként. A rendszeres járatokon túl
időnként különleges feladatokat is kap. 2006 nyarán az Izrael és a Hezbollah
közötti konfliktus miatt Libanonból kimenekített brit állampolgárokat
szállította. 2007 februárjában ő vitte a Rangers FC futball csapatát Izraelbe a
Hapoel Tel Aviv elleni UEFA-kupa mérkőzésre. 2008 szeptemberében az XL Airways
UK légitársaság csődje miatt Egyiptomban rekedt 180 turistát hozta haza egy
Iceland Express Boeing 757 típusú gépen, Afganisztánból pedig a Brit Királyi
Légierő (RAF) pilótáinak egy csoportját szállította haza.

Az Iron Maiden 2008-as világkörüli Somewhere Back in Time turnéján az Ed Force
One elnevezésű utasszállító kapitányaként maga Dickinson szállította az
együttest és segítőit a turné egyes állomásaira.

Dickinson 2002-től a BBC Rádió zenei adóján (BBC 6 Music) futó, péntek esti Rock
Show házigazdája volt. 2010-ben a BBC megszüntette rádiós műsorát. 2010. május
28-án, az utolsó adásában tisztelgett a nemrégen elhunyt Ronnie James Dio előtt.
Ugyancsak ő vezette a Masters of Rock című műsort a BBC Rádió 2-es adóján.

Repülés iránti szenvedélyének köszönhetően Dickinson főszereplésével készítették
el azt a Flying Heavy Metal című ötrészes ismeretterjesztő sorozatot a Discovery
Channel számára, amely a repülés történetét mutatta be. Bruce vendégként
szerepelt még a Discovery Channel vonatokkal és tankokkal foglalkozó műsoraiban
is. Legutóbbi televíziós munkájában a brit Sky One csatorna számára a spontán
emberi öngyulladásról készített műsort, amelyben szakértők bevonásával járták
körül a kérdést.



